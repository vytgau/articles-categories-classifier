Naftos gavyba Amerikoje ir toliau augs, nes OPEC ir Rusijos pastangos jau padidino naftos kainas, kurios 2016 metais buvo smukusios iki maždaug 30 JAV dolerių. O kylančios kainos daro skalūnų naftos gavybą (būtent tokia nafta daugiausia ir išgaunama Amerikoje) pelningesnę. Dabar, kai naftos kainos viršija 60 JAV dolerių, Amerikos kompanijos skuba pasinaudoti tuo. Savo naftos gavybos apimtis didins ir skalūnų naftos gamintojai Britanijoje, Kanadoje, Brazilijoje ir Kinijoje, savo mėnesinėje ataskaitoje prognozuoja OPEC. Kartelis prognozuoja, kad jam nepriklausančios šalys šiais metais per parą išgaus 59,53 mln. barelių naftos. Ši prognozė buvo padidina 0,28 mln. barelių per parą. JAV naftos gavybos apimtys šiemet turėtų padidėti 2,7 proc., palyginti su 2,3 proc. prieaugiu pernai. Tuo tarpu OPEC šalys ir toliau laikysis 2016 metais pasiekto susitarimo riboti gavybą, sako kartelis. Jo narės gavyba vasarį, palyginti su sausiu, sumažino 77 tūkst. barelių per parą. Savo ruožtu OPEC padidino pasaulinės naftos paklausos prieaugio prognozę, nes numatomas pasaulio ekonomikos padidėjimas 3,8 proc. „Dabartinis sveikas pasaulio ekonomikos augimas bei OPEC ir ne OPEC šalių pastangos ... palaiko naftos rinkos persibalansavimą“, – konstatuojama OPEC ataskaitoje.