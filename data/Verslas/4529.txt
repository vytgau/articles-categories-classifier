„Enerstenos“ įmonių grupės generalinio direktoriaus Virginijaus Ramanausko teigimu, bendrovė atliks visus naujos katilinės įrengimo darbus, o įgyvendinus projektą 90 procentų energijos bus sukuriama naudojant biokurą. „Pagal šį projektą Červenės miesto šilumos tinklams bus pastatyta nauja 20 megavatų galios katilinė. „Enerstena“ suprojektavo, pagamino ir išvežusi sumontuos visą reikalingą įrangą bei atliks katilinės automatizavimo ir paleidimo-derinimo darbus. Projekte numatyta pakeisti beveik 13 kilometrų senų šilumos tiekimo trasų naujomis. Šiuo atveju užsakovams, kaip įprasta įmonių grupėje, projektą įgyvendiname nuo idėjos „iki rakto“, bendradarbiaudami su mūsų Mokslinių tyrimų ir vystymo centru. Mokslininkų paskaičiavimu, įgyvendinus projektą, Červenės šilumos tinklai 90 proc. energijos poreikių patenkins naudodami biokurą“, - sako V. Ramanauskas. Pasak V. Ramanausko, šis projektas, kuris yra finansuojamas Pasaulio banko - puiki galimybė pasidalinti su Baltarusija gerąja Lietuvos patirtimi ir technologijomis, padedančiomis modernizuoti šilumos ūkį ir pereiti nuo iškastinio kuro prie atsinaujinančios energetikos išteklių.