„Dow Jones Industrial Average“ indeksas prekybą pradėjo kilęs 0,5 proc., iki 24 929,33 punkto. „S&P 500“ šoktelėjo 0,3 proc., iki 2 735,30 punkto, o „Nasdaq Composite“ pakilo 0,4 proc., iki 7 427,29 punkto. Volstrito akcijos jau beveik savaitę kenčia dėl iškilusios prekybos karo baimės, kurią lėmė D. Trumpo pranešimas dėl planų įvesti muitų tarifus plienui ir aliuminiui. Baltieji rūmai iki šiol nepristatė konkretaus plano tarifų klausimu, todėl kai kurie ekspertai vylėsi, kad D. Trumpas sušvelnins savo toną. Per pastarąsias porą dienų prezidentas pasiuntė kelis ženklus dėl galimai švelnėjančios pozicijos - Baltieji rūmai užsiminė, kad nuo tarifų bent kurį laiką atleistos gali būti Meksika ir Kanada, o pats D. Trumpas teigė, jog bus lankstus derėdamasis su „tikrais draugais“. Tuo tarpu anksčiau ketvirtadienį paslaugų įmonė „Cigna“ paskelbė pasiekusi susitarimą dėl farmacijos kompanijos „Express Scripts“ įsigijimo už maždaug 67 mlrd. dolerių grynaisiais pinigais ir akcijomis. Po šio pranešimo „Express Scripts“ akcijos šoko aukštyn net 14,4 proc., tuo tarpu „Cigna“ smuko 7,3 proc. Žymų nuosmukį skaičiavo ir prekybos centrų tinko „Kroger“ akcijos, praradusios 9,5 proc. vertės po to, kai įmonės pajamų prognozės 2018-iesiems atsiliko nuo analitikų lūkesčių.