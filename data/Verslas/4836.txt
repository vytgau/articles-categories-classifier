Iki šiol eismas darbo dienomis nuo 19 val. ir savaitgaliais buvo draudžiamas Gedimino pr. dalyje nuo Odminių gatvės iki Gedimino pr. 12. Laikinai pasirinktas sprendimas draudžiamą eismo atkarpą užtverti gėlinėmis, o apie eismo ribojimą vairuotojai įspėjami kelio ženklais. Sostinės savivaldybė kreipėsi į policiją, kad eismo draudimo valandomis policijos pareigūnai sustiprintų pajėgas Gedimino prospekte ir stebėtų bei atitinkamai baustų eismo pažeidėjus, nepaisančius kelio ženklinimo ar net savavališkai atitraukiančius kelio dalį aptveriančias gėlines. Savo ruožtu Vilniaus viešosios tvarkos pareigūnai taip pat budės Gedimino prospekte ir filmuos pažeidėjus. Šiuo metu yra ieškoma techninių sprendimų, kurie užtikrintų tinkamą transporto eismo ribojimą šioje Gedimino pr. dalyje ribojimą ir užtikrintų, kad vairuotojai laikytųsi kelio ženklų reikalavimų. Nuo kitų metų pradžios eismo pažeidimus Gedimino prospekte fiksuos ir vaizdo kameros – planuojama, kad visame Gedimino prospekte bus įrengta 11 vaizdo stebėjimo kamerų. Dvi kameros bus pastatytos būtent tose Gedimino prospekto vietose, kur ir įrengti įvažiuoti draudžiantys ženklai. Visi ženklų nepaisantys vairuotojai bus fiksuojami, o tai labai palengvins policijos pareigūnų darbą. Nuo šiol kiekvieną darbo dienos vakarą bus įjungiama speciali šviesoforų programa, kuri reguliuos eismą Vrublevskio–Šventaragio–Gedimino pr. sankryžoje. Darbo dienomis ji veiks nuo 20 iki 6 val. Programos metu Gedimino prospekte degs raudonas signalas, o žalias užsidegs tik važiuojantiems Vrublevskio ir Šventaragio gatvėmis bei pėstiesiems, einantiems į arba iš Gedimino prospekto. Jau nuo šios vasaros pradžios transporto priemonių eismas Gedimino prospekto atkarpoje nuo Šventaragio iki Vilniaus gatvės draudžiamas švenčių dienomis ir savaitgaliais nuo penktadienio 19 val. iki pirmadienio 4 val. ryto.