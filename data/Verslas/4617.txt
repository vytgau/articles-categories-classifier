„Tai skubu, pereinamojo laikotarpio sutartis iki metų pabaigos smarkiai padėtų išlaikyti investicijas ir darbo vietas šalyje“, - sakė BBC tarnybai Britų pramonės konfederacijos (CBI) generalinė direktorė Carolyn Fairbairn. Britų įmonės nerimauja, kad Jungtinės Karalystės planuotas pasitraukimas iš Europos Sąjungos 2019 m. kovą gali sukelti staigių pokyčių prekybiniuose santykiuose su žemynu, taip pat baiminamasi, kad, jeigu nebus pasiekta susitarimo, gali būti taikomi dideli tarifai eksportui ir importui. Jeigu nebus pasiekta susitarimo dėl prekybos sąlygų po „Brexit“, tai reikštų, kad bus grįžtama prie Pasaulio prekybos organizacijos (PPO) tarifų, teigia CBI. Penkios didžiosios verslo grupės, įskaitant CBI ir Smulkių bendrovių federaciją, parengė laiško projektą JK vyriausiajam derybininkui Davidui Davisui, paragindamos jį kuo greičiau pasiekti „kliūčių neturintį“ pereinamojo laikotarpio susitarimą. Dar nenuspręsta, ar šis laiškas bus paviešintas ar bus konfidencialus, teigė CBI šaltinis, tačiau jis bus pateiktas, kaip parengiamasis dokumentas, per trečiadienį vyksiantį verslo vadovų susitikimą su vyriausybe Verslo konsultacinėje taryboje. Laiške taip pat užsimenama ir apie atsistatydinančio Londono vertybinių popierių biržos (LSE) vadovo Xaviero Roleto perspėjimą, esą vis daugiau britų finansinių įmonių perkels verslą į Europos Sąjungos (ES) šalis, jeigu Jungtinei Karalystei (JK) nepavyks iki Kalėdų pasiekti pereinamojo laikotarpio po „Brexit“ susitarimo. Jungtinės Karalystės (JK) ministrė pirmininkė Theresa May pasiūlė, kad, šaliai 2019 m. palikus ES, įsigaliotų dvejų metų trukmės pereinamasis laikotarpis, kurio metu Jungtinėje Karalystėje toliau veiktų didžioji dalis ES taisyklių. T. May kabinetas „Brexit“ klausimu yra gana stipriai susiskaldęs, o derybos dėl JK išstojimo sąskaitos dydžio įstrigusios.