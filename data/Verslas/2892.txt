Kaip DELFI informavo Statistikos departamentas, 2016 m. lapkritį pakeisti Europos Parlamento ir Tarybos reglamento dėl bendro teritorinių statistinių vienetų klasifikatoriaus nustatymo priedai. „Pagal jį Lietuvos klasifikatoriaus lygmenų atitikmenys yra: 1 lygmuo – Lietuva, 2 lygmuo – Sostinės regionas bei Vidurio ir vakarų Lietuvos regionas, 3 lygmuo – apskritys. Šis reglamentas Komisijai („Eurostatui“) perduodamiems duomenims taikomas nuo 2018 m. sausio 1 d.“ – rašoma departamento komentare. Minėtame Vyriausybės nutarime ministerijoms rekomenduojama atliekant veiksmus, susijusius su Europos struktūrinių ir investavimo fondų veiklos rezervui skirtų lėšų peržiūra ir naudojimu po 2019 m., atsižvelgti į šias aplinkybes: Sostinės regione esančius vidinius socialinius ir ekonominius skirtumus; Europos Sąjungos finansinės paramos lėšomis galimybių pokyčius Sostinės regione, taip pat Vidurio ir vakarų Lietuvos regione, siekiant padėti regionams prie jų prisitaikyti; Europos Komisijos pateiktą pasiūlymą dėl 2021–2027 metų daugiametės finansinės programos. Paklaustas, kaip vertina tokį naują Lietuvos suskirstymą ir ką jis reiškia šalies ekonomikai ar būsimai ES paramai „Swedbank“ vyriausiasis ekonomistas Nerijus Mačiulis DELFI sakė: „Kol kas tai visiškai nieko nereiškia. Nuo 2020 m. kai bus paskirstyta nauja Europos Sąjungos parama, įtakos gali būti. Iš kai kurių programų gaunamos lėšos gali būti skirtos mažiau išsivysčiusiam Vakarų regionui. Tačiau dėl to nėra jokios garantijos. Priklausys nuo to, kaip Europos Komisija interpretuos tokį dirbtinį suskirstymą. Aišku, čia yra bandymas užsitikrinti didesnę Europos Sąjungos paramą ir gauti daugiau struktūrinių fondų lėšų struktūrinei atskirčiai mažinti, tačiau tikrai nėra garantijos, kad toks manevras bus sėkmingas.“