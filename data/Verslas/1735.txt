Klaipėdos miesto savivaldybės atstovai su kitų 6 Vakarų Lietuvos regiono savivaldybių atstovais aptarė, kurie kurias kryptis vystys. „Klaipėdos miesto ekonominės plėtros strategijoje, kurią planuojama baigti parengti iki kovo pabaigos, esame nusimatę keturias ekonominio vystymosi kryptis: jūrinė ekonomika, bioekonomika, pažangios pramonės ekonomika bei kūrybinė ir paslaugų ekonomika. Žvelgiant regiono mastu, Klaipėdoje nėra turizmo bei žemės ūkio sektoriaus, bet tai plėtoja kitos regiono savivaldybės. Todėl šiandien ir tarėmės, kaip pasidalinti darbus. Taip ir sutarėme, kad dokumentų paketą su anksčiau išvardintomis keturiomis sritimis pildys Klaipėdos miestas, o turizmo ir žemės ūkio sektorius perims tos savivaldybės, kurios labiau specializuojasi šiose srityse“, – paaiškino Klaipėdos miesto savivaldybės administracijos direktoriaus pavaduotoja Elida Mantulova. Ji pabrėžė, kad visos sritys vienodai svarbios visoms regiono savivaldybėms, nes vystant ir atskiro miesto sritis yra įtraukiamos ir kitos regiono savivaldybės. „Pavyzdžiui, kalbant apie bioekonomikos sferą, reikia paminėti, kad biomasės ir atliekų perdirbimas, biotechnologijų kūrimas bei pritaikymas išeina už Klaipėdos miesto ribų. Suprantama, kad auginti biomasę stipriau pasiruošusios tos savivaldybės, kurios vysto ir žemės ūkį. Medienos apdirbimo pramonė taip pat įsikūrusi ne tik Klaipėdos savivaldybės teritorijoje, tad iš tiesų sinergija šioje srityje egzistuoja. Tad visas tas priemones matome kaip regioninės svarbos“, – pasakojo Klaipėdos miesto savivaldybės administracijos direktoriaus pavaduotoja. Pasiteiravus, ar tai nereiškia, kad Klaipėda laisva valia perleidžia turizmo sektorių kitoms regiono savivaldybėms, E. Mantulova ramino, kad turizmo sritis uostamiestyje tikrai nebus pamiršta. „Jokiu būdu. Klaipėdoje ir dabar vystomas turizmas, tiesa, gal labiau tik kai kurios jo sritys: sveikatinimo, konferencinis, kruizinis turizmas. Pavyzdžiui, atvykstamojo turizmo mes nelabai vystome, šią sritį geriau pažįsta ir vysto Palanga bei Neringa. Šių dviejų miestų ekonomika ir grindžiama būtent turizmu. Tačiau tai nereiškia, kad tik šie du miestai užsiima turizmu. Regione šioje srityje neblogai dirba ir Šilutės rajonas, bet tai jiems nėra pagrindinė ūkio šaka, kaip ir Klaipėdai“, – paaiškino E. Mantulova.