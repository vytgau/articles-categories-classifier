Pareigūnai, bendradarbiaudami su viena draudimo bendrove, nustatė, kad Alytuje veikiančios automobilių remonto įmonės direktorius, transporto nuomos įmonės atstovas ir buvę draudimo bendrovės žalų vertintojai, įtariama, klastojo duomenis apie automobilių apgadinimus, atliktų remonto darbų, ar panaudotų detalių kainas, užregistruodavo tariamus eismo įvykius, rašoma pranešime spaudai. Taip veikdami sukčiai iš draudimo įmonių apgaule išviliojo ne vieną dešimtį tūkstančių eurų, nes draudimo bendrovės už tariamus nuostolius išmokėdavo daug didesnes išmokas nei priklauso. Ikiteisminio tyrimo metu atliktos kratos daugelyje Lietuvos miestų. Įtariamųjų namuose ir darbo vietose rasta beveik 30 tūkstančių, įtariama, nelegaliai uždirbtų eurų. Sulaikyti keturi įtariamieji ‒ 44 metų autoserviso direktorius, 27 ir 36 metų buvę draudimo bendrovės žalų vertintojai ir 33 metų automobilių nuomos įmonės atstovas. Jiems pareikšti įtarimai dėl sukčiavimo veikiant bendrininkų grupėje (gresia laisvės atėmimas iki aštuonerių metų). Įtariamiesiems paskirtos kardomosios priemonės – rašytinis pasižadėjimas neišvykti ir įpareigojimas periodiškai registruotis policijos įstaigoje. Ikiteisminį tyrimą kontroliuoja Kauno apygardos prokuratūros prokurorai. 