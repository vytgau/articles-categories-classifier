Jau septintąjį kartą ISM studentų atstovybės organizuojamas projektas šiemet subūrė dalyvius iš daugiau nei šimto pasaulio šalių. Daugiau nei tūkstantį dalyvių kasmet sukviečiančio renginio organizatoriai tikisi atkreipti visuomenės dėmesį į socialinio verslo svarbą ir konkurso metu išnagrinėti egzistuojančias problemas, su kuriomis Lietuvoje susiduria socialinio verslo įkūrėjai. ISM Vadybos ir ekonomikos universiteto vykdomojo direktoriaus Ivo Matser teigimu, džiugu, kad studentai yra iniciatyvūs geba sukoordinuoti tokį didžiulį tarptautinį konkursą, o, svarbiausia, ragina visuomenę būti neabejingais aplinkai, kurioje gyvena, rašoma pranešime spaudai. „Creative Shock“ dalyviai ne tik gauna daugiau žinių apie socialinį verslą, bet ir išmoksta realizuoti savo kūrybingumą. Dalyvaudami konkurse studentai aiškiau suvokia socialinio verslo poveikį bei mokosi prisiimti atsakomybę. Socialinis verslas yra vienas iš veiksmingiausių būdų užtikrinti gerovę mūsų visuomenėje, tačiau kad įgyvendintų šį poveikį, taptų socialiniu verslu, tradicinėms ir privačioms organizacijoms dar reikia laiko bei kitokio mentaliteto. Labai smagu, kad mūsų studentai prie šito prisideda“, – sakė I. Matser. Kasmet finalinės užduoties metu dalyviai turi spręsti tikrų socialinių verslų problemas. Šiemet konkurso nugalėtojų pastangos bus įvertintos „Turkish Airlines“ bilietais į pasirinktą pasaulio šalį bei 2000 eurų piniginiu prizu. Projekto vadovės, ISM universiteto studentės Ievos Poškutės teigimu, daugelis žmonių turi daug idėjų, jų galvose nuolat sukasi mintys apie tai, ką jie nori sukurti ar ką pakeisti savoje aplinkoje, tačiau jiems stinga žinių, kaip savo užmojus paversti realybe. „Creative Shock“ projekto metu studentai įgyja tiek teorinių, tiek praktinių žinių apie tai, kaip kuriamas verslas ir kokius iššūkius tenka įveikti. Spręsdami jau egzistuojančių socialinių verslų problemas, kurdami jiems rinkodaros kampanijas, dalyviai kaupia patirtį ateities veikloms, savo verslo įkūrimui ar darbui juos dominančiose organizacijose. Konkursas taip pat padeda plėsti savo pasaulėžiūrą analizuojant aktualias socialines problemas, svarbias ne tik Lietuvoje, bet ir visame pasaulyje,“ – sako projekto organizatoriai. Šiais metais konkursas vyksta trimis etapais – individualiai arba komandomis užsiregistravę dalyviai iš pradžių turi pereiti du atkrintamuosius etapus, per kuriuos nuotoliniu būdu sprendžia atsiųstas problemas. Kompetentingos komisijos įvertintų 10 geriausiai pasirodžiusių komandų yra kviečiamos į finalinį savaitgalį Vilniuje, ISM Vadybos ir ekonomikos universitete. Čia jos kovos dėl pagrindinio konkurso prizo. „Creative Shock“ yra tarptautinis socialinio verslo situacijų konkursas, skirtas kūrybingiems, ambicingiems ir socialiai atsakingiems jauniems žmonėms. Jo tikslas – skatinti socialinio verslo modelį ir jo pritaikymą panaudojant sėkmės istorijas. Konkursas ne vienerius metus nominuotas kaip geriausias verslumo skatinimo studentų renginys Lietuvoje. 2016 m. projektas apdovanotas portalo DELFI bei Lietuvos studentų sąjungos rengiamuose apdovanojimuose Metų renginio kategorijoje. Projektą organizuoja ISM Studentų atstovybė kartu su ISM Vadybos ir ekonomikos universitetu. Renginys yra nemokamas. Prie projekto prisideda „Barclays operacijų centras Lietuvoje“ ir pagrindinis intelektinis partneris „Civitta“.