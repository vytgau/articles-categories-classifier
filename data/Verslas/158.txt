Dešimties metų trukmės JAV vyriausybės obligacijų pajamingumas antradienį pirmą kartą nuo 2014 metų pradžios viršijo 3 proc. kartelę ir trečiadienį svyruoja ties šia riba. Bendras didžiausių Europos įmonių akcijų indeksas „Stoxx Europe 600“ nuo sesijos pradžios smuko 0,8 proc. iki 379,97 punkto. Didžiosios Britanijos FTSE 100 ir Prancūzijos CAC 40 sumenko po 0,5 proc., o Ispanijos IBEX 35 – 0,7 procento. Vokietijos DAX nusileido 1,2 procento. Trečiadienį paskelbti statistiniai duomenys parodė, kad vartotojų pasitikėjimo Prancūzijos ekonomika indeksas balandį pakilo nuo 100 punktų mėnesiu anksčiau iki 101 punkto, nors analitikai prognozavo, kad šis rodiklis išliks kovo mėnesio lygyje. O Ispanijos gamintojų kainų metinis augimo tempas kovą paspartėjo nuo 1,2 proc. vasarį iki 1,3 procento. Pingant spalvotiesiems metalams, smunka kasybos ir metalurgijos įmonių akcijų kursai. Pavyzdžiui, BHP kapitalizacija sumažėjo 1,9 proc., „Rio Tinto“ – 2 proc., o „Glencore“ – 1,8 procento. Antradienį staiga smukusios naftos kainos trečiadienį patraukė aukštyn ir „Brent“ rūšies naftos kaina vėl viršijo 74 JAV dolerių už barelį kartelę, tačiau naftos įmonių akcijos kol kas pinga. „Royal Dutch Shell“ akcijų kursas smuko 0,8 proc., o „Total“ – 0,7 procento. „Statoil“ rinkos vertė sumažėjo 2,2 procento. Nors įmonė gerokai padidino ir grynąjį pelną, ir EBIT, šie rodikliai buvo mažesni negu vidutiniškai prognozuota rinkoje. O „Credit Suisse“ akcijų kursas Ciuriche pašoko 5 procentais. Antras pagal dydį Šveicarijos bankas padidino grynąjį pelną maždaug 16 proc., o ikimokestinį pelną – 57 proc., pranokęs rinkos lūkesčius. „Lloyds Banking Group“ akcijų kursas smuko 0,4 proc., nes Didžiosios Britanijos bankui teko išlaikyti dideles atsargas išmokoms byloje dėl paskolų draudimo paslaugų piršimo. Airijos farmacijos įmonės „Shire“ kapitalizacija sumenko 0,2 procento. Antradienį „Shire“ ir Japonijos „Takeda“ pasiekė išankstinį susitarimą dėl susijungimo, kurio vertė, įskaitant „Shire“ skolą, viršys 80 mlrd. JAV dolerių.