Bendrovė teigia besitikinti, kad kovą prasidėjusiais fiskaliniais metais veiklos pelnas turėtų siekti 645 mlrd. jenų (5,7 mlrd. dolerių), kai anksčiau kompanija prognozavo 685 mlrd. jenų pelną. Tuo tarpu grynojo pelno ir pardavimų prognozės liko nepakitusios - 535 mlrd. ir 11,8 trln. jenų. Prieš pristatydamas atnaujintas prognozes žurnalistams, „Nissan“ generalinis direktorius Hiroto Saikawa atsiprašė dėl kilusio skandalo. „Noriu atsiprašyti klientų, partnerių, prekybininkų bei visų žmonių, kurie palaikė „Nissan“, - apgailestavo H. Saikava. Jis pažymėjo, kad skandalas „sumenkino visų pasitikėjimą“, bei žadėjo, jog „kompanija darys viską, kad pasitikėjimą atgautų“. Praėjusį mėnesį „Nissan“ paskelbė Japonijoje atšaukianti 1,2 mln. automobilių, nes šie neatitiko galutinės apžiūros taisyklių. Gamintojas patvirtino, kad patikras atlikinėjo darbuotojai, neturintys kvalifikacijos tam, jog patikras atliktų pagal Japonijos valdžios standartus.