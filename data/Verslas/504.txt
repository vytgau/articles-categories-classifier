Skirtinga navigacijos pradžia ir pabaiga įvairiuose vidaus vandenų keliuose šiemet nustatyta atsižvelgus į vandens transporto naudotojų poreikius ir hidrometeorologines sąlygas. Iš Lietuvoje esančių 822 km ilgio valstybinės reikšmės vidaus vandenų kelių šiais metais numatoma eksploatuoti 429,7 km, arba 5 km daugiau nei pernai. Tiek bus pratęstas eksploatuojamas 5,5 km ilgio Nevėžio upės ruožas nuo žiočių iki Raudondvario. Balandžio 16-ąją navigacijos pradžia bus paskelbta tarptautinės reikšmės vidaus vandenų kelyje E41 Nemuno upe nuo Kauno iki Atmatos žiočių ir Kuršių mariose nuo Atmatos žiočių iki Nidos, Klaipėdos ir valstybės sienos. Tą dieną laivybos sezonas prasidės ir Kauno mariose nuo Kauno hidroelektrinės iki Birštono, Nemuno upėje nuo Druskininkų iki Liškiavos, Neries upėje Vilniaus mieste, taip pat - Mituvos kanale. Kituose valstybinės reikšmės vidaus vandenų keliuose navigacija prasidės vėliau ir truks 24 paromis trumpiau. Balandžio 23-iąją laivybos sezonas prasidės Nemuno upėje nuo Žemaitkiemio (Prienų r.) iki Birštono, Neries upės žiotyse Kauno mieste, Nevėžio upėje 10 km atstumu nuo žiočių, Minijos upėje iki Lankupių, Karaliaus Vilhelmo kanale iki Drevernos ir Drevernos upėje nuo šio kanalo iki Drevernos prieplaukos. Prieš navigacijos pradžią VĮ Vidaus vandens kelių direkcija parengs eksploatuojamus valstybinės reikšmės vidaus vandenų kelius laivybai. Laivakeliai bus paženklinti šviečiančiais ir nešviečiančiais navigacijos ženklais, po to bus atlikti kelių priežiūros darbai. Atsižvelgiant į vandenų kelių būklę, bus koreguojamos navigacijos ženklų vietos, šalinamos seklumos, remontuojamos bunos (pylimai vandens tėkmei reguliuoti), vyks hidrografiniai ir kiti darbai. Šviečiančiais navigacijos ženklais bus paženklintas laivakelis Kuršių mariose nuo Atmatos žiočių iki Klaipėdos, Nidos ir valstybės sienos, Nemuno upės ruože nuo Atmatos žiočių iki Smalininkų (Lietuvos pusėje), nuo Kauno iki Kulautuvos ir Kauno mariose nuo Kauno hidroelektrinės iki Kruonio hidroakumuliacinės elektrinės. 100 km Nemuno upės ruožas nuo Smalininkų iki Rusnės yra pasienyje su Rusijos Federacijos Kaliningrado sritimi. Įplaukti į šį ruožą bus galima tik iš anksto nustatyta tvarka gavus Valstybės sienos apsaugos tarnybos prie Vidaus reikalų ministerijos leidimus.