Tipiniuose senos statybos neapšiltintuose daugiabučiuose, kuriuose gyvena dauguma gyventojų, 60 kvadratinių metrų ploto buto šildymas 2018-ųjų sausį vidutiniškai kainavo 78 eurus. Toks butas vidutiniškai suvartojo apie 1380 kilovatvalandžių (kWh) šilumos. Tuo metu praeitais metais tuo pačiu laikotarpiu tam pačiam plotui apšildyti prireikė 1440 kWh, o vidutinės sąskaitos už šilumą sudarė 76 eurus, rašoma LŠTA pranešime. LŠTA duomenimis, pirmąjį šių metų mėnesį suvartota 6 proc. mažiau šilumos, nes, palyginti su praėjusiais metais, sausį vidutinė lauko oro temperatūra buvo 2 laipsniais aukštesnė. Mažiausiai energijos naudojančiuose naujos statybos daugiabučiuose 60 kvadratinių metrų ploto butų šildymui šių metų sausį vidutiniškai suvartota apie 540 kWh, o mokėjimai už šilumą buvo mažiausi ir sudarė apie 30,5 euro. Daugiausia šilumos vartojo butai senuose ir pačios prasčiausios būklės šalies daugiabučiuose, kuriuose šildymui sausį reikėjo vidutiniškai apie 1980 kWh šilumos. Tai gyventojams vidutiniškai kainavo apie 112 eurų. Šį sausį vidutinė šilumos kaina Lietuvoje buvo 5,65 euro ct/kWh, prieš metus - 5,26 euro ct/kWh, o 2016 metais siekė 6,3 euro ct/kWh su PVM. Šilumos kainų padidėjimą šią žiemą lėmė gamtinių dujų ir biokuro įsigijimo kaštų didėjimas „Baltpool“ biržoje.