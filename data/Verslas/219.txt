VMI pranešime teigiama, kad įgyvendinus projektą bus sukurtas virtualus buhalteris - elektroninė individualios veiklos apskaitos programa. Žadama, kad tai bus nemokamas įrankis, kuris palengvins individualia veikla užsiimančių gyventojų pajamų apskaitą ir leis sutaupyti popierinių pajamų-išlaidų žurnalų pildymui bei mokesčių apskaičiavimui skiriamą laiką. „Jau kitų metų pradžioje verslas galės pajamų ir išlaidų žurnalą pildyti internete, VMI sistemoje, tad popierinio žurnalo nebereikės“, - pranešime sako VMI prie Finansų ministerijos Mokestinių prievolių departamento direktorės pavaduotoja ir i.APS projekto vadovė Inga Gedminienė. Ji taip pat priduria, kad elektroninė apskaitos programa smulkiajam verslui bus ne privaloma, o laisvai pasirenkama. Kaip nurodoma pranešime, virtualus buhalteris turės ir papildomų duomenų peržiūros ir analizės funkcijų, kurios leis verslininkams stebėti, ar jų vykdoma veikla yra pelninga, kokios gaunamų pajamų, patiriamų išlaidų tendencijos. Taip pat čia bus apskaičiuojamos gyventojų pajamų mokesčio (GPM), privalomojo sveikatos draudimo (PSD) ir valstybinio socialinio draudimo (VSD) įmokos. Taip pat teigiama, kad, įvertinus iš kitų šaltinių gautą informaciją, bus apskaičiuotos gyventojo veiklos pajamos bei išlaidos ir šie duomenys bus įkelti į būsimą preliminarią deklaraciją. „Iki šiol VMI negalėjo pilnai užpildyti preliminariųjų deklaracijų individualią veiklą vykdantiems asmenims, nes dalį duomenų apie gautas pajamas ar patirtas išlaidas turi tik patys gyventojai. Jei apskaita bus tvarkoma VMI virtualiu buhalteriu, preliminarioji deklaracija bus užpildyta ir gyventojui tereikės ją patvirtinti“, - pranešime cituojama I. Gedminienė. Nurodoma, kad virtualaus buhalterio vartotojai, atsižvelgdami į savo veiklos specifiką, galės pateiktus duomenis klasifikuoti, grupuoti, naudotis sandėlio apskaitos funkcija: fiksuoti ir stebėti žaliavų, gaminių, prekių įgyjamus, sukuriamus ir sunaudojamus, prarastus, parduodamus kiekius, taip pat bus informuojami, jei gaus pajamų iš juridinio asmens, vykdančio veiklą pagal verslo liudijimus bei gaus priminimus apie prievoles deklaruoti, registruotis PVM mokėtoju ir pan. atsiradimą. i.APS projektas vykdomas pagal 2014-2020 metų Europos Sąjungos struktūrinių fondų investicijų veiksmų programą „Informacinės visuomenės skatinimas“. Projekto vertė - 276 tūkst. eurų.