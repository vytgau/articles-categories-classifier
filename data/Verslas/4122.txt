Šie rezultatai pasirodė tuo metu, kai Jungtinių Valstijų darbdaviai stengiasi išsaugoti savo darbuotojus, nes pastaruoju metu padaugėjo laisvų darbo vietų. Antradienį paskelbti JAV Darbo departamento duomenys rodo, kad rugsėjį buvo 6,09 mln. laisvų darbo vietų. Tai šiek tiek mažiau už liepos mėnesio rekordą, kai buvo 6,14 mln. laisvų darbo vietų. Vyriausybė skaičiuoti laisvas darbo vietas pradėjo 2000 metais, rašo cnn.com. Toks didelis laisvų darbo vietų skaičius reiškia ir gerą, ir blogą žinią. Gera žinia ta, kad darbdaviai samdo darbuotojus ir kad Amerikos darbo rinka yra stipri. Nedarbo lygis šiuo metu siekia 4,1 proc. ir yra žemiausias per 17 metų. Bloga žinia, kad bendrovės arba negali rasti pakankamai darbuotojų, kurie dirbtų už tam tikrą atlyginimą, arba neranda kandidatų su reikiamais darbo įgūdžiais. Darbdaviai dažnai sako, kad darbo įgūdžių stoka stabdo ekonomikos plėtrą, ir kad Amerikai, kaip visumai, reikia daugiau investuoti į mokymus, kurie būtų skirti trūkstamiems įgūdžiams lavinti. Kita teorija tvirtina, kad bendrovės tiesiog turėtų didinti atlyginimus, jei neranda tinkamų žmonių. Nepaisant to, kad jaučiamas darbuotojų trūkumas, atlyginimai Jungtinėse Valstijose nekyla itin sparčiai. Spalio mėnesį atlyginimai augo vangiai – vos 2,4 proc. Tačiau atlyginimai ryškiau augo tiems darbuotojams, kurie keitė darbą. Statybose statybininkai, kurie perėjo į naują darbovietę, gavo 5,8 proc. didesnius atlyginimus negu prieš vienerius metus. Tiems statybininkams, kurie liko senose darbovietėse, atlyginimai augo mažiau – 4,9 proc. Ta pati tendencija buvo pastebėta švietimo ir sveikatos apsaugos srityse. Tiems darbuotojams, kurie perėjo dirbti į kitą vietą, atlyginimai naujoje darbovietėje didėjo maždaug 6,2 proc. Tiems žmonėms, kurie liko senose vietose, atlyginimai augo tik 3,9 proc. Toks didžiulis atlyginimų augimo skirtumas tarp mokytojų ir slaugių, kurie liko senose darbovietėse ir kurios perėjo į naujas mokyklas ar ligonines, yra iškalbingas. Rugsėjį iš 6,09 mln. laisvų darbo vietų 1,17 mln. darbų – arba maždaug 20 proc. – buvo siūlomi švietimo ir medicinos sektoriuose. Kitaip tariant, mokykloms ir ligoninėms sunkiai sekasi ieškoti kandidatų laisvoms darbo vietoms, todėl kai kurios iš jų yra priverstos kelti atlyginimus, kad prisiviliotų darbuotojus. Kalbant apie visus JAV darbuotojus, tiems žmonėms, kurie keitė darbą, atlyginimai per metus didėjo 4,9 proc., o tiems, kurie liko senose darbovietėse, užmokestis už darbą kilo 4,3 proc. ADP duomenys apima trečiąjį metų ketvirtį – nuo liepos iki rugsėjo. Tačiau ši tendencija būdinga ne visoms pramonės sritims. Gamybos, kalnakasybos ir transporto įmonės, atvirkščiai, daugiau moka tiems darbuotojams, kurie būna pastovūs, o ne ateina iš kitur, pažymi ADP.