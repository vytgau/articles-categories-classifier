Įmonė „Orion Span“ paskelbė planus įkurti pirmą pasaulyje kosmose veikiantį prabangų viešbutį. Pranešimas nuskambėjo San Chozė, Kalifornijoje, vykusioje „Space 2.0“ konferencijoje. Pirmuosius svečius „Aurora“ stotyje įkurtas viešbutis turėtų pakviesti 2022-aisiais. Vienu metu viešbutyje galės apsigyventi ne daugiau kaip šeši žmonės. Viešnagė atsieis tikrai nepigiai. Už 12 dienų truksiantį nuotykį vienam asmeniui teks pakloti net 9,5 mln. dolerių (7,7 mln. eurų) sumą. Vietas viešbutyje galima rezervuoti jau dabar. Pradinė įmoka – 80 tūkst. dolerių (65,2 tūkst. eurų). Prieš keliaudami į kosmosą, būsimi viešbučio svečiai turės baigti trijų mėnesių mokymo kursą. Jis bus organizuojamas ir internetu, ir įmonės būstinėje Hjustone, Teksase. „Orion Span“ atstovai užsiminė, kad viešbučio svečiams bus leista dalyvauti moksliniuose tyrimuose, o su Žemėje esančiais artimaisiais jie galės susisiekti itin sparčiu interneto ryšiu.