Kovą Rusijos į Ukrainą tiekiamos dujų partijos būtų buvusios pirmosios nuo 2015 m. lapkričio, kai Kijevas nustojo pirkti rusiškas dujas Europos naudai. Bendrovių nesutarimai prasidėjo 2014 m. kartu su Rusijos - Ukrainos konfliktu bei Krymo aneksija. Nuo konflikto pradžios jos viena prieš kitą pateikė daugiamilijoninius ieškinius Stokholmo arbitražo teisme. „Naftogaz“ reikalavo didesnio tarifo tranzito mokesčiui, kurį Ukraina gauna transportuodama rusiškas dujas Europai. Nuo 2014 m. karo pradžios Ukraina siekia išsilaisvinti nuo rusiškų dujų priklausomybės - šalis tiesiogiai iš Rusijos dujų nepirko nuo pat 2015 m. lapkričio bei naudoja iš ES bei savo pačių tiekiamas dujas. Vis dėlto Ukraina lieka itin svarbiu keliu, per kurį rusiškos dujos pasiekia Europą. Pernai gruodį teismo nurodymu kaina, kurios Rusija gali reikalauti už savo dujas, buvo sumažinta; be to, teismas pareikalavo, kad Kijevas kasmet pirktų 5 mlrd. kubinių metrų rusiškų dujų nuo 2018 metų. Ketvirtadienį „Gazprom“ pareiškė, kad dujų tiekimas nebus atnaujintas, nes ligi galo neparengta sutartis, kuri papildytų šiuo metu galiojantį kontraktą. „Akivaizdu, nuo kovo 1 d. bendrovei „Naftogaz Ukraine“ dujos nebus tiekiamos“, - pareiškė „Gazprom“ vadovo pavaduotojas Aleksandras Medvedevas. Jis pridūrė, kad Rusijos dujų milžinė grąžino išankstinę įmoką, kurią „Naftogaz“ sumokėjo už kovo mėnesio dujų partiją. Reaguodama į tokį pareiškimą, „Naftogaz“ apkaltino „Gazprom“ pažeidžiant sutarties nuostatas. „Gazprom“ pozicija mus stebina“, - pareiškė „Naftogaz“ vadovas Andrejus Kobolevas. - Mes perkame dujas, nes vykdome teismo sprendimą“. Europos Komisija pareiškė „esanti pasirengusi būti sąžininga tarpininke“ sprendžiant dar vieną dujų konfliktą tarp Maskvos ir Kijevo. Netikėtas „Gazprom“ sprendimas sutapo su smarkiai atšalusiais orais Ukrainoje. Rekordiškai daug vartojant dujų, kuro trūkumas jau siekia apie 10 mln. kubinių metrų per dieną. A. Kobolevas pasiūlė riboti dujų vartojimą keturias dienas nuo šeštadienio. Naują įtampą pakurstė Stokholmo arbitražinio teismo nurodymas bendrovei „Gazprom“ sumokėti 2,56 mlrd. dolerių Ukrainos įmonei „Naftogaz“ už „nesugebėjimą pristatyti sutartyje numatytą tranzitinių dujų kiekį“, trečiadienį skelbė Ukrainos įmonė. Ukrainos prezidentas Petro Porošenka perspėjo „Gazprom“, kad gali būti areštuotas jos turtas Europoje tuo atveju, jeigu „Gazprom“ nesumokės pinigų, kaip nurodė teismas. „Gazprom“ padengia maždaug trečdalį Europos žemyno dujų poreikių, ši dalis pastaraisiais metais išaugo, nepaisant Europos Sąjungos ketinimų sumažinti savo priklausomybę nuo rusiškų dujų tiekimo.