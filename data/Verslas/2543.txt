Antros pakopos pensijų fondai pernai paaugo 4,51 proc. Lietuvoje veikiančių antros pakopos pensijų fondų vienetų vertė pernai vidutiniškai išaugo 4,51 proc., o bendra šiuose fonduose sukauptų lėšų suma viršijo 2,9 mlrd. eurų. Lietuvos banko duomenimis, pernai padidėjo 15-os antros pakopos pensijų fondų vertė, o sparčiausiai augo akcijų pensijų fondų grupė. Keturių fondų vienetų vertė sumenko, visi jie priklauso konservatyvaus investavimo fondų grupei. „Pelningai 2017 metais finišavo visi fondai, bent dalį turto investavę į akcijas. Tokiuose fonduose būsimą pensiją kaupia didžioji dalis – 1,2 mln. gyventojų, arba 92,5 proc. visų antros pakopos dalyvių. Konservatyviems obligacijų fondams metai buvo kuklesni, o didesnė dalis jų fiksavo nedidelę neigiamą grąžą“, – pranešime spaudai cituojama Lietuvos banko Ilgalaikių taupymo ir draudimo produktų priežiūros skyriaus vyriausioji specialistė Dalia Juškevičienė. Anot jos, pastarieji keleri metai buvo palankesni investuojantiems į akcijų rinkas. „Tai viena iš priežasčių, kodėl per pastaruosius metus akcijų pensijų fonduose kaupiančių dalyvių skaičius išaugo ketvirtadaliu. Tačiau nereikia pamiršti, kad akcijų rinka yra cikliška ir derėtų tinkamai vertinti nuosmukio riziką, ypač tiems, kuriems yra arti pensinis amžius“, – pabrėžė D. Juškevičienė. Antros pakopos pensijų fondų vidutinė metinė grąža per pastaruosius penkerius metus siekė 5,19 proc., o per pastarąjį dešimtmetį - 3,62 procento. Konservatyvaus investavimo pensijų fondų vieneto vertė pernai sumenko vidutiniškai 0,61 procento. Mažos akcijų dalies fondų vieneto vertė išaugo 2,19 proc., vidutinės akcijų dalies fondų – 4,94 proc., akcijų pensijų fondų – 9,17 procento. Pernai daugiausiai padidėjo „INVL Asset Management“ valdomo akcijų pensijų fondo „INVL Extremo II 16+“ vieneto vertė – 9,46 procento. Antros pakopos pensijų fondų bendra investicinių portfelių vertė gruodžio pabaigoje siekė 2,911 mlrd. eurų – pernai ji išaugo 17 proc., arba 423,931 mln. eurų. Metų pabaigoje 78,52 proc. antros pakopos pensijų fondų turto buvo sutelkta trijų bendrovių valdomuose fonduose. Daugiau kaip 60 proc. turto valdė valdymo įmonės „Swedbank investicijų valdymas“ (37 proc.) ir „SEB investicijų valdymas“ (25,98 proc.), o 15,55 proc. – gyvybės draudimo bendrovė „Aviva Lietuva“. Šioms trims įmonėms taip pat teko beveik 80 proc. antros pakopos pensijų fondų dalyvių. Daugiausia dalyvių rinkosi „Swedbank investicijų valdymą“ (39,95 proc.), toliau sekė „SEB investicijų valdymas“ (22,4 proc.) ir „Aviva Lietuva“ (17,53 proc.). Pagal valdomą turtą didžiausi antros pakopos pensijų fondai gruodžio pabaigoje buvo „SEB pensija 2“ (529,952 mln. eurų), „Swedbank pensija 3“ (404,332 mln. eurų) ir „Aviva europensija plius“ (298,467 mln. eurų), pagal dalyvių skaičių – „SEB pensija 2“ (186,1 tūkst.), „Swedbank pensija 3“ (171,7 tūkst.) ir „Aviva europensija plius“ (138,4 tūkst.). 2017-ųjų pabaigoje Lietuvoje veikė 20 antros pakopos pensijų fondų, juose pensiją kaupė 1,289 mln. dalyvių. Trečios pakopos pensijų fondų vertė augo 5,19 proc. Lietuvoje veikiančių trečios pakopos savanoriškų pensijų fondų vienetų vertė pernai padidėjo 5,18 procento. Teigiamą grąžą pasiekė 11 fondų, vieno fondo grąža buvo neigiama. Lietuvos banko duomenimis, trečios pakopos pensijų fondų vidutinė metinė grąža per pastaruosius trejus metus siekė 4,48 proc., o per pastaruosius penkerius metus - 5,58 procento. Trečios pakopos obligacijų pensijų fondų vieneto pernai išaugo 2,15 proc., mišraus investavimo pensijų fondų - 3,72 proc., rizikingiausių akcijų pensijų fondų - 8,68 procento. Daugiausiai padidėjo „INVL Asset Management“ valdomo akcijų pensijų fondo „INVL III akcijų pensijų fondas“ vieneto vertė - 10,24 proc., sumažėjo „Luminor investicijų valdymo“ valdomo obligacijų pensijų fondo „Luminor pensija 1 plius“ vieneto vertė - 0,54 procento. Savanoriško kaupimo pensijų fonduose sukaupto turto vertė pernai išaugo 21,4 proc. (17,051 mln. eurų) ir gruodžio pabaigoje siekė 96,555 mln. eurų. Daugiausia turto buvo sukaupta valdymo įmonių „Luminor investicijų valdymas“ (43,558 mln. eurų, 45,11 proc. viso turto) ir „SEB investicijų valdymo“ (30,018 mln. eurų, 31,09 proc.) valdomuose fonduose. Gruodžio pabaigoje Lietuvoje veikė 12 trečios pakopos pensijų fondų, juose papildomą pensiją kaupė 57,8 tūkst. dalyvių. Pagal dalyvių skaičių pirmavo „Luminor investicijų valdymas“ (38,3 tūkst., 66,29 proc. visų dalyvių), pastebimai aplenkęs antroje pozicijoje esantį „SEB investicijų valdymą“ (11,5 tūkst., 19,86 proc.).