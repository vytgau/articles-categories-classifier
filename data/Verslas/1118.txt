„Šiuo metu programai skiriami 48 proc. akcizo pajamų, tačiau akivaizdu, kad lėšų trūksta. Žinoma, būtina stiprinti ir atsakomybę už panaudotas lėšas bei atliktus darbus“, – sako Seimo narys A. Butkevičius, komentuodamas įregistruotą pasiūlymą. Jis pastebi, kad Vyriausybė tvirtina Kelių priežiūros ir plėtros programos sąmatą ir džiaugiasi pasirinktais prioritetais, tarp kurių minimi transeuropinis kelių tinklas ir valstybinės reikšmės žvyrkelių asfaltavimas visoje Lietuvoje. „Prioritetai pasirinkti taikliai, tik ar iš tiesų jiems skiriama tiek dėmesio, kiek deklaruojama? Šiemet visai programai siūloma skirti per 492 mln. eurų, tačiau ši bendra suma yra mažesnė už praėjusiais metais skirtas lėšas, kurios sudarė 499 mln. eurų. Nors bendras mažėjimas ir neatrodo toks įspūdingas, tačiau tendencija, jog augant ekonomikai – keliams skiriamų nacionalinių lėšų dalis ne tik nedidėja, bet ir sumažėjo – akivaizdi“, – sako Seimo Lietuvos socialdemokratų darbo frakcijos narys, buvęs XVI Vyriausybės vadovas, Algirdas Butkevičius. Pasak parlamentaro, didesnį nerimą kelia valstybinės reikšmės žvyrkelių asfaltavimui skiriamų lėšų mažėjimas. „Nors žvyrkelių asfaltavimas Susisiekimo ministerijos iškeltas kaip prioritetinis tikslas – jiems skiriamų lėšų suma iš Kelių priežiūros ir plėtros programos lyginant su 2017 m. mažėja 36 procentais. 2016 m. valstybinės reikšmės žvyrkeliams skirta 70 mln. eurų, 2017 metams skiriama suma buvo padidinta iki 83 mln. eurų – o šiemet planuojama skirti tik apie 53 mln. eurų. Tai ryškus mažėjimas, nuo kurio priklausys, kiek žvyrkelių bus galima išasfaltuoti, o tai tiesiogiai lemia avaringumą ir žmonių gyvenimo kokybę“, – sako Seimo narys A. Butkevičius. Jo nuomone, dėl bendro programos lėšų mažėjimo kenčia ir kitos sritys. A. Butkevičiaus duomenimis, 2018 metais finansavimas vietinės reikšmės kelių tinklui plėsti lyginant su 2017 metais didinamas, tačiau vis tiek nepasiekia 2016 m. lygio – kai tam buvo skirta 113,114 mln. eurų.