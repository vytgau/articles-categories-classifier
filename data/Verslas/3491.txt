Už sprendimą ketvirtadienį balsavo 32, prieš – 1, susilaikė keturi sostinės politikai. Nuo šios kadencijos savivaldybės tarybos darbo pradžios socialdemokratų inicijuotą mokestį buvo siekiama įvesti jau dukart, tačiau abu kartus pasiūlymas nesulaukė politinio palaikymo. Numatoma, kad mokestis nebus renkamas iš nepilnamečių, taip pat pilnamečių moksleivių, neįgaliųjų, kuriems nustatytas iki 40 proc. darbingumo lygis, neapmokestinami bus ir ligoniai, atvykstantys į įstaigas reabilitacijos tikslais, kai jų išlaidos apmokamos iš Privalomojo sveikatos draudimo fondo biudžeto lėšų. Skaičiuojama, kad tai leis jau 2019-aisiais į miesto biudžetą papildomai surinkti 2,28 mln. eurų. Euro dydžio rinkliavai, anot savivaldybės, pritaria ir viešbučių bei restoranų atstovai, Turizmo verslo asociacija, kompanijos „Airbnb“ atstovai, keldami sąlygas, jog surinktos lėšos būtų panaudotos turizmo skatinimui, turizmo infrastruktūros bei pasiekiamumo gerinimui, miesto rinkodarai. Planuojama įsteigti Turizmo tarybą, kurioje bus deleguoti atstovai iš minėtų organizacijų – taryba spręs dėl iš „ pagalvės“ mokesčio surinktų lėšų panaudojimo. Tikimasi, jog lėšos bus panaudotos ir skrydžio į Londoną pritraukimui. Kaip anksčiau teigė už turizmo ir investicijų skatinimą atsakingos Vilniaus viešosios įstaigos „Go Vilnius“ vadovė Inga Romanovskienė, atsižvelgta į turizmo verslo atstovų prašymą, jog rinkliava iki 2019-ųjų sausio nebūtų taikoma užsakovams, iš anksto rezervavusiems bent dešimt kambarių viešbučiuose. „Pagalvės“ mokestį įsivesti anksčiau turėjo tik šalies kurortiniai miestai, galimybė jį taikyti ir kituose miestuose atsirado 2015-aisiais, Seimui priėmus įstatymų pataisas. Lietuvoje „pagalvės“ mokestį yra įvedę Palanga, Druskininkai, Birštonas, Neringa ir Kaunas. Latvijos ir Estijos sostinės Ryga ir Talinas tokios rinkliavos nėra įvedusios.