Pasak Ž. Maurico, dabar stebimas naftos kainos padidėjimas yra labiau normalizavimasis po didelio kritimo, bet ne naujo kilimo pradžia. „Kainos augimas turėtų išsikvėpti. Juo labiau, kad euras pastiprėjęs dolerio atžvilgiu, tad eurais kaina ne tiek kyla, kiek doleriais. Kaina turėtų siekti iki 70 dolerių už barelį ir neperlipti šios ribos. Panaši kaina, kaip yra dabar, turėtų išsilaikyti artimiausius metus“, - Eltai sakė Ž. Mauricas. Pasak ekonomisto, yra daug alternatyvų naftai, ir tai sumažina jos kainos augimo galimybes. „Juolab, kad JAV centrinis bankas žada triskart didinti palūkanas, ir dažniausiai tai turi ne itin gerą poveikį žaliavų kainoms“, - komentavo Ž. Mauricas. Vis dėlto išlieka grėsmė, kad perdirbėjai, o juo labiau mažmenininkai, gali pakelti galutines degalų kainas šiek tiek labiau, nei kyla žaliavos kaina, pabrėžė ekonomistas. Ypač turint omenyje, jog artėja šiltasis sezonas, kai padidėja degalų suvartojimas. Lietuvoje esama dar ir savų iššūkių - konkurencija nedidelė. „Dėl to gegužę - birželį mažmeninės kainos kilimas šioks toks bus. Nelaikykime to prognoze, bet yra tikimybė, kad kilimas gali būti 10 proc. Tada yra grėsmė, kaip tai atsilieps kitų prekių kainai. Gyventojų pajamos auga, ekonomika stabilizuojasi, taigi pagunda kelti kainas, netgi užbėgant įvykiams už akių, bus gana ženkli. Reikės vartotojų pagalbos. Būtų gerai, kad jie lygintų kainas Lietuvoje ir Latvijoje, Lenkijoje, kitose šalyse, ir neleistų įsibėgėti kainų augimui, ieškotų pigesnių alternatyvų. Nereikia užmigti ant laurų“, - sakė Ž. Mauricas. Degalinių tinklo valdytoja „Circle K“ nurodo, kad vasario 26 d. automatinėse degalinėse populiariausias 95 markės benzinas kainavo 1,183 euro, dyzelinas 1,109 euro; visapusio aptarnavimo degalinėse - atitinkamai 1,208 ir 1,137 euro, A 98 benzinas - 1,279 euro. ELTA primena, kad pirmadienį naftos kainos augo. Ryte „Brent“ rūšies naftos ateities sandorių kaina pakilo 0,27 proc., iki 67,49 dolerio už barelį. JAV „West Texas Intermediate“ naftos rūšies ateities sandorių kaina išaugo 0,42 proc., iki 63,82 dolerio už barelį. Kainos augimui įtakos turi griežta Saudo Arabijos disciplina, susijusi su pasaulinio Naftą eksportuojančių šalių organizacijos (OPEC) ir karteliui nepriklausančių gamintojų susitarimo sąlygų vykdymu. OPEC ir kelios karteliui nepriklausančios šalys 2016 metų pabaigoje susitarė sumažinti gavybos apimtis 1,8 mln. barelių, siekdamos išlyginti pasaulinės paklausos bei pasiūlos pusiausvyrą. Praėjusių metų lapkritį OPEC šalys susitarė pratęsti pakto galiojimą iki 2018 metų pabaigos. Saudo Arabijos naftos ministras šeštadienį pareiškė, kad naftos gavybos apimtys šalyje sausio-kovo mėnesiais bus daug mažesnės nei numatyta pagal susitarimo kvotas. Tarp kitų veiksnių, palaikančių rinką, analitikai įvardija darbų Libijos El Filio telkinyje sustabdymą. Libijos nacionalinė naftos korporacija NOC šeštadienį pranešė apie nenumatytas aplinkybes, susijusias su žaliavos tiekimu iš telkinio dėl protestų.