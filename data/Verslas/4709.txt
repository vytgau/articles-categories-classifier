Premjeras Saulius Skvernelis yra pareiškęs, kad valstybės kitų metų biudžetas yra istorinis, nes jis pirmą kartą suplanuotas nedeficitinis, taip pat pirmą kartą istorijoje krašto gynybai bus skirta 2 proc. BVP. Pasak socialinės apsaugos ir darbo ministro Lino Kukuraičio, kitais metais daugiau pajamų gaus apie 600 tūkst. pensinio amžiaus žmonių, nes bus didinamos pensijos. Biudžeto pajamos sieks 16,082 mlrd. eurų, o išlaidos - 15,839 mlrd. eurų. Minimali mėnesinė alga nuo kitų metų didės 20 eurų iki 400 eurų. Išlieka 9 proc. pridėtinės vertės mokesčio tarifas šildymui, bet brangs cigaretės, nes didės tabako akcizas. Neapmokestinamas pajamų dydis (NPD) išaugs 70-ia eurų iki 380 eurų. Atsisakoma papildomo NPD tėvams, auginantiems vaikus, - vietoje jo bus skiriama 30 eurų išmoka vaikui, kurią gaus visos šeimos, nepriklausomai nuo jų pajamų. Po pirmojo biudžeto svarstymo Seime dokumentas paprastai grąžinamas Vyriausybei tobulinti, o galutinai priimamas gruodį. Pradėjęs svarstyti svarbiausius šalies finansų dokumentus, Seimas plenarinių posėdžių neberengs, todėl biudžeto projektas bus nagrinėjamas parlamentiniuose komitetuose, o parlamentarai galės teikti siūlymus, kokioms sritims kitais metai didinti ar skirti papildomą finansavimą.