Naftą eksportuojančių šalių organizacijos bei partnerių šalių susitarimas riboti naftos gavybą duoda rezultatų. Juoduoju auksu vadinamos žaliavos kaina kyla, o praėjusią savaitę net buvo perkopusi 70 dolerių už barelį ribą. Tiek daug ji paskutinį kartą kainavo prieš trejus metus. Ir nors dabar kaina šiek tiek nusmukusi, tendencijos gero nežada. Brangi nafta brangina ir degalus. Benzino ir dyzelino kainos kyla gerą pusmetį, nors dabar, panašu, situacija stabilizuojasi. „Vienas stambesnių šuolių buvo po akcizo pabrangimo po sausio 1 d. iš karto, tai tas šuolis buvo juntamas. Dabar jos dar vis juda į viršų, nors žaliavinė nafta rodo stabilizavimosi ženklus. Aš manau, kad sausis bus stabilus, bet, jei kalbėti apie ilgesnį laikotarpį – pusę metų, metus, tai kuras brangs“, – sakė pricer.lt įkūrėjas Arūnas Vizickas. „Jeigu žiūrėti ilgalaikes 2018 metų tendencijas, prognozės nėra labai geros. Visi sako, kad naftos kaina turėtų būti apie 70 dolerių ar virš. tai reiškia, mažmenos kainas gali kilti tada“, – kalbėjo Naftos produktų prekybos įmonių asociacijos prezidentė Daiva Jokšienė. Tačiau net jei naftos kainos staiga pradėtų kristi, pigesnius degalus galima būtų įsigyti ne iškart. Degalinių tinklų atstovai neslepia, benzino ir dyzelino kainas mažintų palaipsniui, pirmiausia išparduotų brangiai įsigytus degalus. Tiesa, analitikų teigimu, naftos kainas prognozuoti labai sunku. Tam daug įtakos turi ne tik ekonominiai, bet ir politiniai procesai. Jei jos augs ir toliau, brangs ne tik degalai, bet ir kitos prekės ar paslaugos. „Iš vienos pusės, kalbant plačiau apie euro zoną, yra gal kaip ir teigiama tendencija, nes infliacijos laukia ECB ir tai paskatintų ekonomiką judėti. Iš kitos pusės – brangstančios prekės, paslaugos, kas tuština mūsų pinigines“, – svarstė „Luminor“ vyriausioji analitikė Indrė Genytė-Pikčienė. Šiuo metu litras pigiausio benzino Lietuvoje kainuoja 1,10 euro, dyzelino – 1,01 euro. Brangiausias – atitinkamai beveik 1,20 ir apie 1,17 euro.