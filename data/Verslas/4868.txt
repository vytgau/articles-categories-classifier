Šioje laidoje „Boso valanda su S. Jovaišu“ svečiuojasi skaitmeninės rinkodaros agentūros „The Chocolate“ vadovas Tomas Nemura. „Prioriteto tvarkos pagal eiliškumą nežinau, bet esu tėtis, vyras, vadovas, komunikacijos specialistas, megėjas bėgikas ir truputėli keliautojas“, – į tradicinį S. Jovaišo klausimą, kas tu toks, atsako T. Nemura. S. Jovaišas teiraujasi, kaip laidos svečias apibūdintų savo darbą: „Jeigu vienu žodžiu, tai – pardavimai, jeigu dviem žodžiais, tai – pardavimai ir reprezentacija. Mes dirbame komunikacijos versle, konkurencija – labai didelė, visi pardavinėjame tuos pačius dalykus. Agentūrų, kurios tai daro, yra labai daug. Jokių fiksuotų kainų nėra, tikslas – savo darbo valandas, kolektyvo darbo valandas parduoti už kuo daugiau pinigų“, – paaiškina pašnekovas. T. Nemura save pristato kaip gana sėkmingą verslininką. Anot profesionalo, paslaugų srityje reikia suprasti, kad pardavinėji vertę, kurią suprasti turi tas, kuris tą vertę perka. „Kuo pirkėjas nusiperka daugiau vertės, tuo daugiau už ją sumoka. Tiesiog – visi nori , kad komanda, kuri dirba prie jų prekės ženklo, komunikacijos, būtų talentinga visomis prasmėmis ir galėtų kvalifikuotai padaryti darbą. Taip pat visi supranta, kad geras dizaineris gerai ir uždirba. Geras kūrybininkas taip pat nori uždirbti gerai“, – sako laidos svečias. Daugiau laidoje pokalbis su T. Nemura apie tai, kaip motyvuoti savo komandą, kokį komunikacijos toną pasirinkti, kas atsitinka, kai vadovas didesnę dalį savo laiko skiria verslo vystymui, klientų pritraukimui ir kada mažėja darbuotojų lojalumas arba didėja jų kaita. Kiekvienoje kassavaitinėje laidoje „Boso valanda su S. Jovaišu” aptariami skirtingi klausimai, susiję su vadovavimu ir vadyba, kalbinamas vis kitas pašnekovas. Laidų metu nagrinėjama problematika aprašoma Sauliaus Jovaišo knygoje „Boso valanda: kasdienė šiuolaikinio vadovo knyga”, kurią leidžia leidykla „Baltos lankos”. Sekite naujienas vadovams kartu! Prisijunkite prie „Boso valandos su S. Jovaišu” paskyros socialiniame tinkle „Facebook”! Užsiregistruokite „Boso valandos“ naujienlaiškiui. Jame naujausia informacija vadovams, kurie nori tobulėti: aktualūs straipsniai savišvietai ir saviugdai, Sauliaus Jovaišo įžvalgos įvairiomis temomis ir atsakymai į jūsų užduotus klausimus, vaizdo reportažai ir, žinoma, naujausios „Boso valanda“ laidos. Ieškokite Facebook.com/BosoValanda.