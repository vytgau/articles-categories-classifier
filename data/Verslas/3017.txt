„Smulkiesiems verslininkams esamas įdarbinimo procesas yra per daug painus, bet susiduriant su vis didesniu darbuotojų trūkumu užsieniečių įdarbinimo klausimas tampa vis aktualesnis ir smulkaus bei vidutinio dydžio įmonėms. Tačiau užsieniečių įdarbinimo sunkumai sukuria terpę apeiti juos ir veiklą perkelti į „šešėlį“. Tuomet atsitinka taip, kad Lietuvoje pradeda dirbti trečiųjų šalių piliečiai, gavę Šengeno šalių vizas Lenkijos turizmo agentūrose ir leidimus dirbti Lenkijoje“, – sako „Verslios Lietuvos“ Verslumo departamento vadovas Gytis Morkūnas. Valstybinės darbo inspekcijos duomenimis, iš praėjusiais metais darbo inspektorių nustatytų 60 nelegaliai dirbusių užsieniečių 47 buvo Ukrainos piliečiai – beveik 80 proc. visų nustatytų nelegaliai dirbusių užsieniečių. Iš iki šiol šiemet 90 nustatytų nelegaliai dirbusių užsieniečių Ukrainos piliečiai sudarė 70 procentų. Beveik visi nelegaliai dirbę Ukrainos piliečiai nustatyti statybos sektoriuje.