Susisiekimo ministro atstovė spaudai Vytautė Šmaižytė sakė, kad pareigūnas traukiasi savo noru. Anot jos, penktadienis yra paskutinė A. Tvaronavičiaus darbo diena. A. Tvaronavičius BNS teigė, kad atsistatydinti nusprendė po žiniasklaidos informacijos apie galimai neskaidrų Kybartų pasienio kontrolės punkto modernizavimo konkursą. „Po žiniasklaidos straipsnių apie vieną pirkimą atsirado trintis su steigėju ir tolimesnis darbas būtų buvęs sunkiai suvokiama, todėl priėmiau sprendimą atsistatydinti“, - tvirtino A. Tvaronavičius. Jo teigimu, ministerija nespaudė jo palikti postą. Pareigūnas tikino, kad modernizavimo rangovo konkursas buvo skaidrus. „Aš manau, kad tas pirkimas buvo skaidrus - toks pats, kaip jau daug darytų pirkimų. Aš nenorėčiau plėstis į tuos klausimus“, - teigė A. Tvaronavičius. Susisiekimo ministerija jau baigė praėjusią vasarą pradėtą tarnybinį patikrinimą dėl 10 mln. eurų vertės konkurso - įtarta, kad jis galėjo būti neskaidrus. Po patikrinimo direkcijos vadovui paskirta tarnybinė nuobauda - papeikimas. Šiuo metu atliekamas visos Pasienio direkcijos veiklos auditas. Viešųjų pirkimų tarnyba (VPT) spalio pradžioje pareiškė, kad direkcija turi nutraukti konkursą - jį Susisiekimo ministerija sustabdė dar liepos pabaigoje, paskelbusi, kad jo sąlygos galėjo būti pritaikytos konkrečiam tiekėjui. Direkcija spalį konkursą nutraukė. BNS anksčiau rašė, jog šio konkurso sąlygos galėjo būti parengtos taip, kad jas atitiktų tik ankstesnius konkursus laimėjusi inžinerinių sprendimų bendrovė „Fima“. Konkurso sąlygose reikalauta, kad jo dalyviai per pastaruosius penkerius metus būtų statę panašų objektą į Kybartų pasienio kontrolės punktą - šią sąlygą, BNS žiniomis, atitinka tik „Fima“, mat ji patirtį įgavo pernai laimėjusi 16,04 mln. eurų Rambyno pasienio kontrolės punkto modernizavimo konkursą.