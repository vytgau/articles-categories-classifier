Kainos pas kaimynus užfiksuotos Rygoje, Bialystoke, Minske ir Karaliaučiuje, rašoma įmonės pranešime. Palyginus degalų kainas Lietuvoje ir kaimyninėse valstybėse užfiksuota, kad dauguma Lietuvos gyventojų už degalus moka brangiau nei mūsų kaimynai. Pigiau moka tik pilantys degalus degalinėse „Jozita“, „Skulas“ ir „Stateta“. Tinklinėse degalinėse Lietuvoje ir pas kaimynus skiriasi, pavyzdžiui pildami A95 benziną Rygoje degalinėje „Circle K“ už 1 litrą sumokėsite 1,114 euro, tuo tarpu Kaune ar Vilniuje to pačio pavadinimo degalinėje - 1,206 euro, t.y. 7,6 proc. daugiau. Primenama, kad Lietuvoje akcizas benzinui yra panašus, kaip Latvijoje ir didesnis nei Lenkijoje. Lietuvoje – akcizas 434,43 EUR už 1000 l., PVM 21 proc., Latvijoje – akcizas 436 EUR už 1000 l., PVM 21 proc., Lenkijoje – akcizas 388,84 EUR už 1000 litrų, PVM 23 proc. Dyzelinio kuro akcizas Lietuvoje pats mažiausias (Lietuva – akcizas 330,17 EUR už 1000 litrų, PVM 21 proc.; Latvija – akcizas 341 EUR už 1000 l., PVM 21 proc.; Lenkija – akcizas 336,80* EUR už 1000 l., PVM 23 proc.), bet to paties apie dyzelinio kuro kainas degalinėse Lietuvoje nepasakysi. Automobilinių dujų, kaip ir dyzelinio kuro akcizai taip pat mažiausi Lenkijoje (Lietuva – akcizas 304,10 EUR už 1000 l., PVM 21 proc.; Latvija – akcizas 206,00 EUR už 1000 l., PVM 21 proc.; Lenkija – akcizas 193.26 EUR už 1000 l, PVM 23 proc.), Lietuvoje šiam kurui akcizai didesni, nei pas mūsų kaimynus. Kainos visų rūšių degalams Baltarusijoje ir Karaliaučiuje skiriasi dvigubai, todėl „degalų turizmas“ į šias šalis ir toliau lieka finansiškai naudingas pasienio gyventojams. Kainų palyginimo portalas www.pricer.lt degalų kainas užfiksavo lapkričio mėnesio 24 dieną Vilniaus ir Kauno degalinėse, bei Rygoje, Bialystoke, Minske ir Kaliningrade. Pigiausių degalų kainų tyrimo metu buvo užfiksuotos visų degalų rūšių kainos, kuriomis prekiauja degalinių operatoriai. Išanalizavus duomenis sudarytas degalinių kainų reitingas, kiekvienai atskirai degalų rūšiai. Sudarant reitingą vertintos tik bazinės degalų pozicijų kainos: benzino A95, dyzelino ir suskystintų dujų kainos. Tyrime nevertinti degalų priedai, jų įtaka kainai, degalinių lojalumo programos, bei nuolaidos su degalinės kliento kortele. Lapkričio mėnesio reitinge dalyvavo Vilniuje, Ukmergės-Geležinio Vilko gatvėse, bei šalia šios miesto arterijos, esančios degalinės: „Circle K“, „Lukoil“, „Orlen“, „Neste“, „Stateta“, „Ecoil“, „Skulas“, „Algauta“ ir Kaune esantčios degalinės „Circle K“, „Neste“, „Skulas“ ir „Jozita“.