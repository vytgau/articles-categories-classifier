„Brent“ rūšies naftos ateities sandorių kaina kilo 1,01 dolerio, iki 64,41 dolerio už barelį ribos. JAV „West Texas Intermediate“ (WTI) nafta pabrango 35 centais, iki 57,70 dolerio už barelį. Skirtumas tarp „Brent“ ir WTI naftos kainų pasiekė didžiausią lygį nuo spalio pabaigos. „Brent“ naftai postūmį suteikė naujiena, kad remontui uždaromas Šiaurės jūros naftotiekis, į Škotiją transportuojantis apie 450 tūkst. barelių „Forties“ naftos per parą. Prieš uždarymą naftotiekis keturias dienas dirbo ne visa galia. Ekspertai tikėjosi, kad Šiaurės jūros naftotiekis greitai vėl atnaujins darbą visa galia, tad uždarymas rinkai pasirodė netikėtas. Be to, tiek „Brent“, tiek WTI nafta ėmė brangti po sprogimo Niujorke. Anksčiau pirmadienį naftos kainos patyrė spaudimą pasirodžius duomenims apie toliau augančių gręžimo platformų skaičių Jungtinėse Valstijose, dėl ko baiminamasi, kad toliau auganti gavyba JAV atsvers Naftą eksportuojančių šalių organizacijos (OPEC) pastangas apriboti gavybą bei subalansuoti rinką.