Seimas rudens sesijoje nepriėmė naujos Finansinių priemonių rinkų įstatymo redakcijos, ji turėjo įsigalioti nuo šių metų sausio 3 dienos. Planuojama, kad tai bus padaryta pirmąjį šių metų pusmetį. „Šis projektas iš tiesų sudėtingas ir imlus laikui, nes tokie įstatymų projektai, perkeliantys MiFID II direktyvą, yra didelės apimties, sudėtingo turinio bei reikalaujantys nuolatinio derinimo su visomis suinteresuotomis šalimis“, – komentare BNS sakė Finansų ministerijos Finansų rinkų politikos departamento direktorius Sigitas Mitkus. Pasak jo, siekiant tuos pačius įstatymus keisti kuo rečiau, projektu, be ES teisės perkėlimo, taip pat iš esmės peržiūrima finansinių priemonių apskaita, peržiūrimos visos Lietuvos banko, kaip finansų rinkų priežiūros institucijos, pareigos. „Šiuo metu direktyva dar nėra perkelta į nacionalinę teisę, o ją perkeliantis Finansinių priemonių rinkų įstatymo projektas svarstomas Vyriausybėje. Planuojama, kad šis projektas Seime bus priimtas šių metų pavasario sesijoje“, – BNS sakė Lietuvos banko Investicinių paslaugų priežiūros skyriaus vyriausiasis juriskonsultas Ramūnas Kaklauskas. MiFID II direktyvos atnaujinimai numato griežtesnius reikalavimus finansiniams produktams, mokesčių ir atskaitymų investuotojams atskleidimą, formacijos pateikimą klientams, taip pat riboja atpirkimo (repo) sandorius su neprofesionaliais investuotojais. Atnaujintoje direktyvoje daugiausiai dėmesio skiriama mažmeninių, vadinamųjų neprofesionalių investuotojų apsaugai. Tačiau, anot rinkos dalyvių, nauji reikalavimai ir jų įgyvendinimui būtinos investicijos gali sumažinti Lietuvos finansų tarpininkų norą dirbti su neprofesionaliais mažmeniniais klientais.