EK žiemos tarpinėje ekonomikos prognozėje nurodoma, kad ekonomikos augimas lėtės dėl mažėjančio eksporto ir vartojimo. „Vis dėlto tikimasi, kad investicijos ekonomikai 2018 metais suteiks didesnį postūmį nei 2017 metais, nes vis geriau panaudojamas ES investicijų finansavimas ir kompanijos daugiau investuoja į pažangiąsias technologijas“, - teigiama pranešime. EK prognozuoja, kad praėjusių metų Lietuvos BVP paaugo 3,8 proc. (2016 m. buvo 2,3 proc.). Lietuvos statistikos departamento preliminariu vertinimu, šalies ekonomika pernai augo 3,9 proc. Tuo metu Europos Sąjungos ekonomika šiemet turėtų augti 2,3 proc., 2019 metais - 2 proc. Praėjusių metų Bendrijos ekonomika, preliminariai, augo 2,4 proc. Pagal suderintą vartotojų kainų indeksą infliacija 2017 metais siekė 3,8 proc. Lietuvos statistikos departamento skaičiavimu - 3,9 proc. Šiemet ir kitąmet infliacija Lietuvoje turėtų šiek tiek mažėti, atitinkamai iki 2,9 proc. ir iki 2,6 proc. Anot Komisijos, daugiausiai kainų kilimą lems energetikos kainos ir atlyginimų augimas. Nuo šių metų Europos Komisija kasmet skelbs po dvi išsamias prognozes (pavasario ir rudens) ir po dvi tarpines prognozes (žiemos ir vasaros), o ne po tris išsamias prognozes žiemą, pavasarį ir rudenį, kaip buvo daroma nuo 2012 metų.