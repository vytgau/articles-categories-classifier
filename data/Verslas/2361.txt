Be to, pagal sausio 23 d. Turizmo departamento perduotą informaciją teisėsaugai dėl galimai nusikalstamos „Travelonline Baltics“ (susiję internetinės prekybos svetainės – portalai: easytravel.lt, toptravel.lt, judek.lt, keliones.lt, kruizai.lt, skrydziai.lt, 24fly.com, 24fly.lt, rezervacijos.lt, viesbuciai.lt ir kelionesinternetu.lt) ir susijusių asmenų veiklos, Vilniaus apygardos prokuratūroje pradėtas ikiteisminis tyrimas pagal nusikalstamos veikos, numatytos Baudžiamojo kodekso 184 str. 2 d. (didelės vertės svetimo turto iššvaistymas) požymius. „Dvejus metus kelionių rinkoje bankrotų buvo išvengta, ir šį atvejį galėtume laikyti sėkmingu turizmo veiklos priežiūros pavyzdžiu. Tikrindami įmonės finansinius dokumentus laiku identifikavome situacijos riziką ir galėjome imtis prevencijos iš pradžių laikinai stabdydami, o šiandien jau naikindami licenciją. Svarbiausia, kad glaudžiai bendradarbiaujant ir keičiantis informacija su kitais kelionių organizatoriais, kurių keliones perpardavinėjo „Travelonline Baltics“, bei draudimo bendrove, finansinių turistų nuostolių gali apskritai būti išvengta“, - teigia Turizmo departamento Turizmo veiklos priežiūros skyriaus vedėjas Tadas Žentelis. „Travelonline Baltics“ veikla apdrausta „BTA Baltic Insurance Company“ filiale Lietuvoje (BTA), draudimo suma – 120 tūkst. EUR. Pirminiais paskaičiavimais, ji turėtų būti pakankama padengti galimus turistų, įsigijusių organizuotą turistinę kelionę pagal sutartį su kelionių organizatoriumi „Travelonline Baltics“, nuostolius, jeigu paslaugos nebus suteiktos. Draudimo bendrovė BTA ragina turistus neprarasti jau suplanuotų atostogų, ir trūkstamą atostogų paketo dalį (pervežimą, viešbučius ir pan.) įsigyti kitose kelionių agentūrose. Taip jau pasielgė daugiau nei ketvirtadalis turistų, ir tokiu būdu jie galės tęsti savo kelionę ir neprarasti jau sumokėtų pinigų už įsigytas kelionės paketo dalis. Turizmo departamento surinktais duomenimis, „Travelonline Baltics“ yra sudariusi 44 kelionių pardavimo sutartis su 122 turistais. Pirmosios „Travelonline Baltics“ kelionės turi įvykti vasarį. Turint klausimų turistai raginami susisiekti su Turizmo departamento, Turizmo veiklos priežiūros skyriaus specialistais.