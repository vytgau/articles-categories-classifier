Tokį nurodymą LB Medicinos bankui davė praėjusiais metais, kai jam skyrė baudą už teisės aktų pažeidimus. Tačiau LB Priežiūros tarnyba nustatė, kad bankas pernai spalio 17 d. sudarė vieną sandorį, dėl kurio kilo banko piniginis reikalavimas Medicinos banką kontroliuojančio asmens netiesiogiai kontroliuojamai įmonei. Anot pranešimo, šiais veiksmais Medicinos bankas pažeidė atitinkamą LB valdybos nutarimo nuostatą. Atsižvelgiant į tai, kad dar iki pažeidimo svarstymo bankas pažeidimą pašalino, bankui skirtas tik viešas paskelbimas apie buvusį pažeidimą. LB valdyba taip pat įpareigojo Medicinos banko stebėtojų tarybos pirmininką Irmantą Kamieną ir administracijos vadovę Dalią Klišauskienę per 10 dienų atvykti į susitikimą Lietuvos banke ir paaiškinti apie pažeidimo nagrinėjimo metu nustatytas aplinkybes. Taip pat jų bus prašoma paaiškinti banko kapitalo stiprinimo planus, kadangi banko kapitalo pakankamumo rodiklis yra mažiausias bankų sistemoje jau keletą metų ir tik su nedidele atsarga viršija reikalaujamą rodiklį, praneša LB. Atvykti į Lietuvos banką pakviestas ir Medicinos banko pagrindinis akcininkas Saulius Karosas.