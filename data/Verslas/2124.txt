„Kalbant apie šį sektorių, tai jis problematiškas. Įmonės, susibūrusios į asociaciją, patikėjo tvarkymą vienai iš įmonių. Tikrai turėjo dalyvauti ir pačios įmonės veiklos kontrolėje“, – žurnalistams po Vyriausybės posėdžio sakė S. Skvernelis. Jis tikino padėsiantis spręsti ginčą, tačiau nebūsiantis tarpininku. Premjeras planuoja susitikti su verslo atstovais, kurie prašo išspręsti susiklosčiusią situaciją. „Kiek mane informavo aplinkos ministras, nebuvo įsileistas Aplinkos ministerjos atstovas į kontrolės organus. Dabar yra problema. Tikrai aš nebūsiu tarpininkas. Aš esu prieš tarpininkystę, bet galėčiau būti, jeigu reikia, mediatorius, nes reikia ieškoti išeities iš šios situacijos“, – tvirtino premjeras. Aplinkos viceministras Dalius Krinickas trečiadienį Seime sakė, jog bankrutuojanti Vilniaus atliekų tvarkymo įmonė „Metrail“, galimai klastojusi dokumentus, yra apskundusi teismams visus Aplinkos ministerijos sprendimus, ir tai stabdė bet kokius su jos veikla susijusius veiksmus. D. Krinickas pabrėžė, kad problemos dėl „Metrail“ veiklos buvo žinomos nuo 2012 metų kovo, buvo panaikinti įmonės dokumentai apie pakuočių sutvarkymą 2013–2015 metais. Apie rizikas buvo pranešusi ir Specialiųjų tyrimų tarnyba. Tačiau, anot jo, tyrimai dėl „Metrail“ užtruko, nes įmonė vilkino dokumentų teikimą. Ginčas tarp gamintojų ir importuotojų bei Aplinkos ministerijos kilo, ministerijai pareiškus, jog 1,8 tūkst. įmonių turi iki kovo vidurio sumokėti, preliminariais skaičiavimais, 15 mln. eurų, nes „Metrail“ netvarkė atliekų, bet išrašė fiktyvius atliekų tvarkymo dokumentus. Įmonių atstovai šią savaitę pranešė, jog siūlo Aplinkos ministerijai sumokėti maždaug 1 mln. eurų, kad būtų išspręstas ginčas. Jeigu bus nesusitarta taikiai, jie grasina kreiptis į teismą.