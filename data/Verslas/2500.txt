„Kelionių organizatoriaus „Travelonline Baltics“ pažymėjimą sustabdėme šių metų sausio 15 d. Įmonei davėme 10 darbo dienų terminą duomenims dėl turimos draudiminės sumos pateikti, ir iki sausio 29 d. dar neturime teisinio pagrindo naikinti jų licenciją. Tačiau vadovei piktybiškai nebendradarbiaujant ir negalint mums užtikrinti, kad jų organizuojamas keliones įsigiję turistai tikrai gaus įsigytas paslaugas, prašome teisėsaugos institucijų įsikišimo. Delsti nebegalime, nes mūsų surinkta neoficiali informacija, kurios patys neturime įgaliojimų patikrinti, galimai turi nusikaltimo požymių“, - pranešime cituojamas Turizmo departamento Turizmo veiklos priežiūros skyriaus vedėjas Tadas Žentelis. Turizmo departamentas rekomenduoja šiuo metu nepirkti kelionių ir neatlikti pervedimų už jau įsigytas keliones iš „Travelonline Baltics“ ir jų administruojamų portalų: easytravel.lt, toptravel.lt, judek.lt, keliones.lt, kruizai.lt, skrydziai.lt, rezervacijos.lt, viesbuciai.lt ir kelionesinternetu.lt. Turimais duomenimis, pirmosios „Travelonline Baltics“ organizuotos kelionės įvyks vasario pradžioje. Iki to laiko planuojama gauti visus reikiamus duomenis ir informuoti turistus dėl tolimesnių veiksmų. Pirminiais Turizmo departamento surinktais duomenimis, „Travelonline Baltics“ yra sudariusi 44 kelionių pardavimo sutartis su 122 turistais. Nepatvirtintais duomenimis, kelionių organizatoriaus draudiminė suma – 120 tūkst. EUR. - yra pakankama kompensuoti galimus nuostolius įmonės nemokumo atveju.