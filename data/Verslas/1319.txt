Baltarusijos Užsienio reikalų ministerija (URM) pranešė išsikvietusi ambasadorių Andrių Puloką ir įteikusi notą, kuria reiškiamas susirūpinimas, jog apie įvykį Ignalinos AE nebuvo pranešta Baltarusijai. Šalis norėtų, kad Lietuva atliktų kruopštų įvykio tyrimą ir jo rezultatus perduotų Minskui, rašoma Baltarusijos URM pranešime spaudai. Informaciją apie notą Lietuvai Minskas taip pat perdavė Europos Sąjungos (ES) atstovybei Minske. Naujienų portalas 15min.lt pirmadienį rašė, jog Ignalinos AE praėjusių metų pabaigoje įvyko incidentas, apie kurį nebuvo pranešta visuomenei. Iš senų saugyklų į naujas iškeliant radioaktyvias atliekas, paaiškėjo, kad jų radiacinis lygis yra didesnis nei apskaičiuota. Jei atliekos iš reaktorių būtų sukrautos į konteinerius, kaip ir planuota, galėjo įvykti tam tikra reakcija. Valstybinė atominės energetikos saugos inspekcija (VATESI) antradienį pareiškė, kad Ignalinos AE tvarkant radioaktyvias atliekas, 2017-ųjų pabaigoje užfiksuotas įvykis nėra branduolinis incidentas. IAE, kuri pirmoji pasaulyje uždarė nesaugius rusiškus RBMK reaktorius, galutinai turėtų būti uždaryta iki 2038 metų. Vykdant Lietuvos įsipareigojimus ES, pirmasis IAE reaktorius sustabdytas 2004-ųjų, o antrasis - 2009-ųjų pabaigoje. Baltarusija netoli sienos su Lietuva, apie 50 kilometrų nuo Vilniaus, stato Astravo atominę elektrinę. Lietuva nuolat kaltina Minską, kad Astravo AE statoma nesaugiai, nesilaikant tarptautinių įsipareigojimų.