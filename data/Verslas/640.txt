Pranešime žiniasklaidai rašoma, kad Vilnius tapo Europos ir Šiaurės bei Pietų Amerikos regiono įmonės būstine. Beveik prieš pusmetį Lietuvoje įregistruota bendrovė vykdo plėtrą pagal numatytą planą - pradėjusi nuo dviejų darbuotojų, šiuo metu verslo centre „Quadrum“ įsikūrusi įmonė išaugo iki 15 specialistų, o iki metų pabaigos planuojama išsiplėsti iki 25. Didžioji dalis darbuotojų - informacinių technologijų ir finansinių operacijų specialistai. Vilniuje atidarytas pagrindinis „InstaReM“ biuras Europoje. Įmonės centrinis biuras ir padaliniai taip pat veikia Singapūre, Australijoje, Honkonge, Kanadoje, Malaizijoje, Indijoje, JAV, Didžiojoje Britanijoje. Iš viso 2014 m. įkurtoje įmonėje „InstaReM“ dirba apie 150 specialistų. Per įmonę kasmet vykdoma daugiau nei 2 mln. transakcijų į daugiau nei 55 pasaulio šalis. „Nusprendus steigti centrą Europoje, buvo svarstomi įvairūs variantai, tačiau konkurencinėje kovoje Lietuva buvo pranašesnė už kitas šalis. Pirmiausia dėl lankstaus ir ypač operatyvaus Lietuvos banko požiūrio - vos per 3 mėnesius ir buvo priimtas sprendimas suteikti bendrovei elektroninių mokėjimų įstaigos licenciją, kuri galioja visoje Europos Sąjungoje. Lietuva buvo pasirinkta ir dėl finansinių technologijų įmonėms palankios aplinkos, darbuotojų kompetencijos, ne paskutinį vaidmenį turėjo ir įmonės veiklos sąnaudos“, - pranešime cituojamas „InstaReM“ operacijų vadovas Pratikas Gandhi. Pasak užsienio investicijų plėtros agentūros „Investuok Lietuvoje“, dėl tokių investuotojų kaip Singapūro „InstaReM“, atėjimo į Lietuvą šalies vardas vis dažniau linksniuojamas inovatyviomis įmonėmis garsėjančiame Pietryčių Azijos regione. „Lietuva ne be reikalo gali būti vadinama vartais į Europą - net 96 proc. šalyje veikiančių fintech srities įmonių laiko Europos Sąjungą savo tiksline rinka. Kiekvienos tokios įmonės siekis yra atsidurti šioje rinkoje anksčiau už konkurentus. Lietuva suteikia joms šį pranašumą, nes visoje ES galiojančios licencijos suteikimo procedūra vyksta 2-3 kartus greičiau nei kitose jurisdikcijose“, - teigia „Investuok Lietuvoje“ generalinis direktorius Mantas Katinas. „InstaReM“ teikia tarptautinių pervedimų paslaugą (money remittance), kurios metu perveda pinigus iš banko sąskaitos į kitoje šalyje esančią banko sąskaitą greitai ir už patrauklią kainą. Pasak P. Gandhi, šiemet planuojama gauti licencijas vykdyti veiklą Japonijoje ir Indonezijoje.