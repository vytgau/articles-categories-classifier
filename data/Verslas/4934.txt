Valstybės investicijų 2018-2020 metų programos projekte nurodoma, kad Sporto rūmams iš valstybės biudžeto kitąmet ketinama skirti 1,388 mln. eurų. Tačiau Kauno stadionui, kuriam savivaldybė tikėjosi gauti lėšų iš Vyriausybės, pinigų nenumatyta. Kauno savivaldybės administracijos direktorius Gintaras Petrauskas BNS teigė kol kas negalintis komentuoti, kaip projektas bus įgyvendinamas, jeigu nebus gauta lėšų. „Gilinsimės į informaciją“, - BNS sakė G. Petrauskas. Jis tikino, kad savivaldybė ieškos būdų susitarti su Vyriausybe dėl paramos projektui. Kaunas skaičiavo, kad stadiono rekonstrukcija kainuos 25 mln. eurų - 5 mln. eurų ketinta gauti iš Europos Sąjungos fondų, o likusią sumą tikėtasi su Vyriausybe pasidalinti pusiau - po 10 mln. eurų. Investicijų programoje ketinama paremti ir kitus sporto objektus. Pavyzdžiui, Sportininkų rengimo ir reabilitacijos centrui Druskininkuose planuojama skirti 3,256 mln. eurų, Vilniaus Vingio parko stadiono modernizavimui - 605 tūkst. eurų, Kretingos sporto kompleksui - 438 tūkst. eurų, Birštono - 437 tūkst. eurų. Po 2 mln. eurų ketinama skirti Palangos baseino ir Širvintų sporto komplekso statyboms. Sostinės Lazdynų baseinui planuojama skirti 473 tūkst. eurų, stadionui Prienuose - 685 tūkst. eurų, Jonavoje - 674 tūkst. eurų, o Vilniaus rajono savivaldybės sporto mokyklai - 349 tūkst. eurų. Dėl teisėsaugos tyrimų įstrigus rangos konkursui, Vilniaus koncertų ir sporto rūmų rekonstrukcijos projektas atidėtas iki 2021-ųjų.