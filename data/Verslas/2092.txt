Nuo sausio 1 d. įsigaliojus prekybos alkoholiniais gėrimais ribojimams, socialiniuose tinkluose įvairiose grupėse galima aptikti skelbimų, kuriuose siūloma nusipirkti alkoholinių gėrimų po 20 val. ar kitu reikiamu metu, gėrimai netgi pristatomi į namus, rašoma policijos pranešime žiniasklaidai. Alytaus apskrities vyriausiojo policijos komisariato pareigūnai sulaikė nelegaliai alkoholiu socialiniame tinkle prekiavusį 25-erių metų alytiškį. Vienoje iš socialinių tinklų grupėje vyras paskelbė reklamą, kurioje siūlė „pagelbėti po 20 val.“ Su vyriškiu susisiekus žinutėmis, šis netruko išvardinti turimą asortimentą, kainas ir susitikimo vietą. Susitikus sutartoje vietoje, pardavėjas atsinešė alkoholinio gėrimo butelį už kurį iš pareigūnų paprašė atlygio. Už akcizais apmokestinamų prekių realizavimą pažeidžiant nustatytą tvarką ir komercinės ar ūkinės veiklos tvarkos pažeidimą vyrui gresia piniginė bauda nuo 300 iki 850 Eur. DELFI primena, kad parduotuvėse alkoholiniai gėrimais prekiaujama nuo 10 val. iki 20 val., o sekmadieniais – iki 15 val. Policija paviešino ir susirašinėjimą su šiuo asmeniu.