Apie savo patirtį jis parašė knygą „Hired: Six Months Undercover in Low-Wage Britain“. Jam pritaria ir slaptoje apklausoje dalyvavę „Amazon“ darbuotojai, kurie patvirtino – reikalavimai ir krūvis išaugo nesuvokiamai, tad jie nuolat patiria spaudimą ir didžiulį stresą, informuoja theverge.com. Darbuotojai, kurie ruošia siuntas „Amazon“ sandėlyje Stafordšyre, nevaikšto į tualetą – jie šlapinasi į butelius. Esą kitaip tiesiog neįmanoma, nes tualetai įrengti gana toli jų darbo vietos, rašo J. Bloodworthas. Darbuotojai paniškai bijo būti apkaltinti tinginiavimu ir netekti darbo, teigia knygos autorius. J. Bloodworthas „The Sun“ per interviu atskleidė, kad minėtasis „Amazon“ sandėlis jam priminė kalėjimą arba oro uostą: čia įrengti saugumo skeneriai. J. Bloodwortho įspūdžiai sutampa su darbuotojų teisių gynimo platformos „Organise“ atlikto anoniminio tyrimo išvadomis. Skelbiama, kad net 74 proc. apklaustų darbuotojų vengia darbo metu eiti į tualetą, nes baiminasi sulaukti priekaištų dėl dykaduoniavimo ir nespėti laiku atlikti užduočių. Vis augantys reikalavimai ir krūvis kaip reikiant žaloja darbuotojų psichinę sveikatą. Net 55 proc. apklaustųjų prisipažino, kad, pradėję dirbti „Amazon“, susirgo depresija. Ir dar vienas iškalbingas skaičius – daugiau nei 80 proc. respondentų sako už jokius pinigus vėl nesidarbintų „Amazon“. „Amazon“ savo darbuotojams nesudaro sąlygų ne tik poilsiui, bet ir neleidžia žmonėms sirgti. Be to, diskriminuoja besilaukiančias moteris. „Jų įsitikinimu, mes neturime teisės sirgti“, – teigia viena anoniminės apklausos dalyvė. Kitas darbuotojas pasakoja, kad, nors ir pristatė ligos pažymą, vadovas vis tiek jį pasikvietė į susitikimą aptarti darbo rezultatų. Anoniminis šaltinis, susipažinęs su situacija, „The Verge“ sakė, kad „Amazon“ tualeto pertraukėlių nestebi, o darbuotojams įmonė siūlo privatų medicininį draudimą. „Darbe mane ištiko priepuolis, buvau nuvežtas į ligoninę. Kitą dieną man kažkas paskambino ir paklausė, kodėl aš ne darbe, paaiškinau, kas nutiko, bet vis tiek mano liga buvo įvardyta kaip pravaikšta“, – teigia „Amazon“ darbuotojas iš kito bendrovės sandėlio. Darbuotojai sako, kad darbo metu jiems priklauso viena 30 minučių nemokama pertrauka ir dvi apmokamos pertraukėlės po 15 minučių. Panašūs reikalavimai poilsio laikui įvardijami ir JAV teisės aktuose. Nepaisant to, jog poilsio pertraukėlės jiems priklauso oficialiai ir legaliai, darbuotojai pažymi, kad poilsio zona yra gana toli nuo jų darbo vietos, tad pačiam atokvėpiui nuo darbų lieka labai mažai laiko. „Amazon“ pareiškime „The Verge“ teigiama: „Amazon“ suteikia saugią ir pozityvią darbo vietą tūkstančiams Didžiosios Britanijos gyventojų, jiems nuo pirmos darbo dienos mokamas konkurencingas atlyginimas ir suteikiamos visos reikiamos garantijos. Mes negavome jokio oficialaus patvirtinimo, kad asmenys, dalyvavę apklausoje, tikrai dirba „Amazon“, todėl nevertiname šių kaltinimų kaip įrodymų, teisingai apibūdinančių situaciją mūsų bendrovėje.“ „Mums svarbiausia savo darbuotojams užtikrinti palankią darbo aplinką. Štai prieš mėnesį „Amazon“ „LinkedIn“ įvertino kaip septintą geidžiamiausią darbovietę Didžiojoje Britanijoje“, – pabrėžiama atsakyme.