„Ūkio subjektai per gana trumpą laiką prašomi pateikti itin didelės apimties tiektų augalų apsaugos priemonių ataskaitas, kurių pildymas neabejotinai užims daug darbo laiko, jos panaudojimo tikslingumas nėra aiškus ir, tikėtina, tik sukurs tam tikro minėtos tarnybos darbuotojų darbo regimybę“, - argumentaciją vardina Liberalų sąjūdžio frakcijos narys Vitalijus Gailius. Parlamentaras pabrėžia ataskaitų absurdiškumą, kurios sudaro 14 lapų, jas pateikti reikalaujama per labai trumpą laiką ir dažniausiai galima užpildyti tik rankiniu būdu, tačiau net nėra aiški minimų ataskaitų paskirtis. V. Gailius atkreipia dėmesį, kad kiekvienas ekonominę veiklą vykdantis ūkio subjektas, gabendamas prekes, privalo pateikti krovinio važtaraščio išsamius duomenis elektroninėje VMI posistemėje - i.Vaz, todėl siūlo Valstybinei augalininkystės tarnybai ieškoti galimybių gauti duomenis nereikalaujant papildomų administracinių darbų. „Esant tokiam duomenų poreikiui, Valstybinė augalininkystės tarnyba turi galimybę kreiptis į VMI dėl pageidaujamų konkrečių ar susistemintų, apibendrintų duomenų gavimo elektroniniu ar popieriniu būdu, bet ne tiesiogiai kreipiantis į atskirus ūkio subjektus ir prašant užpildyti popierinius dokumentus, taip būtų ženkliai taupomi tiek ūkio subjektų, tiek ir minėtos tarnybos darbo ištekliai bei mažinama administracinė našta“, - siūlo parlamentaras V. Gailius.