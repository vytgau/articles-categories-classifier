Didžiausias policijos pareigūnams tarnavęs pastato kompleksas yra Palangoje (pradinė aukciono kaina 574 tūkst. eurų). Jūra nelabai toli, tačiau čia prireiktų milžiniškų investicijų. „Turto banko“ duomenimis, pastatų kompleksas patenka į funkcinę zoną, tad, jei kas susidomės pastatu, jų pasirinkimas, ką daryti su statiniais. Kokio pirkėjo tikimasi? Nuo prekybos centrų steigėjų iki Dievo tarnų: leistinos kurorto paslaugų ir komplekso teritorijos be gyvenamosios statybos. Tai reiškia, kad daugiabučių čia neturi būti, o išdygti gali prekybos, parodų, kongresų, sporto rūmai, taip pat turizmo, pramogų, rekreacijos kompleksai ar mokslo, sveikatos apsaugos, reabilitacijos įstaigos. Pažymima, kad vieta tinkama net maldos namams statyti. Taip pat – krašto apsaugos, civilinės saugos ar gelbėjimo tarnybų institucijoms. „Šioje teritorijoje gali būti plėtojami labai įvairios paskirties objektai. Labiausiai tikėtina ištisus metus teikiamų poilsio paslaugų objektų plėtra. Teritorija nėra kultūros vertybių apsaugos institucijų reguliavimo zonoje“, – paaiškino „Turto banko“ atstovai. Beje, šio pastato pirkėjas gaus ir kaimynus – toje pačioje teritorijoje stovi dar kitu adresu pažymėtas pastatas, kuris nėra parduodamųjų sąraše. Be to, darbo dienomis čia atvyksta žmonių. Apsilankius teritorijoje darbo dieną, stovėjo automobilis ir languose matėsi šviesos. Tačiau kam priklauso pastatas, „Turto banko“ atstovai nedetalizavo.  Paprasčiausi reikalavimai taikomi sklypui ir statiniui, esančiam Šermukšnių g. 10. „Turto bankas“ informavo, kad į parduodamą dalį patenka teritorija, skirta gyvenamiesiems namams statyti (žemės sklypai, kuriuose yra esami arba numatomi statyti vieno ar trijų aukštų gyvenamieji pastatai). Tad jei atsiras daugiabučius norintis statyti pirkėjas, griauti seną pastatą ir statyti daugiabutį nebus draudžiama.