Gamyklos statybų pradžią anonsuos „Hollister“ atstovai: įmonės prezidentas ir generalinis direktorius George'as Maliekelis bei pasaulinių operacijų bei tyrimų ir vystymo vyresnysis viceprezidentas Jamesas W. Humphriesas. Statybų pradžios renginyje taip pat dalyvaus Vyriausybės kanclerė Milda Dargužaitė, JAV ambasadorė Lietuvoje Anne Hall, Kauno miesto meras Visvaldas Matijošaitis, Kauno rajono meras Valerijus Makūnas, „Investuok Lietuvoje“ generalinis direktorius Mantas Katinas. Gamykla statoma Kauno laisvojoje ekonominėje zonoje (LEZ), joje planuojama sukurti apie 300 naujų darbo vietų. JAV Ilinojaus valstijoje įsikūrusi „Hollister“ turi gamybos ir platinimo padalinius trijuose žemynuose, biurus daugiau nei 25 pasaulio šalyse ir tiekia produkciją į daugiau nei 80 rinkų. 1921 metais įkurta ir darbuotojams priklausanti bendrovė yra viena iš trijų didžiausių pasaulio stomos priežiūros, šalinimo sistemos sutrikimus lengvinančių priemonių gamintojų, taip pat siūlanti intensyvios terapijos bei žaizdų priežiūros įrangą. Stomos priežiūros priemones bendrovė gamins ir Lietuvoje įsikursiančioje gamykloje. Kauno LEZ neseniai 30 mln. eurų vertės gamyklą pradėjo statyti Vokietijos „Hella“, o kita Vokietijos įmonė „Continental“ spalio pabaigoje pranešė ketinanti čia investuoti 95 mln. eurų. 