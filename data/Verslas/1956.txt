„Credit Suisse“ nuostoliai pernai buvo mažesni, nei tikėtasi, - rodiklis siekė 983 mln. Šveicarijos frankų (1,05 mlrd. dolerių). Palyginimui, analitikai vidutiniškai prognozavo, kad bankas per metus patirs 1,1 mlrd. frankų nuostolį, rašo „Reuters“. Bankas pelningų metų nefiksuoja nuo to laiko, kai generalinis direktorius Tidjane'as Thiamas 2015 m. pradėjo vykdyti „Credit Suisse“ restruktūrizaciją. 2018-ieji bus paskutiniai šio plano įgyvendinimo metai. „2018-aisiais mes koncentruosimės į disciplinuotą restruktūrizacijos plano vykdymą bei vertės kūrimą klientams ir akcininkams“, - sakė T. Thiamas. Prieš trejus metus „Credit Suisse“ vadovu tapęs T. Thiamas savo restruktūrizacijos planu siekė sumažinti daug kainuojantį banko investicinės bankininkystės verslą, susikoncentruojant į privačią bankininkystę.