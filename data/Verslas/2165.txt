Ryšių reguliavimo tarnyba (RRT) pranešė nusprendusi naikinti patikimumo užtikrinimo paslaugų teikėjo SSC bei įmonės teikiamų kvalifikuotų elektroninių parašų sertifikatų kūrimo paslaugų kvalifikuotą statusą. Tai reiškia, kad nuo kitos savaitės SSC nebeturi teisės kurti ir išduoti asmenims naujų kvalifikuotų elektroninių parašų sertifikatų, o jau išduotus kvalifikuotus elektroninių parašų sertifikatus SSC įpareigotas atšaukti. RRT Tinklų ir informacijos saugumo departamento direktorius Vaidotas Ramonas BNS teigė, kad sprendimas dėl SSC priimtas, įmonei neįrodžius, kad jos paslaugos atitinka elektroninės atpažinties ir elektroninių operacijų patikimumo reikalavimus. „Kreipėmės į įmonę pateikti visą reikalingą informaciją, bet kadangi įmonė nepateikė jokios informacijos, tai mes negalėjome įvertinti ir patvirtinti, kad įmonė atitinka reikalavimus. Negalėjome įvertinti, ar įmonė užtikrina tinkamą asmens tapatybės nustatymą, išduodant sertifikatus, taip pat ar turi pakankamai finansinių išteklių atlyginti žalą klientams, jei kiltų toks poreikis. Trečias aspektas susijęs su veiklos plano neturėjimu. Taip pat neturime informacijos, ar įmonės sertifikatai išduodami su tinkama ir saugia įranga“, – BNS sakė V. Ramonas. SSC tikina, kad pernai liepą buvo gauti visi reikalingi leidimai teikti paslaugas, tačiau nuo platesnio komentaro dėl RRT sprendimo susilaiko. „Šiuo metu planuojama išnagrinėti RRT sprendimą bei motyvus ir tik tada pateikti platesnį paaiškinimą. Auditavimą SSC praėjo 2017 metų gegužės mėnesį ir liepos mėnesį gavo visus būtinus leidimus teikti paslaugas. Ši informacija buvo pateikta RRT“, – BNS atsiųstame komentare teigė „Penkių kontinentų“ atstovas spaudai Germanas Kavalskis. Pasak RRT atstovo V. Ramono, nauji ES reikalavimai įsigaliojo 2016 metų liepą, o paslaugų teikėjams buvo suteiktas vienerių metų pereinamasis laikotarpis pateikti informaciją. RRT atstovo teigimu, SSC pateikus prašomą informaciją, jų statusas galėtų būti atnaujintas. „Jie turi teisę susitvarkyti pagal reikalavimus ir teikti dokumentus, kad nori tapti šių paslaugų teikėjų, ir gauti teisę sudarinėti kvalifikuotus elektroninio parašo sertifikatus“, – sakė V. Ramonas. RRT duomenimis, SSC išduoti sertifikatai sudaro 2‒3 proc. visų asmenims išduotų tokių sertifikatų. Juos taip pat išduoda Asmens dokumentų išrašymo centras prie Vidaus reikalų ministerijos ir Registrų centras, užimantys atitinkamai apie du trečdalius ir trečdalį rinkos. RRT duomenimis, šiuo metu šalyje yra išduota apie 925 tūkst. kvalifikuotų e. parašo sertifikatų. Didžioji jų dalis (per 730 tūkst) yra lustinėse kortelėse ir USB, likusi dalis – SIM kortelėse.