„Danpower“ kreipėsi į Valstybinę energetikos inspekciją, siekdama, kad būtų pratęstas leidimas jėgainės vystymui, kurį 2015 m., kaip pripažino teismas, neteisėtai sustabdė Energetikos ministerija. Vokietijos investuotojai teigia esą pasirengę jau šiemet pradėti darbus ir naująją jėgainę pastatyti iki 2020 m. „Siekiame aktyviai prisidėti įgyvendinant Lietuvos nacionalinės energetikos nepriklausomybės strategiją - vystydami žaliosios energetikos plėtrą“, - teigia „Danpower“ valdybos narys Markusas Suessmannas. 20 megavatų (MW) šilumos ir 5 MW galios elektrinę Vilniuje „Danpower“ planavo pastatyti dar 2015 m. Tačiau to padaryti neleido Energetikos ministerija, argumentuodama, kad statyboms pasirinkto žemės sklypo paskirtis yra pramonės ir sandėliavimo, tad jame elektrinių statyba negalima. Pasak M. Siusmano, Vokietijos investuotoją nustebino tai, kad valstybės valdomai „Lietuvos energijai“ buvo sudarytos išskirtinės konkurencinės sąlygos ir identiškos paskirties sklype Vilniuje jai leista statyti atliekų deginimo kogeneracinę jėgainę. Sausio pabaigoje Lietuvos vyriausiasis administracinis teismas nustatė, kad Energetikos ministerija yra neteisėtai sustabdžiusi vokiečių investicijas į naują biokuro jėgainę. Galutiniame ir neskundžiamame sprendime teismas pažymėjo, kad ministerija tam neturėjo nei teisinio, nei faktinio pagrindo. „Tikimės, kad jėgainės statybų leidimo galiojimas bus pratęstas, kadangi iki šiol investuoti negalėjome ne dėl savo kaltės. Tai sugrąžins mūsų, strateginių investuotojų, pasitikėjimą Lietuvos įsipareigojimais skatinti sąžiningą konkurenciją energetikos sektoriuje“, - teigia M. Siusmanas. Pasak jo, jei dar 2015 metais būtų buvusi pastatyta planuota biokuro jėgainė, gyventojams šildymo sąskaitos būtų sumažėjusios daugiau kaip 4 mln. eurų. Vokiečių investicijos taip pat būtų sumažinusios Vilniaus priklausomybę nuo šildymo dujomis. M. Siusmano teigimu, „Danpower“ turi daug patirties įgyvendinant didelio masto žaliosios energetikos projektus Vokietijoje ir sieks ją sėkmingai pritaikyti Lietuvoje. Tai valstybei leistų efektyviau siekti Paryžiaus klimato kaitos susitarimo tikslų, prisidėtų prie oro taršos mažinimo ir nacionalinės energetikos strategijos siekių. Vokietijos kompanija „Danpower“ Lietuvoje jau yra investavusi beveik 100 mln. eurų, čia valdo šešias biokuro bei vieną kogeneracinę jėgainę. 84,9 proc. „Danpower“ akcijų priklauso Vienai didžiausių Vokietijoje Hanoverio savivaldybės kompanijai „Stadtwerke Hannover AG“, kurios metiniai pardavimai siekia 2,3 mlrd. eurų.