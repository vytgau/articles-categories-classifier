Sustiprėjus eurui, investuotojams nerimą kelia savo produkciją eksportuojančių bendrovių perspektyvos. Euro kursas JAV dolerio atžvilgiu po penkių prekybos sesijų iš eilės kilimo vakar beveik nepakito ir išlieka arti trejų metų aukštumų. Šįryt 8.30 val. Lietuvos laiku vienas euras kainavo 1,206 dolerio. Šiandien bus išplatintas FED gruodžio mėn. susitikimo protokolas. Euro zonos „IHS Markit“ pramonės indekso reikšmė gruodį pakilo iki 60,6 punkto (didesnė nei 50 reikšmė rodo pramonės produkcijos augimą). Tai aukščiausias lygis nuo pat 1997 m., kuomet indeksas pradėtas skaičiuoti. Nuo š. m. pradžios įsigaliojo Europos Sąjungos MiFID direktyva, vadinama didžiausiu reguliaciniu pokyčiu vertybinių popierių rinkų srityje per pastarąjį dešimtmetį. Skaičiuojama, kad atitikties sąnaudos ją įgyvendinant, siekia 2 mlrd. JAV dolerių. Baltijos šalių biržos atsispyrė korekcinėms nuotaikoms Vakarų Europoje, vakar ūgtelėjo visi trys indeksai (OMXV +0,86 proc., OMXT +1,15 proc., OMXR +0,53 procento). Aktyviausiai prekiauta Šiaulių banko akcijomis – 70 sandorių jų perleista už 158,8 tūkst. eurų, kaina pakilo 2,55 proc., iki 0,604 euro už akciją. Investuotojams tikintis žinių dėl naujų strateginių investuotojų, toliau kyla „Tallink Grupp“ akcijų kaina – vakar jos pabrango 1,60 proc., iki 1,27 euro (apyvarta – 117,3 tūkst. eurų). Papildomame sąraše prekybos apyvarta išsiskyrė „AUGA Group“ – bendrovės akcijų perleista už 29,4 tūkst. eurų, kaina pakilo 2,19 procento.