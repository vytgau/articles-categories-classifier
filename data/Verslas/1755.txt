Maisto sauga yra vienas svarbiausių IKEA prioritetų, pažymima pranešime, todėl iš apyvartos išimami visi saldainiai „Godis Paskkyckling“, kurių tinkamumo vartoti terminas yra „iki 2018 m. spalio 23 d.“ bei „iki 2019 m. sausio 26 d. Paaiškėjo, kad fabrike, kuriame buvo gaminami zefyriniai saldainiai „Godis Paskkyckling“, buvo apsigyvenusios pelės, todėl yra tikimybė, kad produkcija buvo užkrėsta. IKEA kviečia pirkėjus, įsigijusius saldainių „Godis Paskkyckling“ su tinkamumo vartoti terminu „iki 2018-10-23“ bei „iki 2019-01-26“, grąžinti saldainius į parduotuvę IKEA ir atgauti už juos sumokėtus pinigus. Kasos kvito turėti nebūtina. Saldainiai „Godis Paskkyckling“ yra sezoninė prekė ir jos pardavimai prasidėjo tik šių metų vasario 5 d. Lietuvoje klientai įsigijo 84 pakuotes. „Maisto sauga ir prekių kokybė mums yra nepaprastai svarbios. Aukščiau paminėtos prekės išėmimas iš prekybos – būtinas sprendimas norint išlaikyti aukštus produkcijos standartus. Nuoširdžiai atsiprašome už galimus nepatogumus“, – sakoma IKEA pranešime spaudai.