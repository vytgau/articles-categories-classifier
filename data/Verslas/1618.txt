Laidoje „Boso valanda su S. Jovaišu“ svečiuojasi organizacijų valdymo konsultantė, transformacinės lyderystės trenerė, lektorė Irena Pranskevičiūtė-Blaževičė. „Aš esu aukso ieškotoja, kuri kapstosi organizaciniame purve ir ieško grūdo. Man labai patinka atrasti tą esmę, padėti suprasti žmonėms, kur yra ta gija, iš kur kyla organizacijos energija ir kur yra tie srautai, variklis“, – į laidos „Boso valanda su S. Jovaišu“ vedėjo klausimą, kas tu tokia, atsako I. Pranskevičiūtė-Blaževičė. Anot pašnekovės, laikai, kai organizacijose vadovas kontroliuodavo ir priimdavo visus sprendimus, o kita darbuotojų dalis tik paklusniai, nenukrypdami nuo proceso taisyklių juos vykdė, jau seniai praeityje. „Šiandieniniame pasaulyje nebėra kompetencijų monopolijos ir žmogui nebepakanka gyventi vien tik po darbo. Jie kelia žymiai didesnius reikalavimus darbdaviui, netgi ne finansine, o sąlygų prasme. Ir šiuo atveju sistema, kuri remiasi kontrolės ir nepasitikėjimo logika, kada manoma, jog nekontroliuojamas žmogus bus amoralus, tinginiaus ir dirbs blogai, tiesiog nebeveikia“, – įsitikinusi I. Pranskevičiūtė-Blaževičė. I. Pranskevičiūtė-Blaževičė pasakoja, kad saviorganizacija grįstos sitemos atsirado ne kaip inovacija, o iš tų vadovų, supratųsių, kad priima sprendimus, kuriems neturi kompetencijos. Ši sistema, pasak laidos dalyvės, yra susijusi su vadovų vertybėmis. „Įmonėje saviorganizacija įmanoma tik tada, kai vadovas pripažįstą, kad kažko nemoka ar nežino. Ir jam visiškai nebūtina visko išmanyti. Reikia tik tai pripažinti ir leisti žmonėms patiems priimti sprendimus. Nebūna taip, kad saviorganizacija veikia tik pirmadieniais, iki pirmos klaidos ar tik organizuojant įmonės kalėdinį vakarėlį. Dar saviorganizacija įmonėje atsiranda tada, kai vadovas ar vadovai pamato, jog į jų įmonę neateina naujosios kartos atstovai, kurie nebesutinka dirbti tomis sąlygomis“, – sakė organizacijų valdymo konsultantė. Sekite naujienas vadovams kartu! Prisijunkite prie „Boso valandos su S. Jovaišu” paskyros socialiniame tinkle „Facebook”! Užsiregistruokite „Boso valandos“ naujienlaiškiui. Jame naujausia informacija vadovams, kurie nori tobulėti: aktualūs straipsniai savišvietai ir saviugdai, Sauliaus Jovaišo įžvalgos įvairiomis temomis ir atsakymai į jūsų užduotus klausimus, vaizdo reportažai ir, žinoma, naujausios „Boso valanda“ laidos. Ieškokite Facebook.com/BosoValanda.