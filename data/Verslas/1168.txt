Įtarimai pareikšti bendrininkų grupę sudariusiems 8 asmenims. Tarp įtariamųjų – kredito unijos valdybos ir Paskolų komiteto nariai, administracijos vadovai ir kiti asmenys. Pareigūnai kredito unijoje ir jų gyvenamosiose vietose Kaune ir Vilniuje atliko daugiau nei 10 kratų. Nustatyta, kad vienas unijos vadovų važinėja prabangiu automobiliu „Hummer“, tačiau gyvena savivaldybei priklausančiame bute Lietuvos bankas dar vasarį „Taupkasę“ paskelbė nemokia. FNTT tiria aplinkybes apie tai, kad 2015-2017 metais atsakingi kredito unijos darbuotojai sudarė, kaip įtariama, nepagrįstus sandorius dėl šimtus tūkstančių siekiančių tantjemų ir paskolų suteikimo savo pačių valdomoms bendrovėms. Išaiškinta, kad dabar jau nemokios kredito unijos vadovai naudojosi dviem prabangiais automobiliais „Bentley“ ir „Porsche“, kurie buvo įsigyti ir išlaikomi unijos lėšomis. Vasario viduryje Lietuvos banko valdyba pripažino kredito uniją „Taupkasė“ nemokia ir visam laikui atšaukė jos licenciją. Be to, kreipėsi į teismą dėl bankroto bylos iškėlimo. Lietuvos banko Priežiūros tarnyba ne kartą nustatė „Taupkasės“ veiklos trūkumų ir teisės aktų pažeidimų, už kuriuos taikė poveikio priemones. 2015 metų liepą, įvertinus atlikto tyrimo rezultatus, Lietuvos banko sprendimu nuo valdybos nario pareigų nušalintas kredito unijos valdybos narys. Pernai rugsėjį, įvertinus neplaninio patikrinimo rezultatus, dėl daugybinių Kredito unijų įstatymo pažeidimų, susijusių su neatsakingai suteikiamomis paskolomis, neaiškių finansinių operacijų ir rimtų apskaitos pažeidimų, nuo pareigų buvo nušalinta administracijos vadovė ir valdybos pirmininkė, o unijai apribotas skolinimas. Lapkritį unijai paskirta bauda už netinkamą klientų informavimą, o gruodžio pabaigoje apribota jos veikla ir paskirtas laikinasis administratorius. Be to, Lietuvos Aukščiausiasis Teismas 2017 metais yra pripažinęs negaliojančiu „Taupkasės“ sprendimą, kuriuo Paskolų komiteto nariams buvo išmokėta daugiau kaip 720 tūkst. eurų tantjemų. Paskolų komiteto nariai ir pirmininkas buvo įpareigoti grąžinti lėšas, kurios gautos pažeidžiant įstatymus. Pati „Taupkasė“ skelbė skųsianti Lietuvos banko prašymą skelbti bankrotą, nes, anot jos, tokiu atveju įmonės turtas bus išparduotas mažesne verte ir dėl to nukentės pajininkai. Lietuvos banko duomenimis, „Taupkasės“ turtas šių metų sausio pabaigoje sudarė 20,5 mln. eurų, pagal turto dydį ji buvo dvylikta kredito unija Lietuvoje ir vienijo 3,2 tūkst. narių. Per pastaruosius metus FNTT baigė 4 ikiteisminius turimus dėl kredito unijų (iš jų – 3 ikiteisminiai tyrimai Klaipėdoje ir 1 – Vilniuje). Šiuo metu FNTT tęsia dar 6 ikiteisminius tyrimus dėl kredito unijų veiklos (iš jų – Klaipėdoje ir Šiauliuose po 1, Vilniuje – 4). Pasirodžius informacijai „Taupkasė“ išplatino savo komentarą: „Šiandien Finansinių nusikaltimų tyrimų tarnybos pateikta informacija apie pradėtą tyrimą ir pareikštus įtarimus keliems kredito unijos Taupkasė administracijos darbuotojams yra keistas nesusipratimas. Pranešama, kad tyrimas atliekamas dėl neva neteisėtai panaudotų beveik 800 tūkst. eurų. Tačiau tai yra 3 metų senumo istorija, kurios pagrindas – 2015 m. išmokėti daugiau kaip 700 tūkst. eurų tantjemų. Iš kurių daugiau kaip 130 tūkst. eurų grąžinta, nes toks buvo teismo sprendimas. Grąžinimas nutrauktas Lietuvos bankui sustabdžius Taupkasės veiklą. Tantjemų istorija – sena ir puikiai žinoma Lietuvos bankui bei visoms mokesčių kontrolės bei priežiūros institucijoms. Dėl tantjemų išmokėjimo pagrįstumo ginčai vyko net trijuose teismuose. Du teismai pripažino, kad Taupkasė tantjemas išmokėjo pagrįstai ir teisėtai. Tik paskutinė instancija nusprendė pritarti Lietuvos banko pozicijai. Kodėl 3 teismuose nagrinėtoje istorijoje nebuvo jokio kriminalo, o jis staiga atsirado dabar? Tantjemos išmokėtos už pelningus 2014 m., kuomet kredito unija uždirbo daugiau kaip 1 milijono eurų pelno. Tai buvo atsiskaitymas su investuotojais, kurie prisidėjo prie unijos įkūrimo proceso. 2014 m. teigiamiems veiklos rezultatams labiausiai įtakos turėjo investicijos į vertybinius popierius. 2015 metų pradžioje veikla vis dar buvo pelninga (pelnas - 536 tūkst. eurų), tačiau tų metų birželio mėnesį Lietuvos bankas apribojo kredito unijų investicijų į vertybinius popierius galimybes. Taupkasės atstovai įsitikinę, kad kreipęsis į FNTT, Lietuvos bankas siekia užtildyti kredito unijos narius, kad šiek nebekovotų dėl unijos pinigų teismuose. Taupkasės nariai taip pat kreipėsi į STT ir FNTT dėl galimai laikinojo administratoriaus suklastotų unijos finansinių rodiklių. Nes jie kardinaliai skiriasi nuo 2017 m. pabaigoje buvusių rodiklių. Taip pat Lietuvos bankas nepagrįstai Taupkasės administraciją kaltina skleidžiant nepagrįstą informaciją apie bankroto administratoriaus užmokestį. Prašyme teismui bankroto administratorius pats nurodo 131 800 sumą kaip norimą užmokestį už 1 mėnesį. Tai Tai užfiskuota Kauno apygaros 2018 m. kovo 15 d. nutartyje“, – rašoma komentare.