„Turime nustatyti akcininkus, kas jis per žmogus, iš ko įsigijo akcijas, iš kur pas jį tokios lėšos ar nedarė poveikio Seimo nariui“, - BNS sakė komisijos vadovas liberalas Vitalijus Gailius. Pasak jo, jeigu R. Nigmetzianovas neatvyks, jis bus baudžiamas. Visi kviečiami liudyti asmenys privalo ateiti - tai juos įpareigoja specialusis komisijos statusas. A. Skardžiaus šeimos draugas Romualdas Patalavičius komisijai yra paliudijęs, kad R. Nigmetzianovas yra jo sūnaus draugo tėvas. Pasak R.Patalavičiaus, jo įmonė „Enga“ 2015 metais buvo įsigijusi 80 proc. „Investenergostroj“ akcijų, bet vėliau dalį jų (40 proc.) pardavė A.Skardžiaus žmonai Snieguolei ir R.Nigmetzianovui (abiem po 20 proc.). Su bendrovės „Renovacijos partneriai“ atstovais komisijos nariai aiškinsis, kodėl A.Skardžiaus žmona maždaug prieš 12 metų Šilutės rajone įsigytą 28 ha sklypą šiam turto vystytojui išnuomojo ir gauna kelis kartus didesnę kainą nei kaimynai. Dabar šiuos sklypus iš „Renovacijos partnerių“ nuomojasi įmonė „Naujoji energija“. Komisija taip pat kviečiasi bendrovės „Daugų sala“ įkūrėją Virginijų Simanavičių. Ši įmonė neilgai trukus po jos įsteigimo 90 proc. akcijų pardavė rusų bendrovei „Tradicija-L“, o dar šiek tiek vėliau „Daugų sala“ iš S. Skardžiuvienės nupirko jos nuostolingai veikusią įmonę „Kornelita“, valdžiusią Dauguose esančią poilsiavietę. Per ankstesnes apklausas Specialiųjų tyrimų tarnyba pripažino, kad A.Skardžiaus 2011-2017 metais teiktos pataisos galėjo sudaryti išimtines sąlygas kai kurioms verslo grupėms ir verslininkai galėjo pasipelnyti valstybės sąskaita. Komisijoje taip pat paaiškėjo, kad „Investenergostroj“ saulės elektrinių projektą finansavo ir Rusijos dujų koncerno „Gazprom“ bankas „Belgazprombank“. Politiko šeimos valdoma įmonė gaminamą elektrą brangiai parduoda Baltarusijos valstybiniam koncernui „Belenergo“. Seimas yra įpareigojęs komisiją ištirti, kokie fiziniai ar juridiniai asmenys valdo įmonę „Investenergostroj“, kuriai paskolą yra suteikusi A.Skardžiaus šeima. Aiškinamasi, ar akcijų vertė atitinka investicijos dydį, kokie šių asmenų ryšiai su A.Skardžiumi .