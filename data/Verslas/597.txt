Po 5,5 mln. eurų paskolų galės suteikti SEB ir „Swedbank“, 3 mln. eurų – „Luminor“. Likusius 950 tūkst. eurų paskolins 10 kredito unijų visoje šalyje, nurodoma socialinės apsaugos ir darbo ministro įsakyme. SEB bankas antradienį pranešė pasirašęs sutartį su Socialinės apsaugos ir darbo ministerija dėl tokių paskolų. Sutartis su ministerija jau yra pasirašę „Luminor“ ir „Swedbank“. „Sulaukiame didelio ir didmiesčių, ir šalies regionų gyventojų susidomėjimo tokiomis paskolomis. Pernai metų pradžioje SEB bankui nustatytą limitą pasiekėme jau antrą ketvirtį“, – pranešime spaudai cituojamas SEB banko Mažmeninės tarnybos direktorius Vaidas Žagūnis. Vyriausybės kompensuojamas būsto paskolas gauna žmonės, turintys teisę į valstybės paramą būstui įsigyti – jaunos ir daugiavaikės šeimos ar neįgalieji, perkantys pirmąjį būstą, rekonstruojantys ar pritaikantys neįgaliųjų poreikiams būstą, tačiau jei jų pajamos ir turtas neviršija nustatytų ribų. Valstybė subsidijuoja 10–20 proc. paskolos sumos.