Pasak Turto banko skelbimo, paraiškų konkursui laukiama iki gegužės 11 dienos. Ką daryti su prieš metus galutinai sustabdyta jėgaine, keliančia daug rūpesčių Turto bankui ir politikams, kovo viduryje svarstė Seime įkurta Geoterminės energijos rėmimo laikinoji grupė. Turto banko Finansinio turto ir pardavimų departamento direktorius Benitas Jonikas tuomet teigė, jog naujas konkursas bus jau antras bandymas išnuomoti „Geotermą“ – pirmą kartą jis buvo paskelbtas netinkamai. Turto banko atstovo teigimu, nuoma užtikrintų už valstybės ir tarptautinių fondų pinigus pastatytos jėgainės turto apsaugą. Centralizuotos šilumos tiekimo bendrovės „Klaipėdos energija“ vadovas Antanas Katinas grupės posėdyje sakė, kad įmonė galėtų išsinuomoti „Geotermą“. Jis abejojo, ar, be „Klaipėdos energijos“, dar kažkas domėsis „Geoterma“. Jis siūlė įmonę perduoti Klaipėdos savivaldybei. Turto bankas šių metų sausį sustabdė „Geotermos" privatizavimą. 100 proc. akcijų paketą planuota parduoti už pradinę 1 euro kainą, laimėtoją įpareigojant 3,5 mln. eurų bendrovės skolą Finansų ministerijai grąžinti iki rugsėjo 1 dienos. Turto bankas, valdantis 76,56 proc. bendrovės akcijų, ketino jas parduoti kartu su „Lietuvos energijos gamyba", valdančia 23,44 proc. akcijų. Pasak Finansų ministerijos, sukaupti įmonės nuostoliai siekia 8 mln. eurų, dar 4,5 mln. eurų – skolos kreditoriams. „Geotermos“ veikla sustabdyta 2017 metų kovo 1 dieną dėl pasikeitusios dujų kainos. Į 21,4 mln. eurų vertės projektą, be Lietuvos Vyriausybės, investavo ir Pasaulio aplinkosaugos fondas, Danijos aplinkosaugos agentūra, paskolą suteikė Pasaulio bankas. „Geoterma“ neseniai įtraukta į nacionaliniam saugumui svarbių įmonių sąrašą.