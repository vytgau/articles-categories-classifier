Išvadina bedarbiais, susimuša tarpusavyje Kasdien viešuoju transportu keliauja tūkstančiai žmonių. Iš vienos pusės, šiems eismo dalyviams kur kas ramiau ir patogiau negu eiliniams lengvųjų automobilių vairuotojams. Nors ši transporto priemonė iki pat reikiamų durų slenksčio ir nepristatys, atkrenta visi vairavimo rūpesčiai: svarbu tik laiku įlipti ir nepražiopsoti, kada išlipti. Judant šia didele, o jei pasiseks, ir atnaujinta transporto priemone net ir kamščiai ne tokie baisūs: šiaušiant A juosta taip ir norisi pamojuoti pirmoje ir antroje juostose įstrigusiems eismo dalyviams. Tokios kelionės „slaptažodis“ – bilietas. Nors ši taisyklė puikiai žinoma, „ilgaausių“, bandančių pakeliauti dykai, netrūksta visais laikais. Skirtingi mikrorajonai – skirtingi keleiviai. Kai kuriose vietose labai daug asocialių, neblaivių asmenų. Yra pasitaikę atvejų, kai kolegoms tokie piliečiai yra padovanoję atvirus kaulų lūžius, būna dienų, kai jautiesi tarsi mūšyje, pasakoja kontrolieriai. „Stengiamės, kad nesužalotų mūsų ir aplinkinių. Tenka sutikti ir agresyvių keleivių. Mes dar tik bandome įlipti į viešąjį transportą, o jie ant mūsų griūva, stumia, trenkia į veidą. [...] Kartais „zuikiai“ susimuša ir tarpusavyje. Vienas pakliūva pas mus, kitas skuba, nori, kad jį praleistų. Žodis po žodžio ir pradeda muštis. Būna, kad ir praeiviai prie mūsų kabinėjasi – mes jiems kliudome, nepatinka mūsų uniforma“, – pasakoja Adrijus Sivakovas, Vilniaus SĮ „Susisiekimo paslaugos“ keleivių kontrolės kontrolierius. Pašnekovas sako, kad kontrolierius turi būti labai stiprus psichologiškai – perprasti žmones ir vengti konfliktų. Būna ir gražių dienų, bet kartais apie save tenka išgirsti visko. „Garsiai to neįvardysime, nes tai – necenzūriniai žodžiai. Jei mažybiniais žodžiais pavadina, tai būname vilkais, vanagais, bedarbiais...“ – sako A. Sivakovas. Su savimi nešiojasi vaizdo kameras Na, o kaip dėl keleivių skundų, neva kontrolieriai per daug sau leidžia? Sostinės specialistai sako radę sprendimą. „Tiek viešojo transporto kontrolieriai, tiek automobilių stovėjimo kontrolieriai nešioja vaizdo kameras. Jie negali atlikti kontrolės, jei kamera nėra įjungta. Gerokai sumažėjo skundų skaičius dėl grubaus kontrolierių elgesio. Vos vienas kitas skundas pasitvirtino, bet ir kontrolierius yra žmogus – jis ne robotas. Darbas su ne visada draugiškai nusiteikusiais keleiviais neretą gali išmušti iš vėžių“, – laidai „Keliai. Mašinos. Žmonės“ kalbėjo Tomas Šiuškus, SĮ „Susisiekimo paslaugos“ viešųjų ryšių ir komunikacijos specialistas. Kad to nenutiktų, būsimi kontrolieriai baigia specialius mokymus. Šiandien patyrę darbuotojai džiaugiasi, kad padėtis gerėja.