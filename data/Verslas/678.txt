Nelegali prekyba bilietais – tik viena iš bėdų Jeigu negalite įsigyti bilieto į renginį Šiaulių arenoje, yra išeitis – galite įsigyti kvietimą, kuriame bus nurodyta konkreti vieta ir brūkšninis kodas, tačiau už šį kvietimą teks atsiskaityti grynaisiais ir negausite pirkimo kvito. Tokį bilietų platinimo būdą atskleidė žurnalisto G. Šiupario tyrimas. Tvirtinama, kad tokius kvietimus galima įsigyti keliuose Šiaulių miesto baruose, miesto ir rajono savivaldybėse, Šiaulių apskrities mokesčių inspekcijoje ir Šiaulių apskrities vyriausiajame policijos komisariate. Ne vienerius metus galima išgirsti kad vyksta toks prekiavimas, sako G. Šiuparys. Jis teigia apie tai girdėjęs iš pažįstamų: „Tačiau visi mano bandymai tiesiogiai nusipirkti kvietimą baigdavosi nesėkmingai, nes mano profesija žinoma. Šį kartą pavyko, nes pirkau per tarpininką, paprašiau jo tai padaryti. Tarpininkas susisiekė su policijos pareigūnu ir nupirko šį kvietimą.“ Pasak G. Šiupario, kvietime nurodyta konkreti vieta, yra brūkšninis kodas, bet nėra kainos. „Tik parašyta, kad tai kvietimas ir jo numeris. Norint nusipirkti bilietą į tą pačią vietą prie stalelio (kalbame apie arenos gale esantį barą), bilietas būtų kainavęs 20 eurų. Už šį kvietimą buvo sumokėta 10 eurų grynais“, – pasakoja pašnekovas. G. Šiuparys tvirtina, kad neatsakytų klausimų dėl bilietų platintojo „Ticket Market“ veiklos yra labai daug: „Pirmiausia turėtų kilti klausimas, kodėl buvo atsisakyta dviejų ankstesnių bilietų platintojų ir įsileistas vienas, esantis dabar, kuris parduoda bilietus į visus arenoje vykstančius renginius. Mano duomenimis, šis platintojas moka 60 eurų nuomos mokestį per mėnesį. Ar tai naudinga visuomenei? Areną valdo viešoji įstaiga, kurios veikla turėtų būti nukreipta į visuomenę, turėtų būti naudinga kiekvienam visuomenės nariui. Ar naudinga, kad nuomos mokestis – 60 eurų?“ G. Šiuparys sako šiek tiek nagrinėjęs bilietų platintojo veiklą. „Jei gerai prisimenu, veikla nuostolinga. Vėl kyla klausimas – kaip tokia veikla gali būti nuostolinga? Dar vienas klausimas – apie tai, koks mokestis lieka už parduotą bilietą Šiauliuose į krepšinio varžybas. Matyti, kad tai – 0,9 euro. Tas pats platintojas parduoda bilietą į krepšinio varžybas Pasvalyje, kur mokestis jau gerokai mažesnis – 0,3 euro. Kodėl taip elgiamasi?“ – svarsto pašnekovas. Jis atkreipia dėmesį, kad bėdų būta ir anksčiau. Pavyzdžiui, pasirašant sutartį, iš jos buvo išbrauktas punktas, kuriame koncesininkas įsipareigoja dalintis pelnu, jeigu toks bus. „Prokuratūra, gindama viešąjį interesą, šitą punktą per teismą sugrąžino. Šiaulių miesto savivaldybė netgi turėjo galimybę nutraukti Koncesijos sutartį dėl šio punkto išbraukimo, bet teisme buvo kažkodėl sudaryta taikos sutartis. [...] Iš šių taikos šalininkų dalis dabar dirba taryboje, savivaldybėje. Klausimas, ar Šiaulių miesto savivaldybė gali pati išspręsti šią problemą, nes praeitis rodo, kad jie nenorėjo tos problemos spręsti“, – sako G. Šiuparys. Šiaulių meras: sieksiu, kad sutartis būtų nutraukta arba pakeista Paklaustas, ar jam kas nors žinoma, kad bilietai ar kvietimai į Šiaulių arenoje vykstančius renginius parduodami Šiaulių miesto savivaldybėje, Šiaulių miesto meras A. Visockas LRT RADIJUI teigia, jog asmeniškai jam tai nėra žinoma, jis pats tokio bilieto nepirko, bet tokia praktika galėtų būti žinoma daugeliui. Jo žodžiais, Šiaulių miesto savivaldybė nėra sudariusi jokios bilietų ar kvietimų platinimo sutarties su „Ticket Market“: „Šią sutartį yra sudaręs būtent koncesininkas, o bilietų pardavimo peripetijomis domisi žurnalistas Gintaras Šiuparys.“ Pasak A. Visocko, savivaldybė domisi, kas vyksta, bet tai daro pagal įstatymus. „Savivaldybė su koncesininku turi sutartį ir turi tam tikrą priežiūros komitetą. Atsižvelgiant į tai, užduodami tam tikri klausimai, gaunami tam tikri atsakymai. Žurnalistas mums yra pateikęs šią informaciją. Ji pateikta gana neseniai, todėl, be jokios abejonės, priežiūros komitetas klausimus koncesininkui užduos“, – tvirtina Šiaulių meras. Pasiteiravus, ar savivaldybė patenkinta Šiaulių arenos koncesininko „Pramogų sala“ darbu, A. Visockas pabrėžia, kad tikrai ne. „Šios sutarties niekuomet nelaikiau koncesijos sutartimi. Koncesininkas pagal įstatymą turi prisiimti riziką. O šiuo atveju rizika – 58 eurai, nors koncesininkui valdyti atiduotas 23 mln. eurų turtas. Kitaip tariant, koncesininkas bet kurią akimirką gali išeiti iš koncesijos, o mes galėsime iš jo pareikalauti 58 eurų. Tai yra labiau negu nonsensas“, – sako meras. Jo žodžiais, 58 eurai yra steigėjo įnašas – šis koncesininkas yra viešoji įstaiga, kuri turi steigėjus: „Gintaras Radavičius yra steigėjas ir jis rizikuoja viso labo savo įnašu, kuris tuo metu buvo 200 litų. Įsivaizduokime, koncesininkui nesiseka, jis prisidaro visokių sutarčių ar padaro kokią nors žalą ir gali, susirinkęs daiktus, išeiti iš koncesijos. O mes iš jo galėsime pareikalauti tik 58 eurų. Tai įrodo, kad sutartis niekada negalėjo vadintis koncesijos sutartimi.“ Sutartis, sako A. Visockas, atsirado labai keistu būdu, teisininkams už šią sutartį, kuri visiškai nesubalansuota viešojo intereso naudai, savivaldybė sumokėjo 99 tūkst. litų. Nors sutartis buvo tokia bloga, kad savivaldybės teisininkai jos nevizavo, ji atkeliavo į tarybą ir buvo patvirtinta. „Kai 2011 m. tapau miesto tarybos nariu, nagrinėjau visas tokias sutartis. Ši buvo viena pirmųjų. Tuomet kreipiausi į viešojo gynimo prokurorą, bet prieš jį stojo savivaldybė ir koncesininkas. Dabar esu meras ir tikrai sieksiu, kad sutartis būtų arba pakeista, arba nutraukta“, – tikina Šiaulių meras. Kaltinimus nelegalia prekyba neigia Šiaulių apskrities vyriausiojo policijos komisariato atstovas spaudai Artūras Šliavas LRT RADIJUI tvirtina, kad Šiaulių policija nėra sudariusi sutarties nei su Šiaulių arena, nei su bilietų platintojais. „Šiaulių policija tikrai nėra sudariusi [...] jokių sutarčių. Ateiti į policiją ir nusipirkti bilieto tikrai galimybės nėra. Kadangi publikacija jau išplatinta, kiek žinau, pavesta atlikti vidinį patikrinimą apie tuos dalykus, kurie minimi publikacijoje“, – teigė A. Šliavas. Tarp vietų, kur galima įsigyti tokių kvietimų, yra minima ir VMI. Šiaulių apskrities Valstybinės mokesčių inspekcijos (VMI) viršininkė Auksė Tutkutė tikina, kad ši informacija inspekcijai nauja: „Detaliau tikrai negalime kol kas komentuoti. Šiuo metu, žinoma, atliekamas tyrimas. Tokie dalykai netoleruojami. Bet kuriuo atveju, nustačius konkrečius atvejus, bus imtasi pačių principingiausių priemonių.“ Vertindama patį organizatorių, A. Tutkutė teigė, kad VMI ši įstaiga yra sukėlusi įtarimų ir kad šiuo metu atliekami stebėsenos veiksmai. „Detaliau komentuoti šių veiksmų ar rizikų negalėčiau, nes rizikos gali tapti tokios, kai bus reikalinga pereiti į aukštesnio lygio veiksmus, t. y. kontrolės. Kol tai viskas nėra baigta, detaliau komentuoti negalėčiau“, – sako A. Tutkutė. Ji priduria, kad mokesčių administratorius visada laukia papildomos informacijos, kuri galėtų padėti nustatyti mokesčių pažeidimus.