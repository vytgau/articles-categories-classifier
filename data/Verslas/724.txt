VMI Eltai pateiktais duomenimis, iki balandžio 5 dienos iš viso užregistruota 704 083 pateiktos GPM deklaracijos. Turto pajamų deklaracijų - 28 459. Prašymų paskirti savo sumokėto pajamų mokesčio dalį paramos gavėjams ir politinėms partijoms - 79 923. VMI komunikacijos specialistės Agnės Zelenės teigimu, inspekcija pirmiausia tikrina pajamų deklaracijas, kuriose deklaruota GPM permoka. Šiuo metu patikrinta apie 340 tūkst. pajamų deklaracijų. Iš patikrintų pajamų deklaracijų 4,4 proc. (apie 15 tūkst.) nustatyti neatitikimai su VMI turimais duomenimis. „Kaip ir kasmet, permokos grąžinamos gyventojams, kurie deklaracijas pateikė laiku ir jas užpildė be klaidų, o jų pateikti duomenys sutampa su VMI turimais duomenimis. Sistema sąrašus sudaro atsitiktine tvarka, o pavedimus į gyventojų sąskaitas VMI atlieka kiekvieną darbo dieną“, - komentavo A. Zelenė. ELTA primena, kad iki antradienį GPM permokos buvo sulaukę 34 tūkst. gyventojų. Iki tos dienos gyventojams grąžintos GPM permokos suma siekė daugiau kaip 5,5 mln. eurų. Iš viso šiemet VMI yra paruošusi 1,8 mln. preliminariųjų pajamų deklaracijų, iš kurių 1,3 mln. yra visiškai užpildytos ir gyventojai jas gali pateikti nieko nekeisdami. Tačiau daliai gyventojų dar teks tikslinti deklaracijų duomenis, nes jas pateikia su klaidomis.