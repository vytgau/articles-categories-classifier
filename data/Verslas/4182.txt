„Sakyti, kad įvyko streso testai – pernelyg drąsu. Jie (Baltarusija - BNS) ilgą laiką žadėjo tą padaryti, ne vienerius metus, tai yra tik pati pradžia. Ta informacija bus nagrinėjama, bus nagrinėjami ir su tuo susiję klausimai, ir tas procesas baigsis tikrai labai negreit ir neaišku kuo baigsis“, - ketvirtadienį Seime per Vyriausybės valandą kalbėjo Linas Linkevičius. Baltarusijos ambasada Lietuvoje pranešė, kad spalį parengta streso testų ataskaita perduoda Europos Komisijai (EK) ir pateikta viešai. Išvadose nurodoma, kad jėgainė visiškai atitinka aukščiausius tarptautinius saugumo standartus. „Tai, deja, yra jau ne pirmas kartas, kai mūsų kaimynai bando iš kažkokių pavienių faktelių daryti apibendrinančias išvadas, kaip legalizuoti šitą objektą, kurį iš tikrųjų legalizuoti praktiškai neįmanoma“, – sakė užsienio reikalų ministras. Energetikos viceministro Simono Šatūno teigimu, Tarptautinės atominės energetikos agentūros (TATENA) ekspertai privalo įsitikinti, kad Astravo AE statoma pagal tarptautinius reikalavimus, , todėl Baltarusija turėtų pasikviesti visos apimties „Tatenos“ misiją. „Iki šiol buvo nepilna ir selektyviai atrinktos apimties misija. Tokia, kokios pageidavo Baltarusija, o ne ta, kuri objektyviai parodytų, kaip iš tiesų statybos, pasirinkta atominės statybų vieta atitinka aukščiausius tarptautinės branduolinės saugos reikalavimus“, – BNS atsiųstame komentare teigė S. Šatūnas. Baltarusijos pateiktas streso testų išvadas pradėjo nagrinėti Lietuvos Valstybinė atominės energetikos saugos inspekcija (VATESI). Lietuvos Vyriausybė tvirtina, kad streso testai nesprendžia esminių jėgainės problemų, nes jie atlikti ne visa apimtimi ir ne pagal europinę metodologiją. Astravo AE testus 2016 metais atliko pagrindinio jėgainės rangovo „Rosatom“ antrinė įmonė „Atomprojekt“. Jėgainė statoma netoli sienos su Lietuva, apie 50 kilometrų nuo Vilniaus. Lietuva yra pagrindinė Astravo AE kritikė - ji ketina blokuoti jos elektros importą ir taip apsunkinti jos statybos projektą.