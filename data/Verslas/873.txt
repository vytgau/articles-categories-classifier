Kaip žinia, antradienį Seimas priėmė svarstyti Vartotojų teisių apsaugos įstatymo pataisas, kuriose, be kita ko, kalbama ir apie naują apribojimą prekybai erotikos prekėmis. Siūloma, kad ne tik sekso reikmenys, bet ir erotikos prekės būtų pardavinėjamos tik specialiose parduotuvėse, o į jas patekti ir tų reikmenų ar prekių nusipirkti negalėtų asmenys iki 18 metų. Kaip DELFI paaiškino Ūkio ministerijos vidaus prekybos politikos skyriaus vedėja Birutė Janutienė, nauji pakeitimai negalios spaudos leidiniams, smulkiems spaudiniams (kortoms, reklaminiams lankstinukams, atvirukams, paveikslėliams, lipdukams ar pakuotėms), garso ir vaizdo įrašams. Prekybą šiais daiktais reglamentuoja kitas – Nepilnamečių apsaugos nuo neigiamo viešosios informacijos poveikio įstatymas. Tačiau, kaip sakė B. Janutienė, keisis prekybos įvairių suvenyrų, puodelių ar marškinėlių, ant kurių yra lytinį geismą skatinančių vaizdų, tvarka. Ji dar pridūrė, kad pati prekė gali būti tokiu vaizdiniu, pavyzdžiui – intymių kūno vietų imitacija. „Tuo metu sekso reikmuo yra daiktas, naudojamas lytinio akto metu“, – pastebėjo B. Janutienė. Ministerijos atstovė dar pabrėžė, kad Seime svarstomas Vartotojų teisių apsaugos įstatymo pakeitimo projektas netaikomas kontraceptinėms priemonėms, kurių ir toliau bus galima įsigyti tose pačiose prekybos vietose Gluminantys apibrėžimai Ūkio ministerija taip pat pasiūlė naujus erotikos prekės ir sekso reikmens apibrėžimus. „Erotikos prekė – prekė, kuria ar ant kurios rodomas lytinis aktas arba lytinį geismą skatinantis ar seksualinį pasitenkinimą sukeliantis vaizdas. Sekso reikmuo – reikmuo, išskyrus kontraceptines priemones, skirtas lytiniam geismui skatinti ar seksualiniam pasitenkinimui pasiekti“, – rašoma įstatymo projekte. Į tai dar prieš jo priėmimą dėmesį atkreipė Seimo Teisės departamentas, kurio išvadoje rašoma, kad abiejų sąvokų turinys nėra pakankamai konkretus ir taikant įstatymą gali būti nevienodai aiškinamas. „Pažymėtina, kad abejų sąvokų apibrėžime nurodoma, kad tiek erotikos prekė, tiek sekso reikmuo yra objektai, turintys tą patį požymį – jie skirti skatinti lytinį geismą ar sukelti (pasiekti) seksualinį pasitenkinimą. Todėl praktikoje gali būti sudėtinga atriboti vieną nuo kitos erotikos prekes ir sekso reikmenis. Be to, atkreipiame dėmesį, kad vieniems asmenims atitinkami vaizdai ant tos pačios prekės gali skatinti lytinį geismą ar sukelti seksualinį pasitenkinimą, tuo metu kitiems ne. Taigi ant prekės esantį vaizdą jie gali vertinti nevienodai. Atsižvelgus į tai, svarstytina, ar projekte nereikėtų nurodyti, kad erotine preke laikoma tokia prekė, kuria ar ant kurios rodomo vaizdo tikslas skatinti lytinį geismą ar sukelti seksualinį pasitenkinimą“, – rašoma dokumente. Su Seimo teisininkų pastabomis sutinka ir ministerijos pasiūlymas įgyvendinti turėsiančios Valstybinės vartotojų teisių apsaugos tarnybos (VVTAT) direktoriaus pavaduotojas, atliekantis direktoriaus funkcijas Taurintas Rudys. Jis sakė, kad naujasis įstatymo projektas su VVTAT nebuvo derintas. „Tarnyba sutinka su pozicija, kad projekte nurodomos sąvokos „erotikos prekė“ ir „sekso reikmuo“ nėra apibrėžiamos pakankamai konkrečiai, dėl ko gali būti aiškinamos skirtingai bei sudėtingai atribojamos viena nuo kitos“, – DELFI sakė jis. Savo ruožtu B. Janutienė svarstė, kad tiek sekso prekių prekybai, tiek ir erotikos prekių prekybai bus taikomi lygiai tokie patys reikalavimai, todėl painiavos dėl šių prekių atskyrimo neturėtų kilti. „Tačiau, svarstant įstatymo projektą Seimo komitetuose, Seimo teisininkų pastabos taip pat bus įvertintos“, – sakė jis. T. Rudys dar pastebėjo, kad VVTAT pritaria Seimo teisininkų pastabai, kad teikiami įstatymo pakeitimai nedera su keičiamo įstatymo tikslais bei nėra susiję su vartotojų teisėmis ir jų gynimu, ir mano, kad atskirų prekių įtvirtinimas Vartotojų teisių apsaugos įstatyme nėra tikslingas. Paprašė dėl vaikų Įstatymo aiškinamajame rašte nurodoma, kad naujų nuostatų dėl erotikos prekių paprašė Vaiko teisių apsaugos kontrolieriaus įstaiga. Kaip sakė jai vadovaujanti Edita Žiobienė, įstaiga yra gavusi skundų dėl prekių kioskuose. „Pamenu vienas skundas buvo apie tai, kad ten yra įvairūs erotinio pobūdžio tušinukai išdėlioti visiems vaikams prieš Valentino dieną. Problema ta, kad vaikai kioskuose prisiperka arba mato įvairius erotinio pobūdžio daiktus“, – DELFI sakė ji. E. Žiobienė iš dalies sutiko, kad dabar siūlomas erotikos prekės apibrėžimas yra per platus. „Bent kiek esu mačiusi, tai ten vaizduojami lytiniai organai, kitaip nepavadinsi to reikalo. Ypatingai tuo piktinasi tėvai, ne kas nors kitas“, – komentavo ji. Pašnekovė dar pridūrė, kad visko paslėpti neįmanoma, be to, vaikams būtinas lytinis švietimas. „Problema, kada tėvai pasako, jog tai yra neleistina ir vaikai patys suranda pornografinių puslapių, kurių gyvenime nepakartosi. Tai yra dar blogiau, iš tikrųjų žalinga. Taip draudimai kartais išvirsta į kitą pusę. Žinoma, tėvų pasipiktinimą aš irgi suprantu ir tikrai girdžiu“, – svarstė ji. Vadina juokingais Trečiadienį pasiūlymus keisti prekybos erotikos prekėmis taisykles sukritikavo prezidentė Dalia Grybauskaitė. Anot jos, „tokie juokingi pasiūlymai atsiranda, kai rimtam darbui laiko nebelieka“. Ūkio ministras Virginijus Sinkevičius po to tikino, kad niekas nesikeičia, bet kalbėjo tik apie sekso reikmenų prekybą. Tuo metu prekyba erotikos prekėmis iš tiesų griežtinama. Kaip nurodoma Administracinių nusižengimų kodekse, mažmeninei prekybai taikomų reikalavimų pažeidimas užtraukia įspėjimą arba baudą juridinių asmenų darbuotojams, taip pat asmenims, kurie verčiasi individualia veikla, nuo 30 iki 60 eurų ir įspėjimą arba baudą juridinių asmenų vadovams ar kitiems atsakingiems asmenims nuo 60 iki 120 eurų.