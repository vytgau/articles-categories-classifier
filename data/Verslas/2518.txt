Dėl numatomų slidžių kelių perspėja Automobilių kelių direkcija, remdamasi Hidrometeorologijos tarnybos duomenimis. Naktį šiauriniuose rajonuose kai kur gali ir silpnai pasnigti. Oro temperatūra bus nuo 9 iki 14 laipsnių šalčio, vietomis pragiedrėjus – iki 18 laipsnių šalčio. Pirmadienio vakarą pagrindinių kelių dangos daugiausia buvo drėgnos, vietomis yra sausų kelių ruožų. Mažesnio eismo intensyvumo rajoniniai keliai padengti prispausto sniego sluoksniu, provėžoti, slidūs. Šalyje – be kritulių. Oro temperatūra svyruoja nuo 4 iki 9 laipsnių šalčio. Kelias į Rusnę Šilutės rajone tebėra apsemtas. Vandens lygis čia siekia 38 centimetrus. Lengvųjų transporto priemonių eismas draudžiamas. Automobiliai, žmonės keliami specialiomis transporto priemonėmis.