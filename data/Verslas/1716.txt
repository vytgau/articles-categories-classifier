Statistikos departamento duomenimis, vidutinis neto darbo užmokestis praėjusių metų ketvirtąjį ketvirtį, palyginti su tuo pačiu laikotarpiu 2016 m., padidėjo 8,4 proc. iki 690,5 euro. Viešajame sektoriuje jis padidėjo 7,5 proc. iki 705,5 euro, o privačiame 8,9 proc. iki 683,1 euro. Vidutinis bruto darbo užmokestis per metus išaugo 7,5 proc. iki 884,8. Viešajame sektoriuje atlyginimai kilo 6,7 proc. iki 906,7 eurų, privačiajame sektoriuje - 8 proc. iki 874 eurų Realusis darbo užmokestis per metus šalies ūkyje padidėjo 4 proc. - viešajame sektoriuje 3,2 proc., privačiajame - 4,5 proc. „Darbo užmokesčio augimui per metus įtakos turėjo nuo 2017 metų sausio 1 dienos padidinta tam tikrų žemiausių kategorijų valstybės tarnautojų pareiginė alga, nuo 2017 metų liepos 1 dienos padidintas darbo užmokestis sveikatos priežiūros įstaigų darbuotojams“, - teigiama pranešime. Statistikai praneša, kad pernai ketvirtąjį ketvirtį, palyginti su trečiuoju ketvirčiu, neto arba „į rankas“ gaunamas darbo užmokestis ūgtelėjo 3,5 proc. Viešajame sektoriuje jis augo sparčiau - 5,6 proc., o privačiame - 2,4 proc. „Darbo užmokesčio padidėjimą 2017 metų ketvirtąjį ketvirtį, palyginti su 2017 metų trečiuoju ketvirčiu, lėmė sezoniškumas, išmokėtos didesnės vienkartinės premijos, priedai ir piniginės išmokos bei kitos priežastys“, - teigiama Statistikos departamento pranešime. Realusis darbo užmokestis šalies ūkyje padidėjo 2,5 proc.: viešajame sektoriuje - 4,6 proc., privačiame - 1,4 proc. Tuo metu vidutinis mėnesinis bruto darbo užmokestis šalies ūkyje per ketvirtį augo 4 proc. Viešajame sektoriuje atlyginimai kilo 6,4 proc., privačiame sektoriuje - 2,8 proc. Vidutinis mėnesinis bruto darbo užmokestis šalies ūkyje per ketvirtį labiausiai (padidėjo kasybos ir karjerų eksploatavimo24 proc.), švietimo (9,1 proc.) ir meninėje, pramoginėje ir poilsio organizavimo veikloje (6,8 proc.). Vidutinis mėnesinis bruto darbo užmokestis sumažėjo finansinėje ir draudimo (1,3 proc.), žemės ūkio, miškininkystės ir žuvininkystės (1,2 proc.) veikloje. Per metus vidutinis mėnesinis bruto darbo užmokestis šalies ūkyje išaugo visų ekonominės veiklos rūšių įmonėse, įstaigose ir organizacijose nuo 2,5 proc. (kitos veiklos) iki 19,8 proc. (kasybos ir karjerų eksploatavimo).