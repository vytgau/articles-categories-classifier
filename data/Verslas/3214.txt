Antradienį į Panevėžio miesto apylinkės teismą atvestas vienas iš įtariamųjų. Teisėja Silvija Jakštienė įtariamajam iš Kauno rajono skyrė 20 parų arešto. Kitam įtariamajam, panevėžiečiui, kardomoji priemonė bus skirta rytoj, gruodžio 20 dieną. Neoficialiomis žiniomis, Panevėžio apygardos prokurorai tiria neteisėtą automobilių perpardavinėtojų veiklą. Teisėsaugos akiratyje atsidūrė įmonės, besiverčiančios naudotų automobilių prekyba, vadovai. Vienas įtariamųjų – panevėžietis, kitas – Kauno rajono gyventojas. Panevėžio apygardos prokuratūros 2-ojo baudžiamojo persekiojimo skyriaus prokuroras Kęstutis Greiciūnas naujienų portalui JP aiškino, kokie įtarimai pateikti sulaikytajam. „Apgaulinga buhalterinė apskaita, neteisingas duomenų pateikimas, neteisėta veikla. Valstybei padaryta žala – apie 200 tūkst. eurų“, – nedaugžodžiavo prokuroras ir sakė, kad teisėjos S. Jakštienės prašys skirti kardomąją priemonę – suėmimą, esą, tokią priemonę tikslinga skirti. Galima nusikaltimo schema galėjo būti tokia: prisidengus įmonės vardu įtariamieji supirkdavo automobilius užsienyje ir juos parduodavo Lietuvoje apgaulingai tvarkydami buhalterinius dokumentus. 