Bendrovės pelnas prieš palūkanas, mokesčius, nusidėvėjimą ir amortizaciją (EBITDA) per metus ūgtelėjo 0,8 proc. iki 48,9 mln. eurų, preliminarius vienuolikos mėnesių rezultatus per „Nasdaq“ Vilniaus biržą pranešė LEG. „Dėl neįprastai lietingų metų Kauno hidroelektrinės gamybos apimtys šiemet yra daugiau nei ketvirtadaliu didesnės nei pernai per vienuolika mėnesių. Tai iš dalies kompensavo bendrovės pardavimo pajamų mažėjimą dėl mažesnės gamybos Elektrėnų komplekse“, – rašoma LEG pranešime. Įmonės valdoma Kauno hidroelektrinė šiemet pagamino 408,7 gigavatvalandžų (GWh) elektros, arba 28,2 proc. daugiau nei pernai sausį-lapkritį, Kruonio hidroakumuliacinėje elektrinėje šiemet pagaminta 505,5 GWh (3,4 proc. daugiau), o Elektrėnų komplekse – 138,1 GWh (68,1 proc. mažiau) elektros. „Lietuvos energijai“ priklauso 96,13 proc. LEG akcijų, kurios kotiruojamos biržos Oficialiajame prekybos sąraše.