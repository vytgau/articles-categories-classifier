W. Rossas po savo patvirtinimo prekybos sekretoriumi vasarį žadėjo išlaikyti akcijų dalį kompanijoje. Tačiau po „Paradise Papers“ nutekėjusių dokumentų tyrimo sekmadienį W. Rossas sulaukė vis didesnio spaudimo. Tyrimas parodė, kad vienas didžiausių „Navigator Holdings“ klientų yra dujų kompanija „Sibur“, tarp kurios savininkų yra artimos Rusijos prezidento Vladimiro Putino aplinkos žmonių. „Jis pradėjo pardavinėti savo akcijas dar gegužę. Procesas artėja prie pabaigos“, - sakė neįvardintas D. Trumpo administracijos pareigūnas. Pasak birželio 20 d. deklaracijos, W. Rossas pardavė mažą dalį „Navigator Holdings“ akcijų už sumą tarp 15 ir 50 tūkst. dolerių. Iki tapimo politiku investuotoju buvęs milijardierius W. Rossas per savo patvirtinimo posėdį sausį JAV senatoriams teigė, kad akcijų išlaikymas laivybos srityje interesų konflikto nesukels. JAV vandenynų laivybą prižiūri Federalinė laivybos komisija, kuri yra nepriklausoma agentūra. Prekybos sekretorius pirmadienį pažymėjo, kad jis neturi nieko bendro su „Sibur“ bei niekada nebuvo susitikęs su bendrovės savininkais. Tarp šią įmonę valdančių žmonių yra V. Putino žentas Kirilas Šamalovas bei kitas prezidento aplinkos žmogus Genadijus Timčenka, esantis tarp asmenų, kuriems taikomos JAV Iždo departamento sankcijos. Be to, ankstesniuose interviu W. Rossas ne kartą tikino, kad jis yra deklaravęs visą savo turtą „Navigator Holdings“ bendrovėje ir pagal taisykles.