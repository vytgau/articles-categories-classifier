Tokių milžiniškų namų Lietuvoje yra ne vienas, ir nors vieni jų stovi apleisti it namai-vaiduokliai, kai kurie iš nuotraukų atrodo prižiūrimi ir gyvenami. Tokių, kai kuriuos internautus linksminančių, namų nuotraukų galima rasti feisbuko grupėje „Kolūkinis barokas“, kurio administratorius sutiko pasidalinti nuotraukomis su DELFI skaitytojais. Įspūdį daro šio nekilnojamojo turto (NT) dydis, architektūra, netikėti sprendimai. Siūlome pasižvalgyti po šių namų nuotraukų galeriją.  „Lietuvos istorijos dalis“ „Re/max Apex“ NT brokeris Tadas Račkauskas teigė, kad veikiausia šie namai yra tokie milžiniški ir ištaigingi dėl kelių priežasčių. „Lietuvai atgavus nepriklausomybę, daugelis žmonių iš gyvenamojo ploto trūkumo laikų natūraliai perėjo prie ploto pertekliaus, ir kaip daugelis to meto gyventojų statė išties griozdiškus individualius namus mažiausiai nuo 300 kv. metrų. dydžio. Daugiausia dėl dviejų priežasčių – nes tuomet atrodė, kad būstas statomas ne tik sau, bet ir vaikams, kartais netgi anūkams, taip pat buvo būdingas noras įrodyti sau ir kitiems, kad jo namas geresnis, o gerumas buvo matuojamas tiesiog namo dydžiu. Tai nėra nei blogai, nei gerai, tiesiog tuo metu buvo toks laikmetis ir suvokimas, ir tai tai yra mūsų Lietuvos istorijos dalis“, – sakė jis. Parduoti – sudėtinga Dauguma tokių namų stovi apleisti, nes tokio ploto būsto nelabai kam reikia, galvos skausmą kelia brangus didelio ploto šildymas, o ir šeimos tapo mažesnės, nebėra tikimasi, kad kelios kartos gyvens po vienu stogu. T. Račkauskas pripažino, kad tokį būstą taip pat sunku parduoti, o jei atsiranda pirkėjas, esama namo padėtis jo netenkina: „Keletą tokio pobūdžio namų Vilniuje yra tekę parduoti. Vieni buvo nugriauti, nes sklypas buvo geroje vietoje, kiti buvo rekonstruoti ir juose įrengta daugiau atskirų mažesnio ploto turtinių vienetų – butų, kurie galiausia irgi buvo parduoti. Dar yra tekę susidurti, kad tokius itin didelio ploto namus restauruoja iš vidaus ir išorės, į kuriuos įsikelia daugiau nei dvi šeimos, arba kuriasi visuomeninės paskirties įstaigos, pavyzdžiui, vaikų darželiai.“ Pardavimo aplinkybes dar labiau apsunkina namo vieta, ne visiems patinka tokių individualių namų būklė ar išvaizda. „Architektūrinės vertės tokie namai neturi, arba turi labai mažai, o jei toks namas pastatytas prastoje vietoje – tai jo pardavimo tikimybės išvis labai sumažėja“, – teigė NT brokeris.