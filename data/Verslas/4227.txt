„Tai bus investicinis gamybinis projektas Lietuvos istorijoje. Per penkerius metus investicijos sieks 95 mln. Eur, bus sukurta tūkstantis gerų darbo vietų“, – spaudos konferencijoje kalbėjo premjeras Saulius Skvernelis ir dėkojo investuotojams, pasirinkusiems investuoti į Lietuvą. „Sąžiningai, dabar mes taikomės į jaunesnės kartos darbuotojus, kurie turi įgūdžių ir potencialo tapti „Continental“ šeimos dalimi, mes juos apmokysime ir suteiksime įgūdžių. Taigi, tai turi abipusį efektą. Mes jaučiame, kad, viena vertus, mes kursime darbo vietas, kurios leis jūsų žmonėms likti šalyje ir nežiūrėti svetur. Kita vertus, mes atveriame duris tiems, kurie išvykę kitur, ir jie galės įsidarbinti pasaulinėje kompanijoje“, – kalbėjo įmonės atstovybės Lietuvoje vadovas Shayan M K Ali. Paklaustas, ar lietuvių darbo jėgą laiko pigia, jis kalbėjo: „Čia darbo jėga, sakyčiau, yra palyginti konkurencinga, kaip parodė mūsų tyrimas. Prieš ateidami čia, lyginome skirtingas šalis. Taip, jūs nesate pigiausi, tačiau esate konkurencingi. Mes nežiūrėjome ne tik į darbo jėgos kainą, tačiau į daugelį faktorių: į įgūdžius, aistrą, išsilavinimą, anglų kalbos žinias, komunikacijos įgūdžius, juk esame globali kompanija. Žiūrėjome į visus šiuos faktorius ir priėmėme sprendimą.“ S. Ali taip pat atskleidė, kad renkantis Kauną buvo kalbamasi ne tik su Kauno technologijos, bet ir kitais universitetas, pvz., Vilniaus universitetu. Tačiau daugiausia esą kalbėtasi su KTU, nes bendrovė yra orientuota į technologijas. Direktorius pripažino, kad kol kas nėra nustatyta tiksli būsimos gamyklos vieta. Ji turėtų paaiškėti kitų metų pradžioje. S. Ali tiesiai neatsakė, kokie buvo Vyriausybės įsipareigojimai investuotojams. Tačiau tikino, kad sulaukė daug paramos iš šalies institucijų. Direktorius taip pat patikslino, kad buvo pasirašytas memorandumas dėl investicijų ir finansavimo susitarimas. Kaip jau skelbta, automobilių komponentų pramonės milžinė „Continental“ naują gamyklą ketina statyti Kauno regione. Per ateinančius penkerius metus į naują elektronikos komponentų gamybos padalinį bendrovė planuoja investuoti 95 mln. Eur ir sukurti 1 tūkst. naujų darbo vietų. „Pirmosios „Continental“ gamyklos statybos Lietuvoje yra svarbi mūsų strategijos Europoje dalis. Šis strateginis sprendimas leis auginti elektronikos komponentų gamybą ir rinkos dalį Europoje tam, kad galėtumėme patenkinti augančią mūsų produkcijos paklausą“, – tokį sprendimą komentavo „Continental“ elektronikos komponentų gamyklų junginiui, kuriam priklauso 28 gamyklos visame pasaulyje, vadovaujantis Dr. Hans-Jurgen Braun. 16 tūkst. kvadratinių metrų dydžio gamybos padalinyje „Continental“ gamins keleivių saugumo bei išmaniosios pagalbos vairuotojui sistemų padalinių vystomą produkciją. Kaune Vokietijos bendrovė gamins durų ir sėdynių kontrolės elementus, išmanias automatines langų užtamsinimo sistemas, adaptyvios greičio palaikymo sistemos sensorius bei priekinius radarus automatinio stabdymo funkcijai. Bendrovė „Continental Automotive Lithuania“ oficialiai įregistruota 2017 spalio 30 d. Jos įstatinis kapitalas – 2,5 tūkst. Eur. Kol kas ji neturi darbuotojų. 1871 metais įkurtos „Continental“ pajamos pernai siekė 40,5 mlrd. eurų. 56 pasaulio šalyse jos įmonėse dirba 227 tūkst. žmonių. 