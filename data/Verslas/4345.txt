Lapkričio 6 dieną „Maximos“ komunikacijai pradeda vadovauti penkerius metus „Lietuvos energijos“ korporatyvinės komunikacijos tarnybos direktore dirbusi Ernesta Dapkienė. Iki šiol komunikacijos ir korporacinių reikalų departamentui vadovavęs Jaunius Špakauskas karjerą tęs nebe su „Maxima“ susijusių bendrovių grupėje. „Visos „Maximos“ komandos vardu dėkoju Jauniui už aktyvų įsitraukimą formuojant pagrindą tolimesniems reputacijos ir įvaizdžio pokyčiams. Esu tikra, kad naujosios korporatyvinių reikalų vadovės profesionalumas ir sukaupta patirtis padės sustiprinti „Maximos“ reputaciją dar labiau iškeliant veiklos skaidrumo, bendruomeniškumo, tvarių santykių su partneriais ir klientais kartelę“, – pranešime žiniasklaidai teigia „Maxima LT“ generalinė direktorė Kristina Meidė. „Prisijungiau prie „Maximos“ komandos pokyčių ir iššūkių laikotarpiu. Man tai buvo kol kas didžiausias profesinis išbandymas, tačiau per trumpą laiką pavyko sukurti efektyviai ir greitai veikiančią komunikacijos „mašiną“. Natūralu, kad vienam etapui pasibaigus, neišvengiamai ateina laikas naujam – tiek man asmeniškai, tiek „Maximos“ komunikacijai“, – sakė Jaunius Špakauskas. Kur tęs savo karjerą J. Špakauskas kol kas neatskleidžia. „Išmintinga savo planais nesidalinti, nes kartais jie nepasiseka, o tada išeitų taip, kad laužau savo žodį, o man tesėti žodį yra esminis dalykas“, – komentavo jis. Pastaruosius penkerius metus E. Dapkienė vadovavo „Lietuvos energijos“ korporatyvinei komunikacijai, ėjo grupei priklausančios įmonės „Energijos tiekimas“ valdybos narės pareigas, o taip pat nuo 2014 metų vadovavo „Lietuvos energijos“ paramos fondui. Strateginės komunikacijos valdymo patirtį E. Dapkienė įgijo vadovaudama koncerno SBA komunikacijai bei eidama „Lietuvos draudimo“ atstovės spaudai pareigas. E. Dapkienė yra baigusi VU Tarptautinių santykių ir politikos mokslų institutą, taip pat „Baltic Institute of Corporate Governance“ profesionalių valdybos narių rengimo programą.