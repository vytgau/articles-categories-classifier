Į DELFI kreipęsis vienas keleivių tvirtino, kad tokio abejingumo jam dar neteko patirti. „Autobusas iš Varšuvos turėjo išvykti 12 valandą nakties, tačiau jo nebuvo. Keleiviai gavo žinutes, kad autobusas atvyks po valandos, vėliau buvome informuoti, kad teks laukti dar dvi valandas. Galiausia autobusas atvyko tik apie 7 valandą ryto ir tik apie 7 val. 15 minučių pajudėjome Lietuvos link“, – teigė Marius. Naktį glaudėsi šaltoje stotyje Kompanijos bilietą įsigijęs Marius piktinosi, kad jam ir apie dešimčiai keleivių naktį teko praleisti šaltoje Varšuvos autobusų stotyje „Nuotaikos tikrai nebuvo pačios geriausios, kaip ir oras. Stotyje nebuvo šildoma, ir aplinka tikrai ne pati linksmiausia, todėl numigti nebandžiau, kažkaip baisoka buvo. Gerai, kad bent jau interneto ryšys buvo, tai turėjau ką veikti“, – sakė jis. Keleivis atkreipė dėmesį, kad toks stiprus 7 valandų vėlavimas ne tik privertė visą naktį kankintis stotyje, bet ir sugadino kitos dienos planus. „Savo planų jau nebeįgyvendinsiu“, – apgailestavo. Jis stebėjosi, kad keleiviams nebuvo suteikta jokia pagalba. Paskambinus telefonu kompanija tepasakė, kad įvyko autobuso gedimas. „Grįžęs tikrai kreipsiuosi dėl bilieto kainos grąžinimo ir kompensacijos, nes patyriau nuostolių“, – nedaugžodžiavo pavargęs keleivis. Pripažino, kad nebuvo tinkamai pasiruošę DELFI kreipusis į „Lux Express Lietuva“, bendrovės direktorius Tomas Kaziliūnas apgailestavo dėl situacijos. „Tai yra unikalus atvejis kompanijos istorijoje, kai autobusas nakties metu patiria du gedimus iš eilės“, – sakė jis. T. Kaziliūnas žadėjo, kad bendrovė su kiekvienu reiso keleivius susisieks asmeniškai ir kompensuos kelionės bilietus. „Be to, šiems klientams yra suteikiamos sąlygos su nuolaida įsigyti kitą kelionės bilietą jų pasirinkta kryptimi“, – pridėjo jis. Paklaustas, kodėl keleiviams nebuvo suteikta jokia pagalba ir jie turėjo naktį leisti stotyje, T. Kaziliūnas apgailestavo: „Mes visada siekiame, kad klientai keliautų mūsų transporto priemonėmis saugiai ir patogiai, bet taip pat pripažįstame, kad šiai situacijai suvaldyti mes nebuvome tinkamai pasiruošę. Bendrovė sprendžia šį klausimą, koks turėjo būti operatyvus situacijos įvertinimas ir suvaldymas, siekiant išvengti panašių incidentų ateityje“, – teigė jis.