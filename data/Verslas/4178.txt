„Baltarusija nuolat siekia legalizuoti projektą, ko padaryti neįmanoma. Streso testų ataskaitos pateikimas Europos Komisijai nereiškia, kad streso testai jau yra atlikti. Tuo labiau nėra jokio pagrindo teigti, kad elektrinė yra saugi. Ataskaitos pateikimas yra tik pirmas ilgo proceso žingsnis, po kurio turi būti nuodugnus Baltarusijos pateiktos informacijos įvertinimas pagal numatytas ir sutartas ES standartus atitinkančias procedūras“, - pabrėžė Lietuvos diplomatijos vadovas Linas Linkevičius. Anot URM pranešimo, išvados dėl šios ataskaitos atitikties ES streso testų metodologijai ir Astravo AE branduolinės saugos bus pateiktos tik po išsamaus ES ekspertų vertinimo, kurio tikimasi ne anksčiau nei 2018 metų viduryje. Streso testai yra tik vienas iš daugelio branduolinės saugos stiprinimo elementų. Taip pat Užsienio reikalų ministerija pažymi, kad Baltarusija įsipareigojo atlikti streso testus dar 2011 metais pasirašydama su Europos Komisiją atitinkamą susitarimą. Juo remiantis, streso testai bus laikomi atliktais tik tada, kai bus įgyvendinti visi būtini etapai: Baltarusijos nacionalinę ataskaitą išnagrinės ir savo išvadas bei rekomendacijas pateiks Europos Komisijos sudaryta ekspertų grupė ir Baltarusija šias rekomendacijas įgyvendins. Streso testai vertina atominės elektrinės technologinio projekto atsparumą išoriniams rizikos faktoriams (gamtos stichijos, elektros tiekimo sutrikimai ar visiškas tiekimo nutraukimas ir pan.), tačiau jie neapima ir neatsako į svarbiausius Lietuvos keliamus klausimus dėl aikštelės seisminių, geologinių ir kitų tyrimų, jos parinkimo kriterijų ir tinkamumo AE statybai. Dėl šios priežasties neįmanoma daryti apibendrinančių išvadų dėl viso projekto saugos, sakoma URM pranešime. Astravo AE branduolinės saugos užtikrinimas turi būti siejamas ne vien tik su formalių žingsnių atlikimu, tokių kaip nacionalinės ataskaitos pateikimas ar selektyvus tarptautinių branduolinės saugos standartų taikymas, bet ir su realiu Baltarusijos įsipareigojimų įgyvendinimu sprendžiant Astravo AE problemą. Anot pranešimo, Lietuva ragina Baltarusiją sustabdyti Astravo AE statybos darbus ir pasitelkti tarptautinius ekspertus nuodugniai Astravo AE projekto peržiūrai. Siekiant įvertinti Astravo aikštelės tyrimus, parinkimo kriterijus ir tinkamumą atominės elektrinės statybai, Baltarusija turi pasikviesti pilnos apimties Tarptautinės atominės energijos agentūros (TATENA) specializuotą SEED (angl. Site and External Events Design) misiją. Taip pat Baltarusija privalo tęsti tarpvalstybinio poveikio aplinkai vertinimo procesą pagal Espo konvenciją ir pateikti tyrimais grįstus atsakymus į Lietuvos keliamus klausimus dėl Astravo AE branduolinės saugos ir aplinkosaugos.