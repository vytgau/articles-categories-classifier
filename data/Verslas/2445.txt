„Svarbiausia iš tiesų turėti labai aiškų mechanizmą, kad nebūtų šis įrankis panaudojamas, norint specialiosioms tarnyboms dalyvauti ekonominiuose procesuose, nieko bendro neturint su nacionaliniu saugumo interesų užtikrinimu“, - „Žinių radijui“ ketvirtadienį sakė S. Skvernelis. Anot jo, sunku būtų patikėti, kad Lietuvoje teisėsauga ar kitos struktūros galėtų kištis į privačių įmonių veiklą, bet apsisaugoti nuo tokios galimybės reikia. „Rizikos tokios visą laiką yra, matome, kad kai kuriose valstybėse į rytus nuo Lietuvos specialiosios tarnybos aktyviai dalyvauja ekonominiuose procesuose. Aš net nesvarstau, kad Lietuvoje tai galėtų įvykti, bet visą laiką atsiranda žmonių, kurie bando interpretuoti, panaudoti šitą situaciją“, - teigė Ministras Pirmininkas. Pagal įstatymą bus galima tikrinti tuos bendrovių sandorius, kurie viršija 10 proc. įmonių metinių pajamų. Jeigu Vyriausybė nuspręstų, kad sandoris neatitinka nacionalinio saugumo kriterijų, jis būtų sustabdytas. „Šiuo atveju kalbame apie tris privačias įmones, matyt, tai yra nauja praktika, bet argumentų, kodėl tai reikia daryti, taip pat yra, nes tai yra strateginės įmonės, nors, kita vertus, yra ir kitų privačių įmonių, panašiose srityse veikiančių, kurios nepatenka“, - sakė S. Skvernelis. Visos trys įmonės priimant įstatymą teigė, kad taip valdžia per daug kišasi į privačių įmonių veiklą ir apsunkins darbą.