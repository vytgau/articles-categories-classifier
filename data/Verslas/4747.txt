D. Ramsdneas pareiškė nepriklausantis daugumai Anglijos centrinio banko pareigūnų, kurie mano, kad „artimiausiais mėnesiais“ greičiausiai teks didinti palūkanas. „Nors užimtumas ir toliau stabiliai auga, kol kas nematyti jokių požymių, kad neseniai paspartėjusi infliacija darytų poveikį atlyginimams“, - sakė D. Ramsdenas britų įstatymų leidėjams. Anglijos centrinio banko Pinigų politikos komiteto narė Silvana Tenreyro sakė, kad galbūt parems siūlymą didinti palūkanų normas artimiausiais mėnesiais, jeigu infliacijos spaudimas britų darbo rinkoje sustiprės. „Mano manymu, mes artėjame prie kritinio momento, kai taps būtina ir pagrįsta atsisakyti kai kurių skatinimo priemonių, - sakė S. Tenreiro. - Tačiau tai priklausys didžiąja dalimi nuo duomenų“. Rugsėjį Anglijos centrinis bankas nustebino investuotojus pareikšdamas, kad dauguma reguliuotojo pareigūnų tikisi, jog palūkanų normos bus padidintos jau artimiausiais mėnesiais, nors Jungtinės Karalystės bendrasis vidaus produktas (BVP) augo lėčiau nei kitų Europos ekonomikų, o netikrumas dėl „Brexit“ dar labiau sustiprėjo. D. Ramsdenas pažymėjo nepriklausąs grupei, kuriai priklauso ir pats Centrinio banko vadovas Markas Carney. Finansų rinkos tikisi, kad jau per kitą banko posėdį, įvyksiantį lapkričio 2 dieną, reguliuotojas padidins palūkanų normas. Po D. Ramsdeno komentarų svaras sterlingų JAV dolerio atžvilgiu atpigo, šalies valstybinių obligacijų pajamingumas taip pat smuko. Metinė infliacija Didžiojoje Britanijoje praėjusį mėnesį augo sparčiausiai per daugiau nei 5 metus bei dar labiau padidino tikimybę, kad Anglijos bankas kitą mėnesį nuspręs kelti palūkanų normas. Kainos šalyje rugsėjį, palyginti su tuo pačiu praėjusių metų mėnesiu, išaugo 3 proc. Infliacijos augimas atitiko „Reuters“ apklaustų ekonomistų prognozes.