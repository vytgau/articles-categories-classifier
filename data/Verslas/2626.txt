Dėl vyriausybės sprendimo dyzelino akcizas nuo sausio 1 d. Lietuvoje padidėjo nuo 330,17 iki 347 eurų už 1 tūkst. litrų (+5 proc.), o benzino akcizas nedidėjo, todėl benzino kaina turėjo išlikti tokia pati. Finansų ministerijos ekspertų teigimu, litras įprasto dyzelino vairuotojams turėjo pabrangti tik 2 centus. Seimo frakcijos „Tvarka ir teisingumas“ seniūnas Vytautas Kamblevičius išanalizavo degalų kainų pokytį, kuris buvo užfiksuotas degalų kainų palyginimo portalu paskutinėmis praėjusių metų dienomis ir pirmosiomis šių metų savaitėmis. V. Kamblevičius pažymėjo, kad prisidengiant didėjusiu akcizo mokesčio degalinėse dyzelinas vairuotojams pabrango nuo 2 iki 6 euro centų, o A95 benzinas – net iki 4 euro centų už 1 litrą, nors benzino akcizas nedidėjo, rašoma pranešime žiniasklaidai. „Kiekvieną dieną degalų kainos kyla kaip ant mielių, nes didieji degalinių tinklai bendradarbiaudami tarpusavyje ir derindami kainas jas keičia kasdien. Negana to, net nesikeitus benzino akcizui, benzino kainos vis dar kyla, tačiau tendencijos žaliavinės naftos rinkoje nekinta. Degalinės neneigia, kad brangindamos degalus vieną kitą centą prie kainos prideda ir dėl atsargos, todėl kreipiausi į Konkurencijos tarybą, kad būtų pradėtas išsamus tyrimas, kuris nustatytų visas degalinių tinklų bendradarbiavimo formas, kurios riboja konkurenciją“, – pažymėjo V. Kamblevičius.