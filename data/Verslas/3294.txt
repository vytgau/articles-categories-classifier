„Nesuprantu, ko lietuviai ten važiuoja. Pati daugiau tikrai nevažiuosiu“, – pareiškė ji. Nuvažiuoti į Suvalkus merginą pastūmėjo girdėti pasakojimai, kad Lenkijoje gerokai pigiau ir galima sutaupyti. Be to, kaimyninėje šalyje nuolat apsiperka jos tėvai. „Kadangi rengiau gimtadienio vakarėlį, reikėjo labai daug maisto produktų. Nusprendžiau pabandyti nuvažiuoti į Lenkiją, kartu pažiūrėti kokių papuošimų artėjančioms Kalėdoms, girliandų. Tam kartu su vyru paskyrėme visą šeštadienį. Daugiausia apsipirkome „Tesco“ parduotuvėje ir likau nesupratusi, ko ten visi taip plūsta. Kainos nelabai skiriasi, ir abejoju, ar išvis sutaupiau, kaip tik išleidau daugiau“, – teigė ji. Viso mergina sumokėjo apie 230 eurų. Pavyzdžiui, 200 g sviesto pakelis kainavo 5,99 zloto (apie 1,4 euro), konservuotų kukurūzų „Bonduelle“ skardinė – 4 zlotai (apie eurą), 850 g svėrusios raudonosios paprikos – 6,79 zloto (apie 1,6 euro), 400 g pomidorų – 1,99 zloto (apie 50 euro centų), 100 g saliamio – 3,99 zloto (apie eurą), 300 g makaronų pakelis – 2 zlotus (apie 50 euro centų). Kelionė iki pasienyje esančio miesto merginai atsiėjo apie 60 eurų į abi puses, be to, reikėjo paaukoti visą dieną. „Išvažiavome apie 10 val. iš Vilniaus, o grįžome po 10 val. vakaro pavargę ir suirzę“, – pridūrė ji. Jautėsi kaip Lietuvoje Vis dėlto kai kurios prekės porai išties pasirodė pigesnės. Pavyzdžiui, mėsos produktai. Tačiau kai kurių prekių į savo pirkinių vežimą mergina net nekrovė. „Skalbimo miltelių net nepirkau, nes man jie pasirodė brangesni nei Lietuvoje. Jei pirkčiau pačių pigiausių linijų produktus gal ir sutaupyčiau, bet man patinka kokybiški, populiarių prekių ženklų produktai, kurie tikrai nebuvo pigesni. Kas tikrai buvo pigiau – girliandos, kalėdiniai papuošimai, namų žvakės. Girliandos kone perpus pigesnės nei Lietuvoje. Bet kas iš to, jei galutiniame variante kelionė visiškai neapsimokėjo“, – apgailestavo. Mergina svarsto, kad Suvalkuose kainos gali būti didesnės nei likusioje Lenkijoje: „Šią vasarą buvau Balstogėje, nes ten stabtelėjome pakeliui į Slovakiją, ir man tikrai pasirodė pigu. Bet Suvalkuose – tikrai ne. Toks įspūdis, kad jie specialiai užkėlė kainas, nes žino, kad dauguma lietuvių suvažiuoja čia apsipirkti. Tą pastebėjo ir mano mama, kuri į Seinus arba Suvalkus iš Alytaus važiuoja kiekvieną mėnesį.“ Kad Suvalkų parduotuves yra užplūdę lietuviai, jos teigimu, nesunku pastebėti. Parkavimo aikštelėse – apstu automobilių lietuviškais numeriais, parduotuvėse – lietuvių kalba skamba kiekviename žingsnyje. „Eini ir kaip Lietuvoje jautiesi, toks jausmas, kad visi ten kalba lietuviškai, jeigu netyčia atsitrenki į kažką, savaime natūraliai pasakai „atsiprašau" lietuviškai. Be to, žmonių – pilna, visi sukasi, malasi. Tai labai išvargina, o kai dar nežinai pačios parduotuvės, ilgai užtrunka, kol randi norimus produktus“, – pažymėjo ji. „Man kyla klausimas, ko jie ten visi važiuoja. Tame nėra jokios atrakcijos“, – svarstė ji. Gerokai pigiau Lenkija – viena populiariausių lietuvių apsipirkimo krypčių. Vieni į kaimyninę šalį traukia pirkti maisto produktų, kiti – drabužių ar statybinių medžiagų. Ir nors vieni teigia Lenkijoje apsiperkantys nuolat ir siunčia DELFI kvitus, kuriuose džiaugiasi žemesnėmis kainomis, pilni gerų įspūdžių grįžta ne visi. Banko „Luminor“ vyr. analitikė Indrė Genytė-Pikčienė dar lapkritį DELFI teigė, kad kol kas Lenkijoje kainos išties yra mažesnės nei Lietuvoje, todėl tai taip masina lietuvius. Ekonomistė pažymėjo, kad šalis patrauklesnė apsipirkimui ne tik dėl to, kad ten didesnė rinka, kuri leidžia parduotuvėms pritaikyti palankesnes rinkodaras, bet užsienio pirkėjas gali išlošti dėl valiutos kurso – atsiskaityti palankiau zlotais. Pavyzdžiui, pagal 2016 m. „Eurostat“ duomenis, maisto kainos Lenkijoje palyginamosiomis kainomis buvo apie 16 proc. mažesnės nei Lietuvoje. Mėsos produktai buvo 12 proc. pigesni, vaisiai ir daržovės – 18 proc. Kone didžiausias skirtumas – pieno, sūrio ir kiaušinių produktų, mat jie kaimyninėje šalyje net 26 proc. pigesni. Vis dėlto I. Genytė-Pikčienė patarė prieš kelionę gerai apsvarstyti, ar kelionė išties apsimokės. „Jeigu tai yra masinis apsipirkimas visai šeimai galbūt tada vykimas į Lenkiją apsimokės. Tačiau dažnai gyventojai nuvažiuoja ten ir prisiperka daugiau, nei planavo, kadangi jau sukorė tiek kilometrų, įsigyja, ko nereikia. Todėl ar tikrai pasiekiama ekonomija – lieka labai daug klausimų. Manau, šis reiškinys yra daugiau mados šauksmas ar noras atkeršyti visam pasauliui už kylančias kainas ir bendrą situaciją Lietuvoje“, – sakė ji.