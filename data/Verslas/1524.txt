„Atkreipiau valdybos dėmesį į savo poziciją dėl mokesčių ar kitokių reformų, kurios kartais miglotos, neparuoštos, o jau pradeda pasirodyti viešojoje erdvėje kaip atskiri elementai. Tokios reformos, ypač miglota mokesčių reforma, trikdo tiek gyventojus, tiek užsienio investuotojus. Mano pozicija aiški: nereikia gadinti to, kas veikia ir kelti lūkesčių, kurių vėliau neįmanoma realizuoti ar tiesiog jie nerealizuojami“, – po susitikimo su Seimo valdyba antradienį žurnalistams sakė prezidentė. D. Grybauskaitė teigia galinti tą patį pasakyti ir apie pensijų sistemos pertvarką. „Dar nėra sutarimo valdančioje daugumoje, o jau mėginama diskredituoti ir privatų kaupimą, didinti nepasitikėjimą valstybe, kompromituoti bet kokią pensijų reformą ateityje“, – teigė šalies vadovė. Ji pabrėžė, jog visos reformos vykdomos 40–50 metų, o jų tikslas – užtikrinti, jog nebūtų supriešinami esami ir būsimieji pensininkai. „Dabar toks vaizdas, kad norima supriešinti kartas. Čia yra didžiausia klaida, kokia gali būti padaryta mėginant siekti pensijų reformas“, – sakė ji. Prezidentė sako su valdyba aptarusi jos siūlomas iniciatyvas trijose esminėse srityse: socialinėje, kuri apima ir mokesčių bei pensijų reformą, skaidrumo didinimo kovojant su korupcija ir ruošiantis kitų metų rinkimams, taip pat saugumo ir gynybos stiprinimo srityje.