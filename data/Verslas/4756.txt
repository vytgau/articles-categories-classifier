Parduodama šį nekilnojamąjį turtą (NT), energetikos įmonių grupė „Lietuvos energija“ įgyvendina sprendimą atsisakyti nepagrindinių veiklų. Investuotojams bus siūlomi trys biurų kompleksai: A. Juozapavičiaus g./Žvejų g., P. Lukšio g. ir Aguonų g. Bendras pastatų plotas yra 30 tūkst. kvadratinių metrų, bet šį plotą galima papildomai išvystyti iki 45 tūkst. kvadratinių metrų. „Lietuvos energijos“ Finansų ir iždo direktorius Darius Kašauskas teigia, kad parduodami objektai sudaro didžiausią grupės NT dalį ir turi geras perspektyvas didesnės vertės išvystymui. „Įvertinome, kad pardavus šį turtą, gautas lėšas galime efektyviau „įdarbinti“, investuojant į pagrindinių veiklų plėtrą. Tuo jau įsitikinome per pastaruosius metus pelningai pardavę keliasdešimt mažesnių objektų regionuose“, - sako D. Kašauskas. Grynindama veiklą, „Lietuvos energija“ ir nekilnojamąjį turtą valdanti grupės įmonė „NT Valdos“ nuo 2016 m. pradžios rinkoje realizavo nenaudojamo NT už daugiau kaip 7,5 mln. eurų (įskaitant PVM) ir uždirbo apie 1 mln. eurų pelno.