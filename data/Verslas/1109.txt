„Kol kas dar neturime labai aiškaus pasirinkimo, kokiu keliu eisime. Tikslas buvo, kad negalima apeiti autorinių teisių ir jei tie du statiniai susijungę ir naudojama bendra infrastruktūra, bet kuriuo atveju turime arba kažkokiu būdu nusipirkti autorines teises iš architekto, arba leisti jam projektuoti. Kadangi VPT neleido (projektuoti – BNS), turėsime ieškoti kitų kelių. Galime pirkti teises, atitraukti toliau, kad nebūtų bendras statinys“, – BNS trečiadienį sakė savivaldybės administracijos direktorius Gintaras Petrauskas. VPT neleido savivaldybei „Žalgirio“ arenos rekonstravimo paslaugų neskelbiamų derybų būdu įsigyti iš ją projektavusios E. Miliūno studijos. Už kiek galėtų būti parduotos „Žalgirio“ arenos projekto autorinės teisės kol kas su architektais savivaldybė nesitarė. Galimybė skųsti VPT sprendimą, pasak administracijos vadovo, nesvarstoma, nes labai prailgintų procesus. Tuo tarpu skelbti konkursą ir įpareigoti jo laimėtoją derinti sprendimą su E. Miliūno studija gali būti keblu dėl galimų asmeninių architektų nesutarimų. „Paskelbus konkursą kažkas laimi, o po to autoriai, kas dažnai būna tarp architektų, nesutars ir tada viskas gali užstrigti. Tokį kelią nelabai norisi rinktis“, – svarstė G. Petrauskas. Jis sakė, kad ir pavykus įsigyti autorines teises iš E. Miliūno studijas, surengti konkursą būtų gana sudėtinga. Vis dėlto rinktis vandens sporto centrui kitą vietą – nesvarstoma. „Ta vieta buvo parinkta ne šiaip sau. Jei ateityje darant didelį renginį, europinio lygio plaukimo varžybas, ką tikrai galima daryti ir šiai dienai – arenoje galime sumontuoti nebrangiai baseiną ir rengti tokias varžybas, bet tam reikalingi apšilimo baseinai ir būtent šalia arenos esantis statinys leistų tai daryti, sujungtas bendromis komunikacijomis, kad galėtų sportininkai iš vieno patekti į kitą nevaikščiodami per lauką. Priešingu atveju, baseinas galėtų tarnauti tik miestiečiams“, – kalbėjo G. Petrauskas. „Žalgirio“ arena įsikūrusi Nemuno saloje, centrinėje Kauno dalyje. Paklaustas, ar neplanuojama su nauju traukos objektu čia įrengti ir daugiau automobilių stovėjimo vietų, G. Petrauskas sakė, kad sporto centras nesukurtų ženkliai didesnio automobilių srauto. Be to, automobiliai prie arenos ir jos prieigose netelpa tik masinių renginių metu, o įrengti tiek stovėjimo vietų prie arenos nebus galimybės. „Neįmanoma išplėsti prie arenos tiek, kad patenkinti visus, norinčius prisiparkuoti. 15 tūkst. parkavimo vietų mes ten neįrengsime niekada“, – sakė jis. Apie planus statyti vandens sporto centrą šalia „Žalgirio“ arenos savivaldybė pranešė vasarį. Svarbiausiu vandens sporto centro akcentu turėtų tapti tarptautinius reikalavimus atitinkantis 50 metrų ilgio, 10 takelių baseinas, 700 vietų tribūnos.