Tai numatoma Valstybinio socialinio fondo 2018 metų biudžeto projekte. Jis skelbiamas Seimo teisės aktų bazėje. Projektą trečiadienį svarstys Vyriausybė, o vėliau galutinai tvirtins Seimas. „Sodros“ pajamos kitąmet turėtų siekti 4,231 mlrd. eurų, išlaidos - 4,012 mlrd. eurų, arba atitinkamai 9,2 proc. (354,878 mln. eurų) daugiau ir 7,4 proc. (277,702 mln. eurų) daugiau nei laukiama šiemet. 2018 metų „Sodros“ biudžeto projekte įmokų lubos, kurios anksčiau buvo tarp Vyriausybės mokestinių pasiūlymų, nenumatytos. Vyriausybė siūlė kitąmet taikyti 120 vidutinių darbo užmokesčių per metus „Sodros“ įmokų lubas, kurios fondo pajamas būtų sumažinusios apie 39 mln. eurų. Didžioji dalis „Sodros“ biudžeto išlaidų (73,3 proc.) kitąmet tradiciškai teks pensijoms - 2,939 mlrd. eurų, arba 12 proc. (315,9 mln. eurų) daugiau nei laukiama šiemet. Šios išlaidos didėja dėl nuo spalio mėnesio 10 eurų iki 130 eurų padidintos bazinės pensijos (86,6 mln. eurų), pensijų dydžių perskaičiavimo pagal naujo Valstybinių socialinio draudimo pensijų įstatymo nuostatas (59,1 mln. eurų) bei numatomo pensijų didinimas (6,9 proc.) pagal apskaičiuotą indeksavimo koeficientą 2018 metams (170 mln. eurų.). Prognozuojama, kad 2018 metais vidutinė metinė senatvės pensija, turint būtinąjį stažą, bus 331,75 euro - 40,68 euro (14 proc.) didesnė nei 2017 metų. Įvertinus pensijos didėjimą nuo šių metų spalio 1 dienos, 2018 metais pensija didės 30,15 euro, arba 10 procentų. Planuojama, kad ligos socialinio draudimo išlaidos kitąmet didės 9,3 proc. (25,54 mln. eurų) iki 297,937 mln. eurų. Šios išlaidos didėja dėl naujų ligos ir motinystės socialinio draudimo įstatymo nuostatų bei didėjančio sergamumo. Šios išlaidos sudarys 7,4 proc. visų „Sodros“ išlaidų. Motinystės socialinio draudimo išmokoms kitąmet numatoma skirti 308,769 mln. eurų - 7,1 proc. (20,4 mln. eurų) daugiau nei šiemet. Šios išlaidos sudarys 7,7 proc. visų „Sodros“ išlaidų. Iš jų motinystės išmokoms prognozuojama panaudoti 78,489 mln. eurų (4,6 proc. daugiau), vaiko priežiūros išmokoms – 216,148 mln. eurų (8 proc. daugiau), tėvystės išmokoms – 14,132 mln. eurų (7,7 proc. daugiau). Nedarbo socialiniam draudimui numatoma skirti 167,202 mln. eurų (4,2 proc. visų „Sodros“ išlaidų) - 8,7 proc. (13,4 mln. eurų) daugiau nei 2017 metais. Išlaidos nelaimingų atsitikimų darbe socialiniam draudimui turėtų didėti 11,1 proc. (2,7 mln. eurų) iki 27,268 mln. eurų (0,7 proc. visų „Sodros“ išlaidų). Į pensijų fondus „Sodra“ kitąmet ketina pervesti 189,477 mln. eurų (4,7 proc. visų išlaidų) - 9 proc. (15,6 mln. eurų) daugiau nei numatoma šiemet. „Sodros“ veiklos sąnaudos 2018 metais bus 76,396 mln. eurų - 60,2 proc. (115,6 mln. eurų) mažesnės nei laukiama šiemet. Šios išlaidos mažės dėl planuojamo „Sodros“ biudžeto sukauptos skolos perdavimas valstybės biudžetui. Draudėjų įmokos 2018 metais turėtų augti 7,3 proc. (245,2 mln. eurų) iki 3,594 mlrd. eurų, apdraustųjų įmokos – 6,8 proc. (24,1 mln. eurų) iki 377,583 mln. eurų. Savarankiškai dirbančiųjų įmokos kitąmet turėtų padidėti 14,3 proc. iki 113,447 mln. eurų. Iš valstybės biudžeto „Sodra“ kitąmet numato gauti 132,7 mln. eurų bendrajai pensijos daliai kompensuoti. Tai padengs 1 procento socialinio draudimo pensijų įmokų netektis dėl nuo 2017-ųjų liepos mėn. sumažėjusio pensijų įmokų tarifo.