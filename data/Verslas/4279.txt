Partnerystę įtvirtinantį sertifikatą pirmadienį Amsterdame pasirašė „Fonterra" generalinis direktorius Theo Spieringsas ir „Rokiškio sūrio" direktorius Antanas Trumpa. Anksčiau minėta kompanija už 7,1 mln. eurų įsigijo 10 proc. „Rokiškio sūrio“ akcijų. Pasak įmonės valdybos pirmininko Johno Wilsono, investicijos Lietuvoje glaudžiai dera su kompanijos strategija būti arti savo klientų ir suteikia galimybę didinti pieno produktų gamybą Baltijos regione, siekiant patenkinti didėjančią pieno gaminių paklausą besivystančiose rinkose. „Mūsų ūkininkai Naujoje Zelandijoje visada bus pagrindiniu pieno žaliavos šaltiniu. Tuo pačiu mes plečiame strategines partnerystes Europoje, Lotynų Amerikoje, Australijoje ir Kinijoje. Tai leidžia mums gaminti paklausius produktus arčiau rinkų, kuriose realizuojame savo produkciją“ , - pažymi J. Wilsonas. Pasak jo, šios investicijos užtikrina didelės vertės išrūgų baltymų ingredientų gamybą Lietuvoje, kartu atveria naujas pieno produktų tiekimo galimybes ne tik visoje Europoje, bet ir Artimuosiuose Rytuose. „Mūsų įmonei tai suteikia spartesnes augimo galimybes, naujų eksporto rinkų atvėrimą ir investicijas į naujas aukštos pridėtinės vertės pieno produktų gamybos technologijas“, - pažymi D. Trumpa. „Fonterra" kasmet visame pasaulyje investuoja per 60 mln. eurų į naujų inovatyvių pieno gaminių kūrimą, technikos ir technologijų modernizavimą. „Rokiškio sūris“ Lietuvoje turi tris gamyklas, kurios gamina sūrį, sviestą, išrūgų baltymus, pieno miltelius ir šviežius pieno gaminius. Bendrovė yra viena didžiausių ir geriausiai žinomų sūrio gamintojų Vidurio ir Rytų Europoje, kasmet pagaminanti po daugiau kaip 30 tūkst. tonų sūrio. Šiuo metu „Rokiškio sūrio" grupė savo produkciją eksportuoja į 37 pasaulio šalis. Per pirmą šių metų pusmetį eksportas sudarė 66 proc. nuo grupės pardavimų. Šiuo metu 79,57 proc. „Rokiškio sūrio“ akcijų paketą valdo Antanas Trumpa, „Pieno pramonės investicijų valdymas“ ir „RSU Holding“. „Rokiškio sūrio“ akcijos kotiruojamos „Nasdaq“ Vilniaus biržos Oficialiajame sąraše. „Fonterra" valdo didžiausią pasaulyje pieno produktų biržą „Global Dairy Trade".