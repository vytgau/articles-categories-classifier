„Socialinio tinklo „Facebook“ reputacija sugadinta, akcijų vertė nučiuožusi žemyn. Interneto milžinės vadovas Markas Zuckerbergas atsiprašė, tačiau manoma, kad jis tai padarė per vėlai, o ir to nepakaks įsiaudrinusiai rinkai ir vartotojams nuraminti“, - savaitinėje apžvalgoje teigia finansų maklerio įmonės „RoboMarkets“ analitikai. „Facebook“ kompanijos akcijų vertė krito 13,92 proc. - iki 159,25 JAV dolerių už akciją. Anot analitikų, finansų rinkas taip pat neramina prekybos karų grėsmė bei paaštrėjusi geopolitinė situacija. JAV „Dow Jones“ indeksas praėjusią savaitę susilpnėjo 5,67 proc., „S&P 500“ - 5,95 proc., „Nasdaq 100“ - 7,29 proc. Tuo metu „FTSE 100“ (Didžiosios Britanijos) indeksas praėjusią savaitę susilpnėjo 3,38 proc., „DAX“ (Vokietijos) - 4,06 proc., „CAC 40“ (Prancūzijos) - 3,35 proc. O „OMX Vilnius“ indeksas praėjusią savaitę sustiprėjo 0,4 proc. „NIKKEI 225“ (Japonijos) indeksas susilpnėjo 3,4 proc., o „SHANGHAI 50“ (Kinijos) indeksas smuko 5,54 proc. Valiutų rinkoje buvo galima įžvelgti sumažėjusį investuotų susidomėjimą JAV doleriu po to, kai Kinija pareiškė pasiruošusi įvesti 3 mlrd. JAV dolerių apimties importo kvotas iš JAV. Tai atsakas į anksčiau įvestus JAV muitus plienui ir aliuminiui. Penktadienį JAV dolerio indeksas, kurį sudaro JAV dolerio ir šešių pagrindinių valiutų krepšelis, buvo nukritęs 0,29 proc. Euras dolerio atžvilgiu per savaitę sustiprėjo 0,26 proc., svaras dolerio atžvilgiu sustiprėjo 0,96 proc., doleris Japonijos jenos atžvilgiu smuko 0,9 proc., Šveicarijos franko atžvilgiu - 0,53 proc. Tuo metu euras Didžiosios Britanijos svaro atžvilgiu susilpnėjo 0,72 proc., o Japonijos jenos atžvilgiu susilpnėjo 0,67 proc. Anot analitikų, investuotojai atsigręžia į žaliavų rinkas. „Brent“ nafta praėjusią savaitę pabrango 6,25 proc., nafta JAV pabrango 5,6 proc. Tuo metu aukso kaina pakilo 2,26 proc., sidabro - 1,37 proc., o gamtinių dujų kaina smuko 2,67 proc. Kriptovaliutų rinkose praėjusią savaitę fiksuotas nuosmukis. Anot analitikų, jos tampa įrankiu apeiti sankcijoms. „Praeitą savaitę matėme kaip JAV Baltieji rūmai uždraudė Venesuelos kriptovaliutos „Petro“ pirminį viešą siūlymą (ICO) draudžiant šalies gyventojams įsigyti šios kriptovaliutos. Manoma tai būtų padėję šios šalies lyderiams apeiti Vakarų sankcijas“, - teigiama apžvalgoje. Bitkoinas dolerio atžvilgiu per savaitę susilpnėjo 1,67 proc., eteriumas dolerio atžvilgiu per savaitę susilpnėjo 5,59 proc., o riplas dolerio atžvilgiu susilpnėjo 11,42 proc.