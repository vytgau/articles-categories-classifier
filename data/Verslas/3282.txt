Šeštadienį gėrėdamasis apsnigtos Lenkijos vaizdais pasiekiau lietuvių pamėgtą Suvalkų miesto „Kaufland“ prekybose centrą. Skirtingai nei pernai tokiu metu čia neteko nei ilgai ieškoti vietos automobilių aikštelėje, nei grumtis su kitais pirkėjais dėl parduotuvės vežimėlių. Lietuvių daug, bet tikrai ne tiek, kiek jų buvo prieš metus, nors čia pat savo keleivių laukė autobusas, kiekvieną dieną nemokamai nuo Kauno „Akropolio“ vežantis visus norinčius apsipirkti Lenkijoje. Du trečdaliai automobilių „Kaufland“ aikštelėje – su lietuviškais numeriais, o kažkas net ir ritualinių paslaugų įmonės katafalku sugebėjo atvažiuoti. Prie parduotuvės kalbinti pirkėjai sakė, kad pirkti viską iš eilės nesidairant į kainas, kaip buvo galima anksčiau, jau neapsimoka. „Matėt kursą – čia keitykloje už eurą duoda 4,14 zloto. O lenkiškos prekės pamažu brangsta, todėl ir aš abejoju, ar greitai čia sugrįšiu“, – kalbėjo kaupiną vežimėlį stumianti moteris, prisistačiusi Lina iš Marijampolės. Verta pirkti pieno produktus ir alų Prekybos centro viduje lietuvių buvo daug, bet ne tiek, kad eilės susidarytų per pusę parduotuvės, kaip teko matyti prieš metus. Didžiausią pirkėjų iš Lietuvos susidomėjimą kėlė kiaulienos nugarinė po 10,99 zloto (2,57 euro) už kilogramą. Lygiai tiek pat kainavo kilogramas silkės file, be kurios lietuviškų Kūčių stalas būtų sunkiai įsivaizduojamas. 650 g. indelis majonezo „Hellmans“ – 5,50 zloto (1,33 euro). Vis dar galima pirkti lenkiškus pieno produktus, pavyzdžiui, sūris „Gouda“ kainavo po 17,90 zloto (4,25 euro) už kg, traukė jogurtų, kefyro kainos. Pastarasis patogiai išpilstytas į 0,5 litro plastikinius indelius, kokiuose pas mus parduodama grietinė, kainuoja 0,95 zloto (0,23 euro). Lietuviai visai nesidomėjo prie „Kaufland“ parduodamomis Kalėdų eglutėmis, bet daugelis sustodavo prie lempučių girliandų ir fejerverkų pardavėjų palapinių. Ne veltui atvažiavę jautėsi tie, kas dėžėmis krovė į vežimėlius daugeliui jau žinomo lenkiško prekės ženklo alų, kainuojantį nuo 16,99 zloto (4,10 euro) už 8 puslitrinių skardinių pakuotę. „Biedronkoje“ mokėti eurais neapsimokėjo Kitas prekybos centras, kuriame pavyko apsilankyti - šį rudenį atidaryta po rekonstrukcijos Seinų „Biedronka“. Jei į Suvalkus daugiau važiuoja Marijampolės ir Kauno apskričių gyventojai, tai Seinuose apsipirkti arčiausia dzūkams iš Lazdijų, Alytaus ir Druskininkų. Nemokami autobusai čia neveža, tačiau „Biedronkos“ aikštelėje – vos keli automobiliai lenkiškais numeriais, o absoliuti dauguma atvyko iš Lietuvos. Šviežia kiaulienos nugarinė „Biedronkoje“ kainavo po 8,95 zloto už kilogramą, karštai rūkyta – 14,90 zloto, šviežia antis – 7,45 zloto už kg, 400 ml majonezo „Wyborny“ – 1,45 zloto, kilogramas cukraus – 1,59 zloto. Tačiau siurprizas pirkėjų laukė prie kasų – atsiskaitant banko kortele eurais skaičiuojama itin nepalankiu kursu – 4,0865 zloto už eurą. Todėl dauguma lietuvių čia mokėjo grynais pinigais, prieš tai apsilankę keitykloje arba piktinosi dėl lenkų prekybininkų, tokią jų gudrybę vadindami diskriminacija. 