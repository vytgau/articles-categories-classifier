„Google“ naudoja dvi struktūras, kad didžiąją dalį tarptautinio pelno apsaugotų nuo mokesčių. Jos vadinamos „Double Irish“ („Dviguba airiška“) ir „Dutch Sandwich“ („Olandišku sumuštiniu“). Pagal šią schemą pajamos iš vieno padalinio Airijoje perkeliamos į vieną Olandijos bendrovę, neturinčią nė vieno darbuotojo, o tada pervedamos į vieną Bermudų pašto dėžutę, priklausančią kitai Airijoje registruotai įmonei, rašo bloomberg.com. Pinigų kiekis, kurį „Google“ perkėlė pagal šią mokesčių išvengimo struktūrą, 2016 metais buvo 7 proc. didesnis negu ankstesniais metais, rodo gruodžio 22 dieną Olandijos Prekybos rūmams pateikti įmonės dokumentai, kurie antradienį buvo paviešinti internete. Naujienas apie šiuos dokumentus pirmasis pranešė Olandijos laikraštis „Het Financieele Dagblad".. „Mes mokame visus reikiamus mokesčius ir kiekvienoje pasaulio šalyje, kur vykdome savo veiklą, laikomės mokesčių įstatymų, – pranešime spaudai teigė vienas „Google“ atstovas spaudai. – Mes liekame įsipareigoję toliau padėti augti interneto ekosistemai.“ „Google“ daugelyje pasaulio šalių jaučia priežiūros institucijų ir valdžios spaudimą, kad sumoka per mažai mokesčių. Praėjusiais metais bendrovė Prancūzijoje išvengė 1,12 mlrd. eurų mokesčių, kai vienas teismas pripažino, kad jos padalinys Airijoje, gaunantis pajamas už reklamas, kurios rodomos Prancūzijoje, neturi šioje šalyje nuolatinės būstinės. Europos Sąjunga ieško būdų, kaip priversti JAV technologijų bendroves, kurios dažnai naudoja panašias pinigų apsaugos schemas, sumokėti daugiau mokesčių. 2015 metais Airijos vyriausybė užtaisė mokesčių spragą, kuri leisdavo naudotis „Double Irish“ schema. Tačiau bendrovėms, kurios jau naudojo šią schemą, leista tai daryti iki 2020 metų. Anot JAV finansinių dokumentų, „Google“ pasaulinė realioji pelno mokesčio norma 2016 metais sudarė 19,3 proc. Pasiekti tokią normą iš dalies padėjo tai, kad bendrovė didžiąją dalį tarptautinio pelno pervedė Bermuduose registruotai įmonei. Remiantis tokiu mokesčio tarifu, „Google“ dėl 2016 metų pervedimo galėjo sutaupyti 3,7 mlrd. dolerių. Mokesčių ekspertas Robertas Willensas sakė, kad geresnis būdas skaičiuoti sutaupytus „Google“ pinigus yra taikyti Airijos 12,5 proc. mokesčių tarifą į Bermudus perkeltai sumai, nes kitu atveju jie turėjo būti apmokestinti būtent Airijoje. Pagal šį scenarijų „Google“ galėjo sutaupyti maždaug 2,4 mlrd. dolerių mokesčių. 2016 metų pabaigoje „Google“ užsienyje turėjo 60,7 mlrd. dolerių, už kuriuos dar nebuvo sumokėjusi JAV pajamų mokesčio ar „užsienio pajamų mokesčių“, dokumentuose, pateiktuose JAV vertybinių popierių ir biržos komisijai, nurodė bendrovė. Naujas įstatymas Daugelį metų JAV mokesčių įstatymas leido amerikiečių bendrovėms savo užsienio pajamas saugoti užsienyje ir taip atidėti JAV mokesčių mokėjimą, kol jų pelnas grįžta į Jungtines Valstijas. Tačiau šiais metais tai pasikeis. Praėjusį mėnesį priimtas mokesčių įstatymas reikalaus, kad bendrovės sumokėtų mokesčius nuo iki šiol sukauptų pajamų užsienyje pagal vieną iš dviejų tarifų: 15,5 proc. pajamoms, turimoms grynaisiais pinigais ar grynųjų pinigų ekvivalentais, arba 8 proc. mažiau likvidžioms lėšoms. Maža to, JAV bendrovės, kurios moka mokesčius pagal palyginus mažas pasaulines realiąsias mokesčių normas (tai ženklas, kad jos naudojasi „mokesčių rojais“), mokės minimalų JAV mokestį. Naujasis mokestis, kurio tarifas prasideda nuo 10,5 proc., negalios tais atvejais, jei bendrovės pasaulinė realioji mokesčio norma sieks 13,125 proc. ar daugiau. „Google Ireland Ltd.“ surenka didžiąją dalį bendrovės tarptautinių pajamų iš reklamos ir tuomet šiuos pinigus persiunčia savo padaliniui Olandijoje „Google Netherlands Holdings BV“. „Google“ padalinys Singapūre, surenkantis didžiąją dalį bendrovės pajamų Azijos ir Ramiojo vandenyno regione, daro tą patį. Tuomet minėta Olandijos įmonė šiuos pinigus persiunčia įmonei „Google Ireland Holdings Unlimited“, kuri turi teisę disponuoti interneto paieškų milžinės intelektualinėmis teisėmis už JAV ribų. Ši įmonė yra registruota Bermuduose, kur nėra korporacinių pajamų mokesčių. Kadangi šiai schemai pasitelktos dvi Airijos bendrovės, ji buvo praminta „Double Irish“, o tai, kad tarp dviejų Airijos bendrovių dar naudojamas padalinys Olandijoje, nulėmė „Dutch Sandwich“ pavadinimą.