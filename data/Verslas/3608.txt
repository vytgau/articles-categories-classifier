Projekto operatorė UAB „Vastint Lithuania“ artimiausiu metu skelbs viešbučio statybų generalinio rangovo atranką. Atitikus griežtus kokybės ir biudžeto reikalavimus, atranką tikimasi baigti per penkis mėnesius. „Pasaulinio tinklo „Marriott“ viešbučio atėjimas į Palangą yra ir tarptautinis didžiausio Lietuvos kurorto pripažinimas. Labai svarbu, kad šis viešbutis teiks ne tik apgyvendinimo, maitinimo, pramogų, bet ir sveikatinimo paslaugas. Tai yra viena iš strateginių Palangos miesto vystymosi krypčių. Palangiškiams svarbu ir tai, kad planuojamame komplekse bus sukurta daugiau kaip du šimtai darbo vietų“, - sakė Palangos miesto savivaldybės meras Šarūnas Vaitkus. „Šis projektas labai sudėtingas. Derinimo ir projektavimo darbai užtruko pusantrų metų, per kuriuos nuolat jautėme Palangos miesto savivaldybės paramą ir palaikymą. Tikime, kad mums pavyko suderinti operatoriaus „SPA Vilnius“ patirtį bei viziją, „Marriott“ reiklumą kokybei ir atnaujintą, modernią stilistiką su unikaliu Lietuvos pajūrio kraštovaizdžiu, ir projektas darniai įsilies į miesto architektūrą“, - sakė UAB „Vastint Lithuania“ generalinis direktorius Kęstutis Vedeckis. Ties viešbučio projektu dirba architekto Algirdo Stripinio vadovaujama UAB „Uostamiesčio projektas“ grupė, o interjerą kuria Londone įsikūrusi „SparcStudio Design Consultants“, bendradarbiaudamos su tarptautine „Vastint“ architektų komanda bei „Marriott“ specialistais. „SPA Vilnius“, operuojantis tris SPA centrus Lietuvoje - Druskininkuose, Anykščiuose ir Vilniuje - į Palangą planuoja perkelti aukščiausius reikalavimus aptarnavimo kokybei, paslaugų asortimentui, darbuotojų atrankai. „Svarbiausia mums - mūsų klientų pasitenkinimas, tikėjimas mumis bei jų rato augimas. Jau dabar „SPA Vilnius“ didžiuojasi daugiau nei 3000 lojalių klientų iš įvairių šalių, o atsiradus SPA Palangoje, kartu su „Marriott“ prekiniu ženklu, drąsiai tikimės ištikimų klientų ratą plėsti, jį papildyti ne tik svečiais iš Lietuvos ar Rytų Europos, tačiau didelius lūkesčius keliame ir Vakarų šalių klientūros pagausėjimui“, - kalbėjo „SPA Vilnius“ įkūrėjas ir vadovas Valdas Trinkūnas. `UAB „Vastint Lithuania“ yra tarptautinės nekilnojamojo turto organizacijos „Vastint“ dalis. „Vastint“ tikslas - kurti ilgalaikę vertę investicijomis į nekilnojamąjį turtą. Įmonės veiklos pagrindą sudaro nekilnojamojo turto portfelio valdymas ir komercinio nekilnojamojo turto vystymas, įskaitant gyvenamųjų namų plėtrą ir pardavimą.