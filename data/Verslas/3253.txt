Aplinkos ministerija nurodo, kad S. Lazauskas neteko pasitikėjimo, nes sukūrė teisinį netikrumą – jo vadovaujamos miškų urėdijos darbuotojai nebuvo tinkamai informuoti apie būsimą pertvarką, o už tai gali grėsti baudžiamoji atsakomybė. Aplinkos viceministras Martynas Norbutas BNS sakė, kad baudžiamąją atsakomybę S. Lazauskas gali užsitraukti dėl urėdijai galbūt padarytos žalos, kuri dar bus vertinama. „Urėdijos vadovas atšaukia reorganizavimo sąlygas, nors teisiškai to daryti negali, neinformavo darbuotojų apie tai, kad nuo sausio pradžios bus kita įmonė (Valstybinių miškų urėdija – BNS). Gali atsirasti dėl tokių veiksmų žala įmonei. Tai nėra galutinis sprendimas, dar bus analizuojama – jeigu bus įrodyta, kad patirta žala, tokiu atveju atsiranda galimybė kreiptis į teismą“, – BNS sakė ministras. Jis pridūrė, kad naujo vadovo nebus ieškoma, nes kuriama viena įmonė, ir reikės filialų, o ne įmonių vadovų. Pasak M. Norbuto, kitų metų sausį bus skelbiama atranka į Valstybinių miškų urėdijos vadovus. Šiuo metu 42-ose urėdijose liko apie 20 urėdų, o kitose 22-jose yra laikini vadovai. M. Norbutas nesieja sprendimo atšaukti S. Lazauską su jo kritika urėdijų reformai. „Absoliučiai norėčiau nesusieti visuomeninės veiklos ir jo konkretaus darbo, kurį jis turėjo atlikti (...) Norėčiau visiškai atsieti šiuos dalykus, taip būtų elgiamasi su bet kuriuo vadovu, jeigu jis nevykdo savo pareigų“, – aiškino viceministras. Pats S. Lazauskas teigė dar neturintis informacijos apie jo atšaukimą iš pareigų. „Kol kas neturiu tos informacijos. Šiuo metu sergu ir be mano žinios jie mane nušalino. Tai gal data yra, kada pasveiksiu, jeigu nušalino“, – BNS sakė S. Lazauskas. 25-erius urėdijos vyriausiuoju inžinieriumi bei urėdo pavaduotoju dirbęs S. Lazauskas Kauno miškų urėdu paskirtas pernai gruodžio 8 dieną. Praėjusią savaitę urėdijų reformai besipriešinantys visuomenininkai, verslininkai bei politikai apkaltino Vyriausybę permainas vykdant chaotiškai ir paragino jas stabdyti. Seimui liepą pritarus miškų urėdijų pertvarkai, Vyriausybė iki šių metų pabaigos dabar veikiančias 42 urėdijas ir Valstybinį miškotvarkos institutą ketina sujungti į vieną įmonę Valstybinių miškų urėdiją, kuri turėtų 26 filialus.