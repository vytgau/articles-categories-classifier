Savo gimtosios arba šalies, kurioje gyvenate, aptarnavimo tradicijas perprasti nėra taip sunku, tačiau kiek arbatpinigių derėtų palikti lankantis kitose šalyse? Labai sena tradicija Manoma, kad aptarnavimo mokesčio pradžia siekia XVIII amžių, kai Anglijos smuklėse už gerą patarnavimą šiuolaikinio barmeno ar barmenės atitikmeniui būdavo atsilyginama grynaisiais arba gėrimu. Tradicija „pastatyti alaus“ barmenui Anglijoje populiari iki šiol. Šiandien dosniausia arbatpinigių šalimi pasaulyje tituluojamose Jungtinėse Amerikos Valstijose atsilyginti už paslaugas papildomai visuotine tradicija ir visiems savaime suprantamu reiškiniu tapo prieš beveik šimtą metų. 1910-aisiais Amerikoje aptarnavimo srityse dirbo vienas iš dešimties šalies darbuotojų, ir arbatpinigiai jau tada sudarė nemažą dalį jų atlyginimo. Didžiojoje Britanijoje taip pat įprasta palikti arbatpinigių. Tiesa, ne taip dosniai kaip JAV – ypač restoranuose ir viešbučiuose. Tačiau išvykę atostogų britai nebėra tokie užtikrinti ir prisipažįsta dažnai dvejojantys, kiek kuriose šalyse vertėtų „palikti grąžos“. Valiutų keitimų kompanijai „Travelex“ atlikus klientų apklausą paaiškėjo, kad 65 procentai Britanijos turistų kaskart, vykdami į naują šalį, nežino, kokią sumą ar procentą nuo bendros sąskaitos derėtų palikti aptarnaujančiajam personalui. Taigi nestebina faktas, kad vienas iš keturių turistų, stengdamasis nepasirodyti šykštuolis, palieka daugiau, nei iš jo tikimasi. Dėl to per septynių dienų trukmės atostogas Ispanijoje už aptarnavimą vidutinė britų šeima permoka daugiau nei 40 svarų. Dosniausi Jungtinės Karalystės gyventojai gyvena šalies šiaurėje bei Škotijoje. Iš pastarųjų, kaip ir Liverpoolio bei Manchesterio gyventojų, arbatpinigių visada stengiasi palikti keturi iš dešimties turistų. Pažvelkime atidžiau, kokios aptarnavimo tradicijos gyvuoja kitose valstybėse. Prancūzija Restoranuose. Prancūziškuose restoranuose arbatpinigių dažniausiai paliekama tik tuomet, jei aptarnavimas buvo labai geras ar netgi išskirtinis. Nors restorano sąskaitoje ir galima aptikti 15 procentų „servis compris“ aptarnavimo mokesčio eilutę, šios papildomos pajamos dėl netobulų administravimo įstatymų dažnai naudojamos apskaitos tikslams, ir pinigai padavėjų gali niekuomet nepasiekti. Taigi Prancūzijoje dosniu gestu laikoma net ir nedidelė papildoma arbatpinigių suma grynaisiais. Baruose. Aptarnavimo mokestis čia nėra populiarus, tad bare arbatpinigių paprastai niekas nepalieka. Taksi. Už keliones taksi dažniausiai paliekama nedaug – paprastai suapvalinant sumą iki artimiausio euro. Viešbučiuose. Atsidėkoti personalui taip pat nėra itin populiaru, tačiau, kaip ir visur, čia už aptarnavimą turistai palieka iki kelių eurų darbščioms kambarinėms. Ispanija Restoranuose. Šioje šalyje į restorano sąskaitą beveik visuomet įtrauktas aptarnavimo mokestis, tačiau neretai paliekami papildomi 5–10 procentų nuo bendros sumos. Ispanijoje arbatpinigius pageidaujama gauti grynaisiais, net jeigu prieš tai atsiskaitėte kortele. Baruose. Įprasta palikti nedidelę sumą nuo grąžos (10–20 euro centų) už gėrimą. Taksi. Arbatpinigių paprastai nepaliekama, tad net ir nedidelė suma bus laikoma kilniu gestu. Viešbučiuose. Įprasta praktika – mokėti po 1 eurą už kiekvieną lagaminą ir po 1 eurą per dieną kambarinei bei durininkui. Italija Restoranuose. Aptarnavimo mokestis dažniausiai būna įtrauktas į bendrą sumą, jei ne – šiukštu nepamiršti 10 procentų nuo sąskaitos sumos! Baruose. Paprastai paliekama nedidelė suma (nuo kelių iki keliasdešimt euro centų). Taksi. Arbatpinigių vairuotojai paprastai nesitiki, tačiau paslapčia viliasi – ypač iš užsienio turistų. Tam, kad išvengtumėte nesusipratimų vėliau, turėkite omenyje: Italijoje dėl galutinės mokesčio sumos (su smulkiais arbatpinigiais) rekomenduojama sutarti dar prieš kelionę. Viešbučiuose. Kaip ir daugelyje kitų šalių, paplitusi praktika už gerą darbą atsidėkoti vienu ar keliais eurais pasiuntinukui, kambarinei ir durininkui. Jungtiniai Arabų Emyratai Restoranuose. Kartais aptarnavimo mokestis būna įtrauktas į sąskaitą – jis vėliau padalijamas visiems padavėjams. Jeigu mokesčio nėra, įprasta kaip dėkingumo ženklą palikti 10–20 procentų nuo bendros sumos. Baruose. Atsilyginti personalui nėra nei įprasta, nei populiaru, tačiau smulkūs arbatpinigiai garantuos greitą aptarnavimą su šypsena, kai užsuksite kitą kartą. Taksi. Smulkūs arbatpinigiai iš turistų yra laukiami. Viešbučiuose. Kaip ir daugelyje šalių, įprasta palikti smulkių arbatpinigių (5–20 vietinių dirhamų). Danija Restoranuose. Pagal šalies įstatymus, aptarnavimo mokestis jau būna įtrauktas į bendrą sąskaitą, tad papildomų arbatpinigių Danijos restoranų darbuotojai nesitiki. Baruose. Jeigu padėka neįtraukta į sąskaitą, ji turėtų sudaryti 10 procentų nuo bendros sumos. Taksi. Kaip ir restoranuose, visi arbatpinigiai – sąskaitoje. Viešbučiuose. Galioja ta pati praktika, kaip ir daugelyje šalių. Vokietija Restoranuose. Paprastai arbatpinigiai čia sudaro 5–10 procentų nuo bendros sumos, tačiau arbatpinigius padavėjoms Vokietijoje reikėtų duoti tiesiai į rankas – tokia tradicija. Baruose. Smulki suma visada pageidaujama. Taksi. Panašiai kaip Lietuvoje bei daugelyje kitų šalių, suma čia suapvalinama iki artimiausio euro. Viešbučiuose. Kaip įprasta, smulkios kupiūros durininkui, pasiuntinukui bei kambarinei. JAV Jeigu dvejojate dėl arbatpinigių šioje šalyje, visuomet vadovaukitės paprasta taisykle (beje, galiojančia ir Kanadoje) – visada mokėti arbatpinigius (angl. „when in doubt, tip“). Restoranuose. Amerikietiškuose restoranuose už aptarnavimą beveik visada paliekama mažiausiai 15–20 procentų nuo sąskaitos sumos. Visai nesvarbu, ar atsiskaitoma grynaisiais, ar kortele – arbatpinigius čia susimoka visi, nes iš klientų jų tikimasi visada ir visur, išskyrus „McDonald's“. Amerikiečiams tai įprasta ir natūrali praktika. JAV visuomenė puikiai suvokia, kad dalį aptarnaujančio personalo atlyginimo sudaro būtent arbatpinigiai. Baruose. Barmenui dažniausiai paliekama po dolerį už kiekvieną užsisakytą gėrimą. Taksi. Paprastai – vienas doleris už trumpas keliones; už ilgesnį maršrutą iš oro uosto – 15–20 procentų nuo visos sumos. Viešbučiuose, kirpyklose: Viešbučiuose arbatpinigiai sudaro po dolerį už įvairius patarnavimus, todėl prieš ruošiantis keliauti į JAV verta iš anksto pasirūpinti smulkiais banknotais. Už kirpyklų teikiamas paslaugas aptarnavimo mokestis (15–20 procentų nuo visos sumos) taip pat yra įprastas reiškinys. Praėjusiais metais JAV restoranų klientai padavėjoms ir padavėjams iš viso paliko 26 milijardus JAV dolerių arbatpinigių. Šiandieniame pasaulyje aptarnavimo mokestis vis geriau suvokiamas ir laikomas dalimi aptarnaujančiojo personalo atlyginimo. Įsitikinimas, jog tai labdara, ir kartais dar pasitaikantis klausimas „O kodėl turiu mokėti už nieką?“, didžiosios visuomenės dalies toleruojami vis rečiau.