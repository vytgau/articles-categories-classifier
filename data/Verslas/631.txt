JAV dolerio indeksas, atspindintis dolerio kursą šešių pagrindinių valiutų atžvilgiu, pirmadienį išaugo 0,1 proc., iki 90,141 punkto, penktadienį netekęs 0,4 procento. Prieš paskelbiant JAV darbo statistiką dolerio indeksas siekė mėnesinį maksimumą - 90,597, bet vėliau prarado dalį pozicijų išaugus susirūpinimui dėl prekybos ginčo tarp JAV ir Kinijos ir nuviliančios darbo statistikos. Kinija penktadienį perspėjo esanti pasirengusi imtis naujų prekybinių priemonių, jeigu JAV įgyvendins prezidento Donaldo Trumpo grasinimus įvesti papildomus muitus prekėms iš Kinijos už 100 mlrd. dolerių. Vis karingesni Vašingtono bei Pekino pareiškimai verčia rinkos dalyvius sunerimti dėl didelio masto prekybos karo, kuris gali pridaryti esminės žalos pasaulio ekonomikos augimui, nors investuotojai ir tikisi, kad šalims pavyks pasiekti kompromisinį sprendimą ir taip išvengti rimtų padarinių. Pirmadienį JAV dolerio kursas jenos atžvilgiu kilstelėjo 0,1 proc., iki 106,97 jenos, penktadienį smukęs 0,4 proc. ir nutolęs nuo ketvirtadienį pasiekto mėnesinio maksimumo, 107,49 jenos. Euro kursas JAV dolerio atžvilgiu nusilpo 0,1 proc. iki 1,2276 JAV dolerio.