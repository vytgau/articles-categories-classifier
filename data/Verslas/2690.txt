„Tikiu, jog bendros Baltijos šalių kapitalo rinkos sukūrimas sukurs geresnes sąlygas smulkioms ir vidutinėms įmonėms pasinaudoti finansavimo šaltiniais, padidins konkurenciją finansų rinkose“, – pranešime teigia finansų ministras Vilius Šapoka. Tikimasi, kad bendra Lietuvos, Latvijos ir Estijos kapitalo rinka padės Baltijos šalims mažinti apribojimus, didins rinkos patrauklumą investuotojams. Pernai lapkritį trijų Baltijos šalių finansų ministrai, Europos Komisijos bei Europos rekonstrukcijos ir plėtros banko (ERPB) atstovai Briuselyje pasirašė memorandumą – juo šalys susitarė suvienodinti kapitalo rinkų reglamentavimą ir pašalinti investavimo kliūtis. Pirmadienį prasidedančioje konferencijoje bus pristatytas ir Lietuvos siekis tapti finansinių technologijų ir inovacijų centru regione, taip pat ekonominė ir finansinė situacija šalyje. „Euromoney“ konferencijoje sausio 15-16 dienomis dalyvaus politikos formuotojai, investuotojai, finansinių institucijų bei akademinės bendruomenės atstovai.