Svarbus kaip oras Bendravimas su savo auditorija tampa neatsiejama verslo dalimi. Jau nebegalioja senosios prekybos taisyklės, paremtos principu „kas norės – sužinos, kam reikės – įsigis“. Perpildytoje rinkoje svarbu kalbėti apie save ir parodyti auditorijai savo išskirtinumą. Tam gali padėti visiems gerai žinomas ir pasaulio itin pamėgtas „Facebook“, sako „Socialinio marketingo“ vadovas Arijus Žakas. „Manau, kad verslas turėtų būti ten, kur yra jo tikslinė auditorija. Kadangi socialinius tinklus naudoja didžioji dauguma Lietuvos interneto vartotojų, tai tampa būtinybe ir verslui. Kita vertus, būti socialiniuose tinkluose neužtenka. Reikia keltis tikslus, pasiekti savo tikslinę auditoriją ir užsitikrinti, kad atliekami veiksmai teikia realios naudos“, – teigia A. Žakas. Jam pritaria interneto platumas užkariavusios „Bored Panda“ verslo plėtros vadovas Aurimas Steponavičius, sakydamas, kad svarbiausia ne tik galimybė pasiekti kone kiekvieną, bet ir gebėjimas pritaikyti turinį kiekvienam segmentui. „Plačiąja prasme socialiniai tinklai verslui leidžia pasiekti savo auditoriją. Taip pat šios platformos leidžia segmentuoti vartotojus įvairiais pjūviais ir pasiekti kiekvieną segmentą su specialiai pritaikyta žinute. Kitaip tariant, socialiniai tinklai gali būti labai efektyvus rinkodaros įrankis, jei yra tinkamai išnaudojami“, – įsitikinęs pašnekovas. Be kokybės nė iš vietos Pasak A. Žako ir A. Steponavičiaus, tik tinkamai naudojami socialiniai tinklai gali veikti kokybiškai, todėl gyvybiškai svarbu skirti pakankamai dėmesio ir daryti tai profesionaliai. Tai iliustruoja jau pasiekta sėkmė – lietuvių auginama „BoredPanda“ sugebėjo pritraukti daugiau nei 30 mln. interakcijų per vieną mėnesį ir taip aplenkė net tokius milžinus kaip „Fox News“ ar „NY Times“. „Bored Panda“ įkūrėjas Tomas Banišauskas nuo pat pradžių rinkosi strategiją, kad kokybė yra svarbesnė nei kiekybė. Vaizdžiai kalbant, jis kūrė 10 kartų mažiau straipsnių, bet 10 kartų geriau nei konkurentai. Tai pamažu persidavė ir visai rašytojų komandai. „Ilgainiui ši strategija mums leido suburti ne tik didelį skaitytojų ratą, bet ir užtikrino didesnį nei konkurentų prekių ženklo žinomumą“, – atskleidžia pašnekovas. Ieškodamas lemtingo patarimo visiems norintiesiems tokios sėkmės, A. Steponavičius siūlo nuolat tikrinti savo veiksmus: „Siūlyčiau išsikelti tikslus ir greitai bandyti įvairius būdus, kaip tų tikslų pasiekti. Nėra vieno teisingo kelio – skirtingiems verslams veikia skirtingi dalykai. Nedideli, bet greiti strategijų bandymai padeda tą kelią rasti daug greičiau.“ A. Žakas norintiesiems kokybiško socialinių tinklų valdymo rekomenduoja aklai nepulti prie kiekvienos naujovės. „Socialiuose tinkluose naujovių yra tiek daug, kad jas galima būtų vardyti kelias valandas. Tačiau didžiausia problema – žmonės nori padaryti kažką nauja, nors dar nėra iki galo susitvarkę su tuo, kas yra sena. Mano nuomone, kiekvienas komunikacijos kanalas turi atnešti realiai apčiuopiamos naudos ir vien tik naujovių išbandymas to neužtikrins. Privalome siekti savo tikslų ir tai visai nebūtinai susiję su naujovėmis“, – įsitikinęs socialinių tinklų guru. Vaizdo turiniui vietos yra Pirmo ir vienintelio lietuviško „YouTube“ kanalų tinklo www.videostars.lt ir internetinio vaizdo turinio ekspertų www.digitaltalents.lt vadovas ir įkūrėjas Rokas Kondratas, konferencijoje vesiantis mokymus apie „YouTube“ naudojimą versle, teigia, kad į Lietuvą jau skverbiasi užsienio mados, tačiau vis dar gana vangiai. Mūsų šalyje populiariausi vaizdo tinklaraščiai, o pavienės įmonės dar tik bando suvokti, kad vaizdo turinys nėra tiesiog reklamos nupirkimas. „Verslininkus, svarstančius apie galimybę kurti vaizdo turinį, aš pasveikinčiau ir padrąsinčiau, nes jie bus vieni pirmųjų Lietuvoje, kurie suteiks žiūrovams tai, ko jie nori, – tikro turinio. Rekomenduočiau duoti realios vertės žiūrovui. Žiniomis, pramogomis, bet kuo, kas tinka konkrečiai auditorijai, o tik paskui demonstruoti savo produktą, nors geriausiu atveju jo apskritai nereikėtų demonstruoti. Svarbu suvokti, jei pradėsi dirbti su vaizdo turiniu, tai bus ilgas kelias, turi suvokti kad tai nebus baigtinis procesas. Sukurti 2–5 vaizdo vienetai neturės ilgalaikės įtakos“, – įsitikinęs pašnekovas. R. Kondratas patikina, kad darbui su vaizdo turiniu keliai dar nepraminti ir reikės įdėti daug įdirbio, o šiame kelyje galimybes ir grėsmes skiria vos vienas neatsargus žingsnis: „Jei atrodė, kad kurti turinį „Facebook“ yra sudėtinga, tai vaizdo turinio gamyba, kai vartotojas praleis su jumis 3–5 minutes, bus tikrai ne lengvesnis iššūkis. Tačiau rezultatai atitinkamai didesni: įsitraukimas ir pabuvimas su jumis bus dešimteriopai ilgesnis. Vis dėlto nesuvokdami, koks turinys, formatas, manieros yra naudojamos „YouTube“, galite būti išjuokti viešai. Nuomonės lyderių įtaka ir sklaida yra didelė. Manau, grėsmė gali būti tuomet, kai tradicinės televizijos reklamos suvokimą turintys žmonės bandys kurti vaizdo turinį „YouTube“ platformoje. Bet kuriuo atveju skatinu kurti vaizdo turinį internetui, pasitarti su žinovais, nuomonės lyderiais, stebėti, kas vyksta kitur. Auditorija jau ten ir ji laukia, ką jūs jai pasiūlysite.“ Surinkta stipri komanda Jau trečius metus renginį organizuojanti „BZN start“ vadovė ir jauno verslo forumo iniciatorė Živilė Baubonienė pastebi, kad LAUNCH kasmet auga ir žengia koja kojon su jauno verslo tendencijomis. „Vienos karščiausių ir skaitomiausių yra temos, susijusios su socialiniais tinklais. Neabejotina, kad smulkiajam verslui „Facebook“ reklama yra viena efektyviausių priemonių reklamuojant savo verslą ir pritraukiant klientus. Tad šiemet nutarėme konferenciją pakreipti būtent į socialinę žiniasklaidą ir pateikti renginio dalyviams dar daugiau galimybių su įvairiomis socialinių tinklų galimybėmis. Tai, ką šiandien darom ir žinom, nereiškia, kad darom gerai. Šis dviejų dienų renginys, vyksiantis moderniose SMK erdvėse, leis gerokai atsinaujinti ir peržiūrėti savo verslo komunikaciją, reklamą ir veiksmus, kad verslas dar stipriau judėtų ir augtų“, – atvirauja Ž. Baubonienė. Renginys negalėtų įvykti be gausaus būrio partnerių, kurie jau ne pirmus metus bendradarbiauja su „BZN start“. Prie didžiausio jauno verslo forumo #LAUNCH 2018 įgyvendinimo prisideda ištikimi projekto draugai: „Investicijų ir verslo garantijos“ (INVEGA), advokatų kontora PRIMUS, skaitmeninės rinkodaros agentūra RAIBEC, „Socialus marketingas“, Socialinių mokslų kolegija, naujienlaiškių platforma „Omnisend“, Spaudos departamentas, ir projekto informacinis draugas – skaitomiausias naujienų portalas DELFI.