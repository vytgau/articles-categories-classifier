Internetinės parduotuvės Pigu.lt rinkodaros direktorė Giedrė Vilkė sakė, jog per sausio mėnesį ir kelias vasario dienas internetinėje parduotuvėje vėliavų nupirkta dvigubai daugiau nei per visus 2017 metus, o jeigu lyginsime su praėjusių metų sausio mėnesiu – aštuonis kartus daugiau. „Maximos“ komercijos vadovė Vilma Drulienė teigė, kad lyginant su tuo pačiu laikotarpiu pernai, lietuviška atributika žymėtų prekių paklausa metų pradžioje išaugo daugiau nei 30 proc. ir toliau didėja. „Vos spėjame suktis. Užsakymus dar tenkiname, bet jau artėjame prie kritinio taško. Standartinių dydžių trispalvių dar turime. Tačiau individualių užsakymų dėl didžiulio formato trispalvių gavome apie 30 proc. daugiau ir jau beveik pasiekėme pajėgumų ribą“, – pasakojo vėliavas gaminančios reklamos studijos „PICOline“ projektų vadovė Kristina Bakanienė. „AKA Baltic“ vadovas Aivaras Andruškevičius teigia, kad vėliavų poreikis išaugo ne procentais, o kartais.