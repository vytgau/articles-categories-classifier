Naujienų portalas „Politico“ nusprendė tai patikrinti. Nors egzistuoja didelis ir stebinantis skirtumas, kiek europiečiai skirtingose šalyse moka į ES biudžetą, narystė daugumos ES valstybių narių piliečiams kainuoja mažiau nei puodelis kavos kasdien, o kai kuriais atvejais – tik dešimtadalį kavos puodelio kainos. Naujajame „ES kavos indekse“ „Politico“, remdamasis pačios ES statistiniais duomenis, sureitingavo valstybes nares pagal tai, kiek piliečiai moka ES (neskaičiuojant pinigų, kurių kiekviena šalis gauna per regioninį finansavimą, mokslo finansavimą ir pan.) ir kiek puodelių kavos su pieno puta jiems tai kainuoja. Skaičiavimo metu buvo atsižvelgta į Didžiajai Britanijai taikomą įmokos korekciją ir su tuo susijusias kitas nacionalinio biudžeto korekcijas. Jeigu manote, kad ES sąskaitas apmoka vokiečiai, klystate. Narystė ES vokiečiams kainuoja 0,84 euro per dieną vienam žmogui. O tai yra tik pusė to, kiek sumoka liuksemburgiečiai – 1,57 euro per dieną. Jiems narystė kainuoja brangiausiai. Lietuvoje narystė ES kainuoja 0,39 euro (19 proc. kavos puodelio su pienu vertės), Estijoje - 0,45 euro (20 proc. kavos puodelio), Latvijoje - 0,36 euro (18 proc. kavos puodelio). „Kavinis“ palyginimas turėtų nepatikti italams, nes šie dėl pigios kavos už narystę ES sumoka tik „pusę puodelio“ – 56 euro centus. Belgija yra vienintelė kita šalis, kur narystė ES gyventojams kainuoja daugiau nei pusę kavos puodelio per dieną. Taip pat blogų žinių turima ir remiantiems „Brexit“: Didžiosios Britanijos narystė ES šaliai yra naudingesnė nei daugumai ES narių, vertinant pagal sumokėtus pinigus ir kavą. Labai naudinga ES narystė yra Bulgarijai – tik 18 euro cento per dieną, o tai prilygtų 0,17 kavos puodelio. Taupymo dešimtmetį išgyvenančiai Graikijai nesiseka ir „kavos fronte“: vidutinis kapučino puodelis kainuoja 2,91 euro. Tačiau narystė ES šiai šaliai kainuoja pigiausiai – tik 0,15 kavos puodelio per dieną. „Kapučino indeksas“ buvo paskaičiuotas vienam žmogui tenkančią šalies įmokos į ES biudžetą dalį, proporcingai palyginus su kavos su pienu kaina konkrečioje šalyje. Liuksemburge, Belgijoje, Airijoje, Danijoje ir Suomijoje vienam žmogui tenkanti įmokos į ES biudžetą dalis yra didžiausia. Liuksemburgo ir Belgijos atveju sumokama maždaug septynis kartus daugiau nei Bulgarijoje ir Rumunijoje. Aršūs ES kritikai, tokie kaip Vengrija ir Lenkija, taip pat neblogai pasirodė: tik kroatai, rumunai ir bulgarai moka mažiau. Verta paminėti, kad daugiausia už narystę ES mokančių 13 šalių Bendrijos narėmis tapo 1995 metais ar anksčiau.