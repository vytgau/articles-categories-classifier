Pasak parlamentaro, nauja tvarka būtų taikoma ne tik valstybės valdomoms strateginėms įmonėms, bet ir trims didelėms privataus kapitalo bendrovėms - „Orlen Lietuvai“, „Achemai“ ir „Telia Lietuvai“. „Šiuo metu komitete vyksta klausymai, kad išgrynintume tą įstatymą (Strateginę reikšmę nacionaliniam saugumui turinčių įmonių ir įrenginių bei kitų nacionaliniam saugumui užtikrinti svarbių įmonių įstatymą - BNS) ir paruošti jį taip, kad jis būtų tinkamas ir suderintas su visais: EBPO (Ekonominio bendradarbiavimo ir plėtros organizacijos) reikalavimais, atsižvelgtų į saugumo reikalavimus, VSD (Valstybės saugumo departamento) pastabas ir suderintas su įmonėmis - tiek valstybės valdomomis įmonėmis, tiek trečios kategorijos įmonėmis („Orlen Lietuva“, „Achema“, „Telia Lietuva“ ir kol kas realiai neveikanti atominės elektrinės projekto įgyvendinimo bendrovė - BNS)“, -sakė V. Sinkevičius. Anot jo, deklaruotinų sandorių kriterijai turėtų būti konkretūs ir aiškus, kad įmonėms nebūtų užkrauta papildoma našta, derinant įvairius smulkesnius sandorius. „Įmonės turi žinoti, koks sandoris bus tikrinamas. Tai gali būti jo dydis ar unikalus sandoris. Įmonėms turi būti aiškūs kriterijai, pagal kuriuos jos turės pranešti apie sandorius ir jiems reikės Vyriausybės komisijos pritarimo“, - kalbėjo V. Sinkevičius. Jo teigimu, per metus tokių sandorių turėtų būti vos vienas du. V. Sinkevičius patvirtino, kad didžiausia šalyje dujų vartotoja „Achema“ turėtų deklaruoti, tarkime, sandorį su Rusijos dujų koncernu „Gazprom“. „Tokius didelius sandorius, be abejonės, taip (reikėtų deklaruoti - BNS). Tai yra tie kertiniai didieji sandoriai, kurie gali turėtų įtakos mūsų valstybės nacionaliniam saugumui“, - teigė Ekonomikos komiteto vadovas. Pasak jo, įstatymo projektą tikimasi parengti per porą savaičių, o jį priimti iki šių metų pabaigos. Vyriausybė birželį pritarė Ūkio ministerijos parengtiems įstatymo pakeitimams. Juose buvo įtvirtinta, kad nacionaliniam saugumui svarbios įmonės turi teisę kreiptis į tokių objektų apsaugos koordinavimo komisiją, kad ji patikrintų ketinamą sudaryti sandorį. Su tokiu prašymu galėtų kreiptis ir už nacionalinį saugumą atsakingos institucijos, patikrą gali inicijuoti ir pati komisija. Strateginių įmonių sąraše dabar yra Ignalinos atominė elektrinė, Klaipėdos uostas, Lietuvos naftos produktų agentūra, „Oro navigacija“, Lietuvos automobilių kelių direkcija, Lietuvos oro uostai, Registrų centras, „Infostruktūra“, Šiaulių oro uostas, vandens tiekimo ir nuotekų tvarkymo įmonės, „Epso-G“, „Lietuvos energija“, „Lietuvos energijos gamyba“, „Litgrid“, „Energijos skirstymo operatorius“, nacionalinis investuotojas į branduolinę elektrinę, „Amber Grid“, „Litgas“, „Klaipėdos nafta“, „Lietuvos geležinkeliai“, Giraitės ginkluotės gamykla, „Jonavos grūdai“, Lietuvos radijo ir televizijos centras ir Lietuvos paštas.