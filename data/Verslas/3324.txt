Jau po 15 val. kai kuriose gatvėse eismas buvo itin intensyvus. Tačiau, baigiantis darbo dienai, prasidėjo tikras košmaras. Portalo Sviesoforai.lt duomenimis, 17 val. mieste susiformavo 21 grūstis. Tai kone dvigubai daugiau nei įprastinėmis darbo dienomis. Kaip visada, daugiausia vairuotojų kantrybės reikalauja pagrindinė Vilniaus arterija – Geležinio vilko gatvė. Ji sunkiai išvažiuojama nuo pat Vingio parko iki Baltupių rajono ir dar toliau. Taip pat užsikimšusi kone visa Ukmergės gatvė. Ne ką geresnė situacija jas jungiančioje Ozo gatvėje ir tolimesnėje Kareivių gatvėje. Taip pat daug automobilių Konstitucijos prospekte ir Žalgirio gatvėje. Spūstyje užtruks ir tie, kas mėgina prasibrauti į Pilaitės rajoną, mat Narbuto gatvė ir Pilaitės prospektas sunkiai išvažiuojami. Be kita ko, po 17 val. 34-iose sostinės vietose buvo vykdomi kelio darbai. Užfiksuoti ir 4 eismo įvykiai. DELFI skaitytojai praneša, kad itin daug automobilių didžiųjų prekybos centrų prieigose.