Laidos „Boso valanda su S. Jovaišu“ svečias – Lankasterio universiteto (Didžioji Britanija) absolventas, šiuo metu vertybinių popierių biržos „NASDAQ Vilnius“ finansų planavimo analitikas Julius Šinkūnas. Laidos „Boso valanda su S. Jovaišu“ studijoje įprasta matyti didelę vadovavimo patirtį turinčius įmonių vadovus, vadovavimo ekspertus, asmeninio efektyvumo trenerius, personalo paieškos ir atrankos specialistus. Šįkart S. Jovaišas savo socialinio tinklo „LinkedIn“ paskyroje atliko nedidelį eksperimentą. Pakvietė jaunus, ambicingus, tačiau dar neturinčius didelės darbo patirties, žmones parašyti ir pasiūlyti save į laidos svečio kėdę. Eksperimentą laidos vedėjas grindžia tuo, kad įmonių vadovams labai svarbu pažinti tuos jaunus žmones, kuriuos šiuo metu samdo. „Esu ambicingas, daug klausimų turintis, kasdien savo galimybių ribas besitikrinantis „bičas“. Mėgstu ištrūkti iš komforto zonos. Galvoju, kad va, kai jau būsiu senas, tada galėsiu sėdėti joje. Dabar norisi, kad viskas aplinkui virtų, kad tektų paprakaituoti ir patirti įtampą. Tokiose aplinkybėse atrandu apie save tai, ko, galbūt, nežinojau arba galiu išlavinti kažkurias savo savybes“, – į klausimą „kas tu toks?“ atsakė pašnekovas. Faktą, kad tikrai mėgsta pasitikrinti savo galimybių ribas, įrodo tai, jog rinkdamasis vietą praktikai atlikti, J. Šinkūnas parašė asmeninį laišką vienos didžiausių šalyje statybos įmonių vadovui. Laiško pabaigoje jaunuolis parašė, kad ateityje pats norėtų turėti statybos įmonę, kuri nukonkuruos visas kitas rinkoje esančias bendroves. Ir ką jūs manote? Įžulumas atsipirko ir laidos svečias atliko praktiką būtent toje įmonėje, kurioje ir norėjo. Kaip J. Šinkūnas atsidūrė dabartinėje savo darbo pozicijoje, kurią daugelis laiko svajoniu darbu, kuo darbdaviai turi sudominti jaunąją kartą ir kokį klausimą laidos pabaigoje uždavė laidos vedėjui, šioje, kiek netradicinėje, laidoje „Boso valanda su S. Jovaišu“. Sekite naujienas vadovams kartu! Prisijunkite prie „Boso valandos su S. Jovaišu” paskyros socialiniame tinkle „Facebook”! Užsiregistruokite „Boso valandos“ naujienlaiškiui. Jame naujausia informacija vadovams, kurie nori tobulėti: aktualūs straipsniai savišvietai ir saviugdai, Sauliaus Jovaišo įžvalgos įvairiomis temomis ir atsakymai į jūsų užduotus klausimus, vaizdo reportažai ir, žinoma, naujausios „Boso valanda“ laidos. Ieškokite Facebook.com/BosoValanda.