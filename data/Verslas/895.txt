JAV dolerio kursas euro atžvilgiu pakilo 0,77 proc., iki 1,231 dolerio už eurą. Nors akcijų kainų kritimas stabtelėjo, JAV biržose tebevyravo išpardavimo nuotaikos („S&P 500“ -0,29 proc., NASDAQ -0,85 procento). Labiausiai vėl pigo didelės kapitalizacijos technologijų sektoriaus bendrovių akcijos. Tikėtina, kad NASDAQ indeksui šis mėnesis bus prasčiausias per pastaruosius keletą metų, per kuriuos indeksas paaugo net 60 procentų. Investuotojai baiminasi, kad naujas su duomenų apsauga susijęs reguliavimas gali apkarpyti sektoriaus bendrovių pajamų augimą ir pelningumą. Nemažai didžiųjų pasaulio biržų rytoj užsidarys Velykų atostogoms. Baltijos šalių biržose – aktyvi prekyba ir investuotojus nudžiuginęs „Klaipėdos naftos pranešimas. Per tris biržas vakar sudaryta sandorių už 2,43 mln. eurų, OMXB indekso vertė padidėjo 0,07 procento. Kainos kilimu išsiskyrė „Klaipėdos nafta“ (+4,15 proc., iki 0,552 euro už akciją). Bendrovė paskelbė, kad balandžio 27 d. vyksiančiame akcininkų susirinkime bus siūloma patvirtinti 0,0447 euro už akciją dividendus. Tai reiškia, kad akcininkams būtų išmokėtas visas 2017 m. pelnas (šiek tiek daugiau nei 17 mln. eurų). „Klaipėdos naftos“ akcijomis vakar sudaryti 173 sandoriai už 210 tūkst. eurų. Toliau aktyviai prekiaujama apie be rezultatų pasibaigusį „tiriamąjį procesą“ paskelbusios „Tallink Grupp“ akcijomis – šįkart jų 147 sandoriais perleista už 256,1 tūkst. eurų, kaina smuktelėjo 0,46 proc., iki 1,085 euro už akciją. Jau pasibaigus prekybos sesijai „Telia Lietuva“ pranešė, kad balandžio 25 d. vyksiančiame akcininkų susirinkime bus siūloma išmokėti 0,07 proc. dividendus už akciją. Remiantis vakar dienos uždarymo kaina, bendrovės akcijų dividendinis pajamingumas sudaro 6,25 procento.