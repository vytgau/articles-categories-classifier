„Jei paimsime visas šio sektoriaus įmones ir pažiūrėsime, kokius kredito reitingus jos turėjo prieš metus ir turi šiandien, į akis kris įmonių migravimas iš vidutinės į aukštesnę ir aukštą riziką. Šiose grupėse pokyčiai yra didžiausi“, – sako kredito biuro „Creditinfo“ kredito rizikos vertinimo vadovė Rasa Ruseckaitė. Pasak jos, įsibėgėjanti infliacija pradeda riboti maitinimo paslaugų paklausą. Sektoriuje ryškėja neigiami pokyčiai, rodantys, kad rinkoje veikiančioms įmonėms ima stigti vietos. Lietuvos viešbučių ir restoranų asociacijos viceprezidento Gedimino Balnio teigimu, kalbant apie atsiskaitymus, patys rizikingiausi visada buvo pavieniai restoranai, o tokių pastaraisiais metais daugiausia ir atidaryta. Kredito reitingus esą galėjo kiek nusmukdyti ir didėję alkoholio akcizai, laikinas Vilniaus oro uosto uždarymas. Tačiau G. Balnis pabrėžia, kad bendros restoranų sektoriaus tendencijos išlieka pozityvios.