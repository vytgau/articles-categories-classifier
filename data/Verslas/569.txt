Parapija galėjo nuslėpti daugiatūkstantinės apyvartos komercinę veiklą, už kurią būtų turėjusi susimokėti kelias dešimtis tūkstančių eurų mokesčių. FNNT Eltai patvirtino, kad tarnyba pradėjo ikiteisminį tyrimą dėl Troškūnų Švenčiausiosios Trejybės parapijos ir jos atsakingų asmenų galimų neteisėtų veiksmų. „Ikiteisminis tyrimas pradėtas dėl galbūt apgaulingo apskaitos tvarkymo po Valstybinės mokesčių inspekcijos (VMI) mokestinio patikrinimo ir pranešimo. Kalbama apie į apskaitą neįtrauktą per kelerius metus iš užsienio gautą paramą, nesutapimus patikslintose paramos gavimo ir panaudojimo ataskaitose, neįregistruotas iš komercinės veiklos gautas pajamas“, - Eltai komentavo FNTT atstovas Justinas Argustas. FNTT pranešė, kad tyrimą kontroliuoja ir organizuoja Panevėžio apygardos prokuratūros 2-asis baudžiamojo persekiojimo skyrius. Panevėžio apygardos prokuroras Aidas Amparavičius Eltai sakė, kad, pagal VMI pranešimą, surinktus duomenis ir atliktą tyrimą, nustatyta, kad Troškūnų parapija vykdė komercinę veiklą, bet jos nedeklaravo ir mokesčių nemokėjo. „Už 2012-2014 metų laikotarpį įvertinta, kad aplaidžiai tvarkyta parapijos apskaita, už šiuos metus inspekcija suskaičiavo mokesčius. Jie turėjo sudaryti 25 tūkst. eurų pelno mokesčio ir pridėtinės vertės mokesčio. Dabar tiriame 2015-2017 metus, tikėtina, kad ten irgi bus galimi vengimai mokėti mokesčius nedeklaruojant komercinės veiklos“, - kalbėjo prokuroras. Prokuroro teigimu, įvertinta, kad parapija vykdė komercinę ūkinę veiklą, bet apie tokią veiklą neteikdavo deklaracijų, prašydavo nuo jų teikimo atleisti, pranešdama, kad jokios komercinės veiklos parapija nevykdo. Tačiau per jau ištirtus 2012-2014 metus, A. Amparavičiaus teigimu, parapija gavo pajamas iš nuomos paslaugų, bendrovėms skolino pinigus, ir tokios veiklos apyvarta buvo apie 600 000, skaičiuojant litais. „Inspekcija nustatė, kad komercinė veikla vykdyta, ir priskaičiavo mokesčius, o mes vertiname, ar tai buvo vengimas mokėti mokesčius. Jeigu parapija užsiima tokia veikla, ji nesiskiria nuo bendrovės. Nereikia painioti bažnytinių reikalų su komercija. Čia nieko blogo, jeigu parapija vykdo tokią veiklą, tegul vykdo. Bet jeigu jau vykdai, tada būk malonus ir pranešk, teik deklaracijas ir mokėk mokesčius. Tai nėra Mišios, kita dvasinė veikla, kuri nėra apmokestinama“, - aiškino A. Amparavičius.