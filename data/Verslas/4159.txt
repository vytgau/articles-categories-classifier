Penktadienio naktį „Depository Trust Company“ bankams, kurių klientai valdo PDVSA obligacijas, pranešė apie vertybinių popierių išpirkimą. Su emisija susijusios palūkanos nebuvo išmokėtos. Emisijos 2017N terminas baigėsi lapkričio 2 dieną. Palūkanų suma sudarė apie 47 mln. JAV dolerių. „Šoku iš džiaugsmo, – pareiškė į šią Venesuelos obligacijų emisiją investavusios turto valdymo įmonės „RVX Asset Management“ investicijų direktorius Raymondas Zucaro. – Po pastarųjų dviejų savaičių padarysiu pertrauką ir imsiuos investicijų į ne tokias sudėtingas šalis – Zimbabvę, Angolą, Ukrainą.“ Tarptautinė apsikeitimo sandorių ir išvestinių finansinių priemonių asociacija (ISDA) penktadienį planavo surengti susitikimą Venesuelos skolos klausimu. Kitą pirmadienį Venesuelos valdžia Karakase surengs svarbų susitikimą su kreditoriais, kuriems pristatys pasiūlymus, kaip būtų galima restruktūrizuoti šalies skolą, sudarančią maždaug 150 mlrd. JAV dolerių. Šaliai, kuri turi didžiausias pasaulyje naftos atsargas – o jos, šalies skaičiavimais, sudaro beveik 300 mlrd. barelių, kurių vertė viršija 15 trln. JAV dolerių, – tokia skola turėtų būti pakeliama. Tačiau dešimtmečiai prasto valdymo, per kuriuos buvo sugriautas Venesuelos privatusis sektorius, investicijų į infrastruktūrą stoka, griežta valiutos kontrolė ir tai, kad naftos eksportas dabar iš esmės yra virtęs skolų grąžinimo būdu, o ne pajamomis, Venesuelą atvedė prie bedugnės krašto. Ir ketvirtadienį, kai JAV N. Maduro vyriausybei paskelbė daugiau sankcijų, padėtis dar pablogėjo.