Lietuvos darbo birža (LDB) BNS informavo, kad sausį–vasarį gauta 18 pranešimų apie numatomą 502 grupinį darbuotojų atleidimą, kai pernai tuo pačiu metu gauti du pranešimai apie 239 žmonių atleidimą. Vien vasarį gauti penki pranešimai apie numatomą 206 darbuotojų atleidimą (pernai vasarį – vienas pranešimas apie 28 žmonių atleidimą). Valstybinė maisto ir veterinarijos tarnyba (VMVT) įspėjo 67 tarnautojus. Įstaigos atstovė Jurgita Savickaitė BNS teigė, kad atleidžiamų darbuotojų bus mažiau, nes daliai jų bus pasiūlyta pereiti į naują Nacionalinį bendrųjų funkcijų centrą, daliai – pasiūlytos naujos funkcijos VMVT. 42 darbuotojus apie atleidimą informavo ir Vilniaus vaikų socializacijos centras. Švietimo ir mokslo ministerija pertvarko šiuos centrus – iki 2019 metų vietoje penkių centrų turėtų likti trys. Bankrutuojanti Telšių drabužių siuvimo įmonė „Irkvesta“ numato atleisti 54 darbuotojus, o bankrutuojanti Kauno atliekų surinkimo įmonė „Ekstara“ – 19 darbuotojų. Dar 24 darbuotojus numato atleisti Kauno kiaulių auginimo įmonė „Sistem“.