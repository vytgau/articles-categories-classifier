Žmonės specialiame žaidimo tinklalapyje nuo antradienio galės registruoti kasos aparatų kvitus, gautus už maitinimo, kirpimo, remonto ir kitas paslaugas bei turguje įsigytas prekes. Vėliau į loteriją galės būti įtraukti ir kiti sektoriai. Valstybinė mokesčių inspekcija (VMI) antradienį spaudos konferencijoje paskelbs čekių loterijos pradžią. Loteriją ketinama rodyti kiekvieną antradienį per LNK žinių laidą, 18.30 val., joje bus galima laimėti 10 prizų po 200 eurų, o kas mėnesį – vieną 5 tūkst. eurų prizą. Metinis loterijos prizų fondas sieks apie 173 tūkst. eurų. VMI lapkričio pradžioje pasirašė vienerių metų 99,8 tūkst. eurų vertės loterijos rengimo sutartį su viešųjų ryšių agentūra „VIP Viešosios informacijos partneriai“ – jos partnerė yra LNK televizija. Išmaniųjų kasos aparatų kvitų loterijos ar įvairios jų variacijos rengiamos Kroatijoje, Gruzijoje, Portugalijoje, Lenkijoje. Nuo 2014 metų pavasario Portugalijoje tokioje loterijoje išlošiami automobiliai.