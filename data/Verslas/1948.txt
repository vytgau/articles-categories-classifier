Saulius Skvernelis įsitikinęs, kad Vyriausybė neteiks jokių siūlymų, susijusių su mokesčių didinimu. „Kalbėjome, kad pagal laiką yra noras teisinę bazę sutvarkyti iki liepos pirmos dienos“, – trečiadienį žurnalistams Seime po „valstiečių“ frakcijos vadovybės ir parlamentinių komitetų pirmininkų pasitarimo sakė S. Skvernelis. Pasak jo, bus reformuojama antra pensijų pakopa, dėl ko diskusija jau vyksta, priimamos pataisoms dėl mokestinės naštos mažinimo. „Ir darbo jėgos ir apskritai visos (...), nes turime būti ir konkurencingi, ir didinti žmonių pajamas“, – sakė premjeras. Jis tikino, kad Vyriausybė neteiks jokių siūlymų, susijusių su mokesčių didinimu. „Nemanau, kad, bent iš Vyriausybės tikrai nieko nebus, susijusių su mokesčių didinimu,“– teigė S. Skvernelis. Jis pabrėžė, kad norint sumažinti pridėtinės vertės mokestį maistui, reikėtų didinant mokesčius ieškoti, kaip kompensuoti biudžeto pajamų netektį. Paklaustas, ar planuojama sujungti darbuotojų ir darbdavių įmokas „Sodrai“, premjeras teigė, kad apie tai diskutuojama: „Aš nesakau, ar bus sujungta, bet toks svarstymas yra“. Pasak jo, progresinių mokesčių įvedimas priklausys nuo to, kaip bus vykdomas mokesčių konsolidavimas. „Jeigu įvyks darbuotojo ir darbdavio (mokesčių – BNS) konsolidavimas, gali atsirasti kažkokie tarifai, bet kol kas apie tai anksti kalbėti“, – pareiškė premjeras. Ministras pirmininkas anksčiau yra teigęs, jog Vyriausybė mokesčių pakeitimų pasiūlymus turėtų paruošti iki kovo vidurio. Pernai Vyriausybė pristatė kai kurių mokesčių pakeitimus – jie buvo priimti kartu su šių metų valstybės biudžetu.