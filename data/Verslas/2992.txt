Dabar jau 33 metai jis dirba tolimųjų reisų vairuotoju ir vilkiku krovinius vežioja po Europą, Skandinaviją, Rusiją, Baltarusiją. Kaip pats juokauja, su savo sunkvežimiu tik į Afriką nebuvo nuvažiavęs, rašoma pranešime spaudai. Nors vilkiko vairuotojo darbas nelengvas, bendrovėje „Autogika“ dirbantis Rolandas savo darbu visai patenkintas, jei jam netrukdytų kai kurios kliūtys. Viena jų – amžina ir niekaip neišsprendžiama problema – didžiulės eilės pasienyje su Baltarusija, kur kartais tenka prastovėti ir po parą. Kai gruodį R. Gocentas grįžo iš Baltarusijos į Lietuvą, Medininkų pasienio kontrolės punkte įvažiuojant į Lietuvą buvo susidariusi apie 370 automobilių eilė. Rolandas sieną kirsti pasirinko Raigardo postą, kur eilė buvo „tik“ apie 100 automobilių. Deja, jis ne ką laimėjo, teko ilgas valandas praleisti beveik nejudančioje automobilių eilėje. Pasak R. Gocento, blogiausia būna, kai atvažiuoji prie sienos naktį. Pasakodamas, ką veikia ilgas valandas stovėdamas pasienio eilėse Rolandas sako, kad tos veiklos nedaug. Negali nuo mašinos atsitraukti, nes bet kurią minutę eilė gali pajudėti ir reikės savo automobilį patraukti. Besėdint kabinoje baisu ir prisnūsti. Tai jis klijuoja prie kabinos stiklo specialų daviklį. Kai priešais stovinti mašina pavažiuoja 10 metrų, daviklis pradeda „rėkti“ – judėk ir tu. Taip ir timpčioja po metrą kitą. Vairuotojo nuomone, nors dabar praktiškai visų Lietuvos pasienio kontrolės punktų infrastruktūra sutvarkyta, tačiau kaip visur daugiausia lemia žmogiškasis faktorius. Investicijos skiriamos punktų modernizavimui, bet mažai dėmesio skiriama darbo organizavimui. Pasak jau 33 metus vairuotoju dirbančio ir vežėjų darbo virtuvę iš vidaus pažįstančio R. Gocento, būtent žmonės, sąžiningas jų požiūris į savo darbo atlikimą padėtų išspręsti nemažai problemų. Jo nuomone, dėl eilių kroviniai būna nepristatomi laiku, vežėjų įmonės patiria nuostolių, skriauda ir vairuotojui, kuris užuot stovėjęs eilėje, galėtų vežti naują krovinį. Skaičiuojama, kad Lietuvos kelių transportas sukuria 6 procentus bendrojo vidaus produkto.