Pietų Korėjoje prekyba bitkoinais yra ypač aktyvi – šaliai tenka maždaug 20 proc. visų pasaulyje su šia kriptovaliuta sudaromų sandorių. Apytikriais vertinimais, bitkoinų turi maždaug 1 mln. Pietų Korėjos gyventojų, kurių daugelis yra smulkūs investuotojai. Kriptovaliutos paklausa šalyje yra tokia didelė, kad jos kaina yra maždaug 20 proc. didesnė negu Jungtinėse Valstijose, kurios yra didžiausia bitkoinų rinka. Per šiuos metus bitkoino kursas pakilo nuo mažiau nei 1 tūkst. JAV dolerių sausio mėnesį iki 17 tūkst. JAV dolerių šią savaitę. O savaitgalį Čikagos biržoje CBOE buvo pradėta prekyba bitkoino ateities sandoriais. Kitą savaitę tokios pat prekybos turėtų imtis ir Čikagos prekių birža (CME). Tuo tarpu Pietų Korėjos ministro pirmininko biuras pranešė, kad Seulas uždraus finansų įstaigoms prekiauti virtualiomis valiutomis. Be kita ko, joms bus neleidžiama pirkti skaitmeninių valiutų, jų turėti arba priimti kaip įkaitą. Po šio pranešimo bitkoino kursas didžiausioje Pietų Korėjos bitkoinų biržoje „Bithumb“ krito beveik 5 procentais. Naujosios priemonės nėra tokios griežtos, kaip buvo baimintasi, nes prieš tai rinkose sklandė kalbos, jog valdžia gali visiškai uždrausti prekybą bitkoinais Pietų Korėjoje arba apmokestinti pelną iš tokios prekybos.