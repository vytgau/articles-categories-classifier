Lietuvos BVP šiemet turėtų augti 3,7 proc., kitais metais – 3,2 proc., o 2019 metais – 3 proc. Tuo metu Latvijos BVP šiemet augs 4,5 proc., kitąmet – 3,7 proc., o 2019 metais – 3,5 proc. Estijos ekonomika šiemet padidės 4,1 proc., kitais metais – 3,3 proc., o 2019 metais – 3 proc. Bendrai trijų Baltijos šalių BVP rodiklis šiemet turėtų augti 4 proc., tačiau kitąmet jis mažės iki 3,4 proc., o 2019 metais iki 3,1 proc. SEB analitikų parengtoje naujausioje pasaulio ekonomikos apžvalgoje „Nordic Outlook“ teigiama, kad viso pasaulio BVP šiemet turėtų augti 3,8 proc., 2018 metais – 3,9 proc., o 2019 metais – 3,8 proc. Euro zonos šalių ekonomikos augimas kol kas išliks lėtesnis nei viso pasaulio. Šiemet ir kitąmet 19-os monetarinės sąjungos narių BVP augs po 2,3 proc., o 2019 metais sulėtės iki 2,1 proc. Jungtinių Valstijų ekonomika šiemet turėtų ūgtelti 2,3 proc., kitąmet – 2,6 proc., tačiau 2019 metais augimas sulėtės iki 2 proc. Jos didžiausios konkurentės Kinijos ekonomikos augimas vis dar išliks stiprus, bet lėtėjantis: šiemet 6,9 proc., kitąmet – 6,6 proc., o 2019 metais – 6,2 proc. ECB vadovas: euro zonos ekonomikai vis dar reikia pagalbos Nepaisant „stipraus ir visas sritis apimančio augimo“, euro zonos ekonomikai vis dar reikia didelio masto stimuliavimo, nes infliacija išlieka maža, pareiškė Europos Centrinio Banko (ECB) vadovas Mario Draghi. Pirmadienį kalbėdamas Europos Parlamente Briuselyje jis perspėjo, kad infliacija kol kas „taip ir nerodo įtikinamų tvaraus augimo signalų, nors ūkio augimo perspektyvos gerėja“. Spalį metinė infliacija euro zonoje sudarė 1,4 proc. Prognozuojama, kad iki metų pabaigos ji mažės, sakė M. Draghi. Palyginimui, tikslinė ECB metinės infliacijos riba yra kiek mažiau nei 2 proc. „Reikia laiko, kad padėties darbo rinkoje pagerėjimas, kurį mes jau matome, privestų prie spartesnio atlyginimų augimo“, – ECB vadovą cituoja „MarketWatch“. Nedarbas euro zonoje šiuo metu siekia 8,9 proc. ir yra mažiausias nuo 2009 metų sausio. Kaip žinoma, spalį ECB pranešė nuo ateinančio sausio mažinsiantis savo obligacijų supirkimo programos apimtis nuo 60 iki 30 mlrd. eurų per mėnesį. Anksčiau skelbta, kad suderinta metinė infliacija spalį Lietuvoje buvo didžiausia tarp visų Europos Sąjungos (ES) šalių. Tai jau ketvirtas mėnuo iš eilės, kai Lietuva pirmauja ES pagal kainų augimą. Lietuvoje infliacija spalį siekė 4,2 proc., Estijoje – 4 proc., o Latvijoje – 2,7 proc., rodo ketvirtadienį paskelbti ES statistikos tarnybos duomenys.