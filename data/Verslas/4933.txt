G. Almantas teigia, kad palieka dabartines pareigas savo apsisprendimu. „Lietuvos oro uostų vadovu dirbau nuo pat šios įmonės atsiradimo pradžios prieš trejus su puse metų. Šią poziciją palieku asmeniniu sprendimu, kurį priėmiau nieko neraginamas. Toliau savo veiklą oro uostuose vykdysiu kaip vienas iš valdybos narių“, - teigia G. Almantas, Lietuvos oro uostų sistemoje dirbantis 4 su puse metų. Prieš tapdamas Lietuvos oro uostų generaliniu direktoriumi jis metus vadovavo Vilniaus oro uostui. Jo sprendimu treji Lietuvos oro vartai buvo efektyviai sujungti į vieną tinklą. Susisiekimo ministras Rokas Masiulis teigia, kad G. Almanto vadovaujami Lietuvos oro uostai per gana trumpą laiką sukūrė stiprią organizacinę kultūrą, išsiskiriančią Lietuvos valstybės valdomų įmonių sektoriuje. Perėjęs dirbti į Lietuvos oro uostų valdybą, G. Almantas ir toliau tęs veiklą tarptautinėje oro uostų tarybos „ACI Europe“ valdyboje ir atstovaus šalies interesams. Jis taip pat dalyvauja dar kelių įmonių valdybų veikloje.