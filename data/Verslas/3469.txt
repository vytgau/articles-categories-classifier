Skelbiama, kad Šefildo miesto valdžia nusprendė stabdyti „Uber“ licenciją, nes kompanija esą atsisakė pateikti informacijos apie jos valdymą. Kompanija gali tęsti veiklą iki gruodžio 18 d. Tačiau jeigu bendrovė tokį sprendimą skųs teismui, tuomet ji galės dirbti tol, kol vyks apeliacinis procesas. „Uber“ licencija buvo sustabdyta praėjusį penktadienį po to, kai dabartinės licencijos turėtojas nesureagavo į prašymus, kurių pateikė mūsų licencijavimo komanda, apie „Uber“ valdymą“, – sakė Šefildo tarybos atstovas. Tuo tarpu „Uber“ teigia spalį informavusi Šefildo valdžią, kad jai reikės pakeisti ant dabartinės licencijos nurodomo asmens duomenis, nes šis greitai paliks kompaniją. Susidariusią padėtį ji vadina „administracine klaida“. „Taryba mums pasakė, kad negali pakeisti licencijoje nurodyto vardo, kaip daro daugelis tarybų, ir kad reikia teikti prašymą naujai licencijai, – nurodoma kompanijos pranešime spaudai. – Jeigu klausimas dėl naujos licencijos nebus išspręstas iki gruodžio 18 d., mes, žinoma, teiksime apeliaciją, kad galėtume toliau aptarnauti žmones Šefilde.“ „Uber“ teigia pateikusi prašymą naujai licencijai ir šiuo metu laukia sprendimo. Šefildas yra ketvirtas pagal dydį Anglijos miestas. „Uber“ skaičiuoja, kad kompanijos paslaugomis čia naudojasi dešimtys tūkstančių žmonių. Kaip žinoma, anksčiau šiais metais Londono transporto tarnyba nusprendė stabdyti „Uber“ veiklos licenciją dėl saugumo priežasčių. Kompanija sprendimą apskundė ir toliau vykdo veiklą, kol vyksta apeliacinis procesas. Remiantis „Uber“ duomenimis, Didžiosios Britanijos sostinėje maždaug 5 mln. žmonių naudojasi jos paslaugomis bent kartą per 90 dienų.