Bendrovė pranešė kitąmet ketinanti įsigyti 5 naujas degalines bei rekonstruoti 10 jau veikiančių degalinių. Tikimasi, kad bendrovės apyvarta šiemet sieks 400 mln. eurų, o kitąmet turėtų augti mažiausiai 5 proc. iki 420 mln. eurų. „Viada LT“ (buvusi „Luktarna“) valdo Austrijos bendrovei „Amic Energy Management“ priklausantį 230 degalinių tinklą Lietuvoje, Latvijoje ir Lenkijoje, kurį pernai pavasarį įsigijo iš Rusijos koncerno „Lukoil“. Įmonė pranešė baigusi beveik metus trukusį prekės ženklo keitimo procesą, į jį investuota 1 mln. eurų. Šiuo metu bendrovės valdomą degalinių tinklą sudaro 118 degalinių, įmonėje dirba daugiau nei 1 tūkst. darbuotojų. „Viada LT“ 2016 metais gavo 323,664 mln. eurų konsoliduotų pajamų – 26,7 proc. daugiau nei 2015 metais, kai įmonių grupės apyvarta buvo 255,483 mln. eurų. Bendrovės konsoliduotas grynasis pelnas per metus padidėjo 87,9 proc. iki 2,935 mln. eurų. 59,8 proc. „Viada LT“ akcijų valdo Birutės ir Ivano Paleičikų valdoma Mažeikių bendrovė „Vaizga“, 12,8 proc. – Raimonda Poleikienė, 12,4 proc. – Romas Turlinskas, 12 proc. – A. Stropaus įmonė „Branas“, 3 proc. – Remigijus Grigaliūnas.