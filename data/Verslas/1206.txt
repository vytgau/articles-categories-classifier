„Prieš 15 metų „Orion Securities“ atidarė Norvegijos investicijų banko biurą Vilniuje. Simboliška, kad šiandien ratas apsisuko ir Lietuvos finansinė grupė grįžta į Norvegiją. Turime puikius santykius su partneriais, klientais, rinkos dalyviai Norvegijoje, tad sprendimas atidaryti filialą Osle yra natūralus „Orion Securities“ plėtros etapas. Tai išsivysčiusi, turtinga rinka, kurios biržoje listinguojama daugiau nei 200 bendrovių, tad matome nišą smulkių ir vidutinių įmonių segmente, kurią su savo žiniomis ir patirtimi galėtume užimti“, – sako „Orion Securities“ direktorius ir valdybos narys Alius Jakubėlis bendrovės pranešime spaudai. „Orion Securities“ – didžiausia ne bankinė finansinė grupė Lietuvoje, užsiimanti tarpininkavimu prekiaujant vertybiniais popieriais, taip pat įmonių finansų, privačios bankininkystės ir finansų valdymo paslaugų teikimu privatiems ir juridiniams asmenims. 2017 m. pabaigoje bendrovė patikėjimo teise valdė 925 mln. eurų klientų turtą – 82 proc. daugiau nei 2016 m., kai „Orion Securities“ valdė 507 mln. eurų turtą. „Klientų pasitikėjimas yra svarbiausias sėkmės rodiklis finansų sektoriaus įmonėms. Per metus mūsų valdomas turtas išaugo daugiau nei 400 mln. eurų – tai rodo, ne tik, kad padedame klientams uždirbti finansų rinkose, bet ir rinkoje sparčiai augantį poreikį gauti unikalius – turto valdymą, investicinę bankininkystę ir tarpininkavimą kapitalo rinkose apjungiančius – sprendimus, kuriuos siūlo „Orion Securities“, – pastebi A. Jakubėlis. Preliminariais duomenimis FMĮ „Orion Securities“ 2017 m. uždirbo 0,3 mln. eurų pelno. „Orion Securities“ yra Vilniaus, Rygos, Talino ir Varšuvos biržos narė, klientams galinti pasiūlyti tiesioginį priėjimą ir galimybę prekiauti visose pasaulio akcijų biržose. Bendrovė taip pat specializuojasi įmonių finansų srityje, konsultuoja verslo įsigijimo, pardavimo, restruktūrizavimo ir kapitalo pritraukimo klausimais. 80 proc. įmonės akcijų priklauso „Orion Managing Partners, B.V.“, 20 proc. – Aliui Jakubėliui.