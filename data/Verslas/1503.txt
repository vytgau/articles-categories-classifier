„Šis grafiko pakeitimas leistų šių metų SGD terminalo išlaikymo sąnaudas sumažinti apie 0,5 mln. eurų. Tokia suma susidarytų įvertinus esamų ir numatomų kainų skirtumus dabar ir vasarą, kai bus atgabentas likęs SGD kiekis“, – pranešime spaudai teigė „Litgas“ valdybos pirmininkas Dominykas Tučkus. Kovo viduryje į Lietuvą bus pristatyta dalis SGD krovinio, kita jo dalis – parduota pirkėjams, mokantiems už dujas brangiau. Vietoje planuotų 138 tūkst. kubų SGD (maždaug 80 mln. kubų išdujintų dujų arba 0,95 teravatvalandės), į Lietuvą bus atgabenta 98 tūkst. kubų SGD (apie 57 mln. kubų dujų arba 0,67 TWh). Bendrovė aiškina, kad Vakarų Europos dujų rinkoje dėl pastarąsias savaites vyravusių šaltų orų ir apriboto dujų tiekimo gerokai išaugo trumpojo laikotarpio dujų kainos. Kartu esą padidėjo SGD paklausa, kadangi didžioji dalis SGD krovinių pagal trumpalaikius ir momentinius sandorius plaukia į sparčiai dujų vartojimą didinančią Aziją. Dėl to metinis „Litgas“ tiekiamų SGD kiekis nepasikeis ir sieks 550 tūkst. kubų (apie 320 mln. kubų dujų arba apie 3,8 TWh). Praėjusiais metais, pasinaudojusi laikinu kainų šuoliu rinkoje, „Litgas“ taip pat optimizavo grafiką – ši operacija, kurios metu perparduota didesnė SGD krovinio dalis, padėjo sumažinti SGD terminalo išlaikymo sąnaudas iki 3 mln. eurų. „Litgas“ priklauso energetikos įmonių grupei „Lietuvos energija“.