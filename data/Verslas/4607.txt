„Druskininkai iki šiol buvo energetinė sala, priklausanti nuo vienintelio gamtinių dujų šaltinio – per Baltarusiją tiekiamų rusiškų dujų ir situacija iš esmės pasikeis, atsiradus alternatyviam dujų šaltiniui“, - BNS atsiųstame komentare sako energetikos ministras Žygimantas Vaičiūnas. Tai bus pirmoji tokia SGD stotelė Lietuvoje, ją įrengė Estijos mažos apimties suskystintų gamtinių dujų (SGD) tiekėja „JetGas“. Stotelė bus nuomojama nuo pusmečio iki trejų metų, kol bus įrengta nuolatinė SGD stotelė. Pernai šilumos tiekėjos „Litesko“ valdomoms „Druskininkų dujoms“ nutraukus veiklą dėl per brangiai iš bendrovės „Haupas“ perkamų dujų, „Energijos skirstymo operatorius“ 2016-ųjų lapkritį įsigijo jų skirstymo sistemą. Laikinąją SGD stotelę Druskininkuose nuspręsta statyti po to, kai balandį dėl per didelių kainų teko nutraukti nuolatinės SGD stotelės statybos konkursą ir paaiškėjo, kad iki šildymo sezono pradžios naujos stotelės mieste nepavyks pastatyti. Dujos Druskininkuose tiekiamos 2,7 tūkst. privačių ir 9 verslo klientams. Jas iš Rusijos „Gazprom“ per Baltarusiją tiekia „Haupas“, turėjusi planų įrengti savo SGD stotelę.