„Važiuojant nuo Vilniaus, kai baigiasi 4 juostų kelias, iki 21-ame kilometre esančios sankryžos į Nemenčinę projektas baigiamas paruošti ir šiemet jau tikimės paskelbti konkursą. Šiame ruože yra didžiausias eismo intensyvumas. Darbai galėtų prasidėti kitais metais“, - BNS sakė direkcijos vadovas Egidijus Skrodenis. Anot jo, 5 kilometrų ilgio ruože, kuriame savaitgaliais susidaro spūstys, ketinama vietoj dviejų įrengti 4 eismo juostas. E. Skrodenio teigimu, sutvarkyti kitus kelio ruožus ketinama 2019-2022 metais, įrengiant 2+1 juostų sistemą, kai viduriniąja eismo juosta būtų galima važiuoti, priklausomai nuo eismo intensyvumo. Laikinasis Kelių direkcijos direktoriaus pavaduotojas Eduardas Grinaveckas BNS teigė, kad pirmojo ruožo rangovo konkursą planuojama paskelbti gruodį. „Jei gruodį pavyksta paskelbti konkursą, tai kitų metų kovą turėtume turėti sutartį, jei nebus teismų. Kovo 15 dieną baigiasi technologinė kelių statybos žiemos pertrauka ir tada galėtume pradėti darbus, jei oro sąlygos būtų tinkamos. Tuomet kitų metų žiemą jau turėtume rekonstruotą ruožą“, - BNS sakė E. Grinaveckas. Pasak jo, kol kas neaišku, kiek ir kokio ilgio atskirų ruožų bus atnaujinama daugiau nei 70 kilometrų kelyje. Apie būtinybę atnaujinti kelią Vilnius - Utena pradėta kalbėti 2013 metais, 2014 metais Algirdo Butkevičiaus Vyriausybė pritarė, kad jis būtų įgyvendintas PPP būdu, o Seimas po ilgų diskusijų jam pritarė tik 2015-ųjų pabaigoje. Skaičiuota, kad 13-kos metų trukmės kelio statybos ir priežiūros projekto vertė sieks 170 mln. eurų, 40 mln. eurų pernai rugsėjį jam skyrė Europos investicijų bankas. Tačiau pernai gruodį pradėjusi dirbti naujoji Vyriausybė iš naujo įvertino projektą ir šiemet gegužę Susisiekimo ministerija pasiūlė Kelių direkcijai kelią rekonstruoti ruožais, naudojant Kelių priežiūros ir plėtros programos lėšas. 1985 metais pastatyto kelio, kurio danga pagaminta iš cementbetonio, priežiūra nuolat brangsta, nes ji yra sutrūkinėjusi, atsinaujina plyšiai, deformuojasi siūlės. Vilniaus - Utenos kelio PPP projektas minimas politinės korupcijos skandale. Jame, be kita ko, buvęs Liberalų sąjūdžio lyderis Eligijus Masiulis įtariamas paėmęs 106 tūkst. eurų kyšį iš koncerno „MG Baltic“ viceprezidento Raimondo Kurlianskio už įtaką, parenkant vietą Jono Basanavičiaus paminklui Vilniuje, Seime svarstant Vartojimo kreditų įstatymo pataisas ir nutarimą dėl kelio Vilnius – Utena.