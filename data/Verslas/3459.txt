Statistikos departamento duomenimis, tam daugiausia įtakos turėjo degalų ir tepalų, šilumos energijos, pieno ir jo produktų, sūrio ir kiaušinių kainų padidėjimas bei vaisių, keleivių vežimo oro transportu paslaugų, kavos, arbatos ir kakavos, kitų asmens priežiūros prietaisų, reikmenų ir priemonių kainų sumažėjimas. Per šį laikotarpį vartojimo prekių kainos padidėjo 0,4 proc., o paslaugų kainos beveik nepasikeitė. Prekių kainų pokyčio įtaka bendram mėnesiniam kainų pokyčiui sudarė +0,294 procentinio punkto, paslaugų kainų pokyčio įtaka sudarė +0,002 procentinio punkto. Valstybės ir savivaldybių institucijų administruojamos vartojimo prekių ir paslaugų kainos padidėjo 1,1 proc., rinkos kainos - 0,2 proc. Valstybės ir savivaldybių institucijų administruojamų kainų pokyčio įtaka sudarė +0,152 procentinio punkto, rinkos kainų pokyčio įtaka sudarė +0,149 procentinio punkto. Lapkričio mėn., palyginti su spalio mėn., iš maisto produktų ir nealkoholinių gėrimų daugiausia sumažėjo vaisių ir kavos, arbatos ir kakavos kainos, o daugiausia padidėjo aliejaus ir riebalų kainos. Būsto, vandens, elektros, dujų ir kito kuro grupės prekių ir paslaugų kainų pokytį (kainos padidėjo 1,1 proc.) nulėmė energetinių prekių kainų padidėjimas. Transporto grupės prekių ir paslaugų kainų padidėjimą (1,2 proc.) nulėmė degalų kainų augimas. Sveikatos priežiūros grupės prekių ir paslaugų kainų pokytį (kainos padidėjo 0,7 proc.) nulėmė farmacijos gaminių ir medicinos paslaugų kainų padidėjimas. Metinei infliacijai daugiausia įtakos turėjo alaus, pieno ir jo produktų, sūrio ir kiaušinių, degalų ir tepalų, restoranų, kavinių ir panašių įstaigų viešojo maitinimo paslaugų, aliejaus ir riebalų, spirituotų gėrimų kainų padidėjimas bei elektros energijos, farmacijos gaminių kainų sumažėjimas. Vartojimo prekių kainos per metus padidėjo 4 proc., paslaugų - 5,5 proc. 2017 m. lapkričio mėn., palyginti su 2016 m. lapkričio mėn., valstybės ir savivaldybių institucijų administruojamos kainos sumažėjo 0,5 proc., o rinkos kainos padidėjo 5,1 proc.