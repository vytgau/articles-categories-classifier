„Galų gale pritarta. Esminių pokyčių kažkokių nėra. Šiek tiek pasikeitimų yra dėl vienos įmonės – „Indėlių ir investicijų draudimas“. Dėl tos įmonės yra atidėtas sprendimas dėl Europos Komisijos būsimų sprendimų šiemet dėl indėlių ir investicijų draudimo“, – žurnalistams sakė Ūkio ministerijos kancleris Nerijus Rudaitis. Anot jo, ministrų kabinetas atidėjo sprendimą dėl Finansų ministerijai pavaldžios įmonės „Indėlių ir investicijų draudimas“. Vyriausybė nutarė 5 Susisiekimo ministerijai pavaldžias valstybės įmones – „Oro navigacija“, Lietuvos oro uostai, Klaipėdos jūrų uosto direkcija, Vidaus vandenų kelių direkcija ir „Kelių priežiūra“ – iki šių metų pabaigos pertvarkyti į akcines bendroves, o Finansų ministerijos valdomą Turto banką iki 2024 metų pabaigos – į uždarąją akcinę bendrovę. Krašto apsaugos ministerija įpareigota iki liepos pateikti valstybės įmonės „Infostruktūra“ pertvarkos planą, o tokį pat valstybės įmonės „Mūsų amatai“ pertvarkos planą iki 2019 metų kovo turės parengti ir Teisingumo ministerija. Dėl Finansų ministerijai pavaldžių Lietuvos prabavimo rūmų siūloma iki birželio įsteigti naują viešąją įstaigą ir jai perduoti įmonės funkcijas, o ją iki metų pabaigos likviduoti. Iki rugsėjo taip pat turėtų būtų įsteigta nauja viešoji įstaiga, ji perimtų numatomų likviduoti Energetikos agentūros bei Lietuvos naftos produktų agentūros funkcijas. Radioaktyviųjų atliekų tvarkymo agentūra turėtų būti prijungta prie Ignalinos atominės elektrinės. Naujai viešajai įstaigai bus perduotos ir Statybos produkcijos sertifikavimo centro funkcijos, o vėliau jį pertvarkyta į uždarąją akcinę bendrovę. Kultūros ministerijai pavaldi valstybės įmonė „Lietuvos paminklai“ bus pertvarkoma į biudžetinę įstaigą Kultūros infrastruktūros centras „Lietuvos paminklai“. Iki gegužės nauja viešoji įstaiga turėtų perimti ir Lietuvos žemės ūkio ir maisto produktų rinkos reguliavimo agentūros funkcijas, vėliau agentūra būtų likviduota. Bus sujungiamos valstybės įmonės „Pieno tyrimas“ ir „Gyvulių produktyvumo kontrolė“, Žemės ūkio informacijos ir kaimo verslo centras bei Distancinių turimų ir geoinformatikos centras „Gis-centras“, o Valstybės žemės fondą pertvarkomas į uždarąją akcinę bendrovę. Ūkio ministerijos darbo grupė vertino 78 valstybės valdomas įmones. Iš jų 11 kelių priežiūros įmonių jau apjungtos į vieną įmonę, į vieną jungiamos ir miškų urėdijos, todėl Vyriausybė turi nuspręsti dėl 26 įmonių ateities. Vyriausybė netrukus taip pat turėtų nuspręsti dėl valstybės valdomų įmonių privatizavimo. Ūkio ministras Virginijus Sinkevičius gruodį BNS teigė, kad daugumą darbo grupės pasiūlymų dėl įmonių privatizavimo, įskaitant „Epso-G“, „Litexpo“, Lietuvos paštą, kai kurias „Lietuvos energijos“ ir „Lietuvos geležinkelių“ antrines įmones, ketinama atmesti. Tačiau, pasak jo, bus siūloma privatizuoti bendroves „Būsto paskolų draudimas“, „Problematika“ ir „Detonas“.