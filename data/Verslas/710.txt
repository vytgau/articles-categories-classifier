Iš esmės atsinaujinusiame prekybos centre buvo pastatytas ir architekto suprojektuotas išmanusis namas. Netradicinis sprendimas pasirinktas siekiant klientams parodyti, kaip pasistatyti ar įsirengti namus, kokias medžiagas pasirinkti ir kaip jas tinkamai naudoti. Pasak „Kesko Senukai“ mažmeninės prekybos direktoriaus Vytauto Siaurusaičio, namas suprojektuotas taip, kad matytųsi sienų, grindų, vonios sanitarinių mazgų, židinio ir kamino skerspjūviai. Parduotuvės lankytojai galės apžiūrėti bei įvertinti technologinius ir dizaino sprendimus. „Dauguma dizaino ar statybos sprendimų priimami tik pamačius realų vaizdą - t. y. supratus, kaip tai iš tiesų atrodys. Šis namas yra unikalus ne tik dėl to, kad stovi parduotuvės viduje, bet ir tuo, jog leis klientams pamatyti visus namo inžinerinius sprendimus“, - sakė V. Siaurusaitis.  Atnaujintoje parduotuvėje įkurtas „Proficentras“, skirtas profesionaliems meistrams, naujakuriams ar kitiems didesnių statybinių medžiagų kiekius perkantiems klientams. Anot „Kesko Senukai“ rinkodaros vadovo Ramūno Klyvio, perkantieji daugiau čia galės greičiau išsirinkti ir atsiimti prekes bei pasikonsultuoti su asmeniniu vadybininku. „Perkantys didesnius medžiagų kiekius, taip pat įsigyjantys didelių gabaritų prekes pirkėjai galės naudotis „Drive In“ zona - į šią parduotuvės dalį bus galima įvažiuoti automobiliu“, - sakė R. Klyvis.