Ana Berceruelo iš šios profesinės sąjungos naujienų agentūrai AFP sakė, kad streikas prasidėjo antradienį vakare ir turi trukti iki ketvirtadienio. Streike dalyvauja 98 proc. San Fernando de Henarese netoli Madrido esančio sandėlio darbuotojų. Šis logistikos centras, kuriame darbuotojai parengia paketus klientams Ispanijoje ir Europoje, yra didžiausias šalyje. Be to, tai pirmasis čia atidarytas „Amazon“ centras; jis pradėjo veikti 2012 metais. Centre dirba maždaug 1,1 tūkst. „Amazon“ darbuotojų ir 900 laikino įdarbinimo agentūrų samdomų žmonių, nurodo profesinė sąjunga. „Sandėlyje veikla daugmaž nulinė, nemanome, kad bus priimami užsakymai“, – sakė A. Berceruelo. Pasak jos, „Amazon“ kai kuriuos užsakymus nukreipė į centrą Barselonoje, bet iš ten pristatymas į Madridą ir Pietų Ispaniją nebus toks greitas. Profesinė sąjunga nurodė, kad „Amazon“ nori kelti atlyginimus mažiau už fiksuojamą infliaciją, o taip pat nori mažinti apmokėjimą už naktinį darbą ir viršvalandžius. CCOO skelbia, kad darbuotojams San Fernando de Henareso logistikos centre atlyginimai nebuvo didinami nuo 2016 metų. Vidutinis metinis atlyginimas šiame centre yra 20 000–21 000 eurų, palyginti su 19 000 eurų logistikos sektoriuje. „Amazon Spain“ pareiškime sakoma, kad jos atlyginimai yra priskiriami prie didesnių logistikos sektoriuje ir kad kompanija siūlo „patrauklius atlyginimus ir daug papildomų išmokų“. Kompanija pridūrė, kad bazinis San Fernando de Henareso logistikos centro darbuotojų atlyginimas bus padidintas balandžio mėnesį. Grupė nurodo, kad neseniai „Ispanijoje investavo 500 mln. eurų ir sukūrė daugiau kaip 1,6 tūkst. nuolatinių darbo vietų“. 2017 metų pabaigoje reikalaudami didesnių atlyginimų streikavo vieno platinimo centro Italijoje ir šešių „Amazon“ objektų Vokietijoje darbuotojai.