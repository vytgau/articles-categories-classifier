Jis taip pat teigė, kad mažėjantis vartojimas gali lemti ne tik lėtesnį mažmeninės prekybos apyvartos augimą, bet ir pristabdyti Lietuvos ekonomiką. Ekonomikos augimas gali sulėtėti „Kalbant apie mažmeninę prekybą, Lietuvos maisto produktų rinkoje augimas liko tik infliacinis, t. y. mažmeninė prekyba maistu auga tik dėl kainų didėjimo. Ne maisto produktų rinkoje tas kainų komponentas vaidina mažesnį vaidmenį, kalbant apie augimą. Vis dėlto apyvartos augimo tempas lėtėja, todėl pradedame vis daugiau šnekėti apie kitą faktorių – paklausos elastingumą kainoms ir, manau, kad ir kaip ten būtų, vartotojai pradeda reaguoti į kylančias kainas ne tik dėl to, kad perka mažiau, nes taip nusprendžia, bet ir dėl ribotų finansinių išteklių. Natūralu – jei pirkėjų išlaidos, sakykime, maisto produktams, yra panašios, kainoms padidėjus jie jų nuperka mažiau“, – sakė jis. G. Nausėda neslėpė bijantis, kad netrukus tai gali lemti ne tik žymesnį apyvartos, bet ir pačios ekonomikos augimo sulėtėjimą. „Norėčiau pabrėžti, kad tai – viena iš pagrindinių makroekonominių rizikų. Žvelgdamas į 2018 metus, bijau, kad ši tendencija, kad ir kokia švelni būtų, nenutrūks ir 2018 metais, ir tai gali lemti BVP augimo lėtėjimą.“ Vis dėlto jis atkreipė dėmesį, kad kol kas gyventojų vartojimas yra pakankamai sveikas, nes žmonės dar negyvena vien iš santaupų ar skolinasi. Šiais metais sudėtingiau alkoholio, kosmetikos ir įrangos pardavėjams, jų apyvartų augimas yra kuklus arba apyvarta net sumažėjo. Orai – negailestingi Nors infliacija Baltijos šalyse yra žymiai didesnė nei likusioje ES, o Lietuvoje ji itin ryški paslaugų sektoriuje, G. Nausėda stebėjosi, kad šios tendencijos kaimyninėje Latvijoje – nematyti. „Įdomu, kad Latvijos maisto produktų apyvarta, nors kylančios kainos ir vaidina nemažą vaidmenį, vis dėlto auga realia išraiška ir spartėja. O ne maisto produktai praktiškai neturi jokio infliacijos komponento. Šiuo atveju man sunku iškelti hipotezę, kodėl mes turime ryškią infliaciją ne maisto produktų rinkoje, kai Latvijoje jos išvis nėra“, – pripažino. Panaši situacija, anot ekonomisto, yra ir Estijoje. G. Nausėda atkreipė dėmesį, kad apyvartos augimo sulėtėjimui mažmeninėje prekyboje įtakos gali turėti ir orai, kurie Lietuvoje buvo tikrai nelepinantys. „Akivaizdu – šiemet Lietuvoje lietaus tikrai netrūksta, o lietus turbūt yra vienas iš faktorių, stabdančių apsilankymą kavinėse ar restoranuose. Ir tai gali paaiškinti tą veiksnį, kad restoranų ir kavinių apyvartos mažėja, augimo tempas lėtėja keletą mėnesių iš eilės. Buvo bandyta tai aiškinti Vilniaus oro uosto uždarymu, bet matome, kad rugsėjį ta apyvarta irgi lėtėjo“, – pažymėjo jis. Atlyginimai ir toliau augs sparčiai G. Nausėda tvirtino, kad vidutinis darbo užmokestis kitais metais nenustos sparčiai augti, nors pastaruoju metu ir stebimas augimo sulėtėjimas. „Jis nesiliaus sparčiai augti, kol darbo jėgos paklausa pranoks pasiūlą“, – teigė jis. Ekonomistas pažymėjo, kad Lietuva išsiskiria iš ES šalių tuo, kad atlyginimai auga gerokai sparčiau nei darbo našumas. Tai gali būti vienas krizę sukeliančių veiksnių. „ES atlyginimai auga panašiu tempu kaip darbo našumas, pas mus jie auga gerokai sparčiau. Manęs dažnai klausia, ar tai – krizės šauklys. Drįsčiau teigti, kad ne, nes turime paslaugų centrų, kuriuose atlyginimai sudaro 80–90 proc. išlaidų masės, todėl manome, kad jautrumas atlyginimams labai nevienodas tarp verslininkų, kaip ir nevienoda konkurencinė situacija“, – sako jis. Vis dėlto, nors paslaugų kainos gali būti keliamos, didinti maisto produktų kainas – daug sunkiau. „Paslaugos sunkiai perkeliamos per sieną, o bandymas perkelti augančius atlyginimus į kainas prekių, kurios konkuruoja tarptautinėje rinkoje, maisto produktų rinką gali būti gana problematiškas“, – teigė jis.