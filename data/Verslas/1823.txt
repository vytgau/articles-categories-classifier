Geriausių darbdavių sąrašas sudaromas atliekant visame pasaulyje pirmaujančių įmonių tyrimą, rašoma pranešime spaudai. Jo metu institutas vertina kompanijas, kurios sukuria išskirtines darbo sąlygas, prisideda prie darbuotojų augimo ir profesinio tobulėjimo bei nuolat siekia gerinti įdarbinimo praktikas. Šiemet geriausio darbdavio sertifikatus gavo daugiau nei 1300 įmonių, veikiančių 116 šalių visame pasaulyje. Iš Lietuvos į šį sąrašą yra patekusios „JTI Baltic" ir „Philip Morris Baltic", „Philip Morris Lietuva". „Mes kryptingai siekiame sukurti aplinką, kurioje darbuotojai matytų aiškias karjeros galimybes, galėtų mokytis ir tobulėti ne tik kaip profesionalai, bet ir kaip asmenybės, turinčios savo pomėgius ir svajones“, - pranešime žiniasklaidai sako „Philip Morris Baltic“ generalinis direktorius Mindaugas Dacys. „Top Employers Institute“ tarptautinio verslo plėtros direktoriaus Denniso Utterio teigimu, visos sertifikuojamos kompanijos yra vertinamos pagal aukščiausius tarptautinius „HR Best Practices Survey“ standartus. Tyrime dalyvaujančios įmonės turi atitikti griežtus talentų valdymo strategijų kūrimo, darbo jėgos planavimo, naujų darbuotojų integravimo, mokymosi ir tobulėjimo programų, atlyginimų bei priedų sistemų sudarymo ir lyderystės ugdymo sritims taikomus kriterijus. Tarptautinės audito bendrovės „Grand Thornton" atliekamas auditas užtikrina gautų rezultatų skaidrumą ir vientisumą.