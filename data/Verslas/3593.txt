„Reziumuojant norėčiau pasakyti, kad aš asmeniškai, įsigilinęs į dokumentus (...) abejoju to tilto reikalingumu, nes kaip atskiras objektas, neintegruotas į tolesnę transporto sistemą, jis neturi jokios prasmės“, – kalbėjo architektas Tomas Grunskis. Pasak architekto, šiuo metu tilto projektas – savatikslis. Jis atkreipė dėmesį, kad abejonių kelia srautų skaičiavimo ir pralaidumo vertinimas. Pasak jo, jeigu pagrindinis motyvas yra siekis nukrauti transporto srautą nuo miesto centro, užduotyse turėjo būti pateikti labai svarūs įrodymai, kad tiltas, kuris pakeis kraštovaizdį vienoje pagrindinių miesto erdvių, šią problemą tikrai išspręs. „Pralaidumo vertinimas yra labiau užsakomasis darbas, kuriuo siekiama pateisinti tilto būtinybę, tačiau kuriame kelis kartus kartojama, kad iki galo to padaryti yra neįmanoma dėl vienokių ar kitokių priežasčių“, – pastebėjo T. Grunskis. Pasak kito recenzento Sauliaus Lukošiaus, nieko nedarant srautai su šiuo tiltu miesto centre sumažėtų 20 procentų, jeigu būtų vystoma infrastruktūra gretimose gatvėse, pokytis būtų dar labiau reikšmingas. „Labai svarbus dalykas šį tiltą projektuojant ir realizuojant yra išvystymas gretimosios infrastruktūros, ypač Vilijampolės pusėje“, – kalbėjo jis. Šis recenzentas pabrėžė, kad tiltas turi būti dermėje su miesto senamiesčiu bei Nemuno upe. T. Grunskis taip pat atkreipė dėmesį, kad vienas darbas pažeidžia anonimiškumo sąlygą: atsidarius internete patalpintą aiškinamojo projekto dokumentą, jo savybėse nurodoma, kad dokumento autorius yra Jonas Audėjaitis. Recenzentas siūlė šį darbą diskvalifikuoti kaip pažeidžiantį taisykles. „Jeigu aš galėjau pamatyti, visi galėjote pamatyti. Konfidencialumas pažeistas“, – sakė T. Grunskis. Kėdainių tilto projektavimo konkursą organizuojanti Kauno architektūros ir urbanistikos ekspertų taryba (KAUET) lapkričio mėnesį sulaukė 12 projektinių pasiūlymų, kurių vienas buvo atmestas kaip neatitinkantis konkurso sąlygų. Konkurso laimėtojai paaiškės gruodžio 12 dieną. Apie tiltą, nuo Kėdainių gatvės Vilijampolėje gavusį Kėdainių tilto pavadinimą, Kaune svarstoma ne vienerius metus. Šis tiltas turėtų padėti sumažinti transporto srautus per miesto centrą ir palengvinti susisiekimą tarp dviejų Nemuno krantų ties Marvele ir Vilijampolės, Šilainių mikrorajonais. Šiuo metu vairuotojai tam renkasi miesto senamiestyje esančias Gimnazijos, Šauklių gatves.