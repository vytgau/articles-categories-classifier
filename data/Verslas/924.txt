Keturių žvaigždučių viešbutyje turėtų būti įrengta 199 kambariai ir 250 vietų konferencijų centras. Pristatydamas pastatytą viešbutį bendrovės „Hanner“ valdybos pirmininkas guodėsi, kad jam pabaigti trūksta tik kai kurių baldų, kurie esą sudegė sandėlyje. Tačiau patalpas apžiūrėję „Marriott“ tinklo specialistai esą puikiai įvertino tai, kas jau padaryta. „Tai yra pirmas Lietuvoje „Marriott“ viešbutis. Norėjosi, kad būtų pirmas Baltijos šalyse, bet mus aplenkė lėtieji estai“, – juokavo A. Avulis. Per 20 mėnesių po statybos leidimo gavimo į viešbučio statybas investuota 20 mln. Eur.  Viešbutį projektavo architektas Gintautas Natkevičius, interjerą suprojektavo architektai iš Londono. Viena iš viešbučio naujovių – mobilusis raktas. Kambariams atidaryti nereikės kortelių, viešbučio svečiai tai galės padaryti savo mobiliuoju telefonu. Baldai viešbučiams pirkti iš „Baltijos baldų klasterio“, čiužiniai specialiai „Marriott“ kurti bendrovėje „Padvaiskas ir ko“. „Tiesa, viešbučio kambariuose esančius televizorius teko pirkti iš Korėjos“, – kalbėjo A. Avulis ir džiaugėsi, kad beveik viską pavyko įrengti prisidedant Lietuvos bendrovėms. G. Natkevičius pripažino, kad tai buvo ambicingas ir drąsus projektas: „Iš tikrųjų teko vienas kitą kartais paremti pečiu, nes reikalai buvo sudėtingi. Šita koncepcija mums buvo nauja patirtis. Esame suprojektavę daug biurų, o viešbutis – pirmas.“ Architekto teigimu, viešbučiui pasiūlyta drąsi architektūrinė idėja. Sklypo kampe nebuvo leista projektuoti aukšto pastato. „Mes tarsi paėmėme lapo kampą ir pakėlėme – taip tarsi padarėme įėjimą į visą kvartalą. Mums pasisekė pusę pastato pastatyti tarsi ore“, – pasakojo architektas. Jo teigimu, pirmas pastatas visame kvartale tarsi uždavė tam tikrą toną. Esą į jį bus galima lygiuotis, ką ir daro kiti talentingi kolegos. G. Natkevičius pripažino, kad projektuojant naująjį „Marriott“ taip pat buvo žiūrima į netoliese likusius Vilniaus koncertų ir sporto rūmus, kita vertus, taip pat nepamirštas Generalinės prokuratūros pastatas. Interjerą kūrė tarptautinė interjero dizainerių studija „Scott Brownrigg“. Nors tai žinoma tarptautinė bendrovė su būstine Londone, tačiau sukurtame projekte juntami lietuviški akcentai. Viešbučio generalinė direktorė Sigita Rudzinavičienė pasakojo, kad pirmasis „Marriott“ viešbutis buvo atidarytas JAV. Ir dabar tinklo įkūrėjo sūnus Bilas Marriottas vis dar važinėja po pasaulį kasmet aplankydamas iki 300 savo viešbučių siekdamas, kad svečiai pajustų tą patį rūpestį. Kol kas dar nežinoma, kad tiksliai viešbutis priims svečius. Atidarymo kaina esą bus „tikrai draugiška“, tačiau vėliau viena nakvynė kainuos nuo 80 Eur. Pamatykite, kaip buvo griaunamas „Žalgirio stadionas“: 