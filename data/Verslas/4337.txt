Naujasis tarnybos vadovas tikina, kad šie pasikeitimai įmonės veiklai neturės jokios įtakos. „Jungiamos visos įmonės, iki šiol buvusios kaip ir atskiros, bus viena įmonė – „Kelių priežiūra“. Kėdainiams šie pokyčiai didelės įtakos tikrai neturės. Galiu pasakyti tiek, kad pasikeis tik pavadinimas, o darbų tvarka, normatyvai, kurių mes turime laikytis, kelių priežiūra – niekas nesikeičia. Trumpai galiu pasakyti, kad keičiasi valstybės įmonės struktūra, o ne veikla. Aišku, gali būti tokių dalykų, kad ir mano, kaip viršininko pareigų pavadinimas, keisis, bet čia tokie dalykai reikšmės darbams tikrai neturi. Mes, kelininkai, nesureikšminame šių pavadinimų ir manome, kad svarbiausia vyktų numatyti darbai ir būtų prižiūrimi keliai“, – sakė naujasis Kėdainių kelių tarnybos viršininkas Tomas Glebavičius. Iki šiol Kėdainių kelių tarnybai vadovavo ilgametis jos viršininkas Vaidas Stravinskas, tačiau jis pats nusprendė trauktis iš užimamų pareigų. Jau keletą dienų tarnybai vadovauja buvusi V. Stravinsko dešinioji ranka – inžinierius T. Glebavičius. Inžinierių laikinai pavaduos meistras, o po to bus paskirtas žmogus eiti šias pareigas. Dėl kokių priežasčių V. Stravinskas pasitraukė iš užimamų pareigų – neaišku, mat teigiama, kad dėl reorganizacijos nebus atleistas nė vienas darbuotojas. Oficialiai skelbiama, kad reorganizavimo tikslas – optimizuoti ir sumažinti valstybės įmonių, kurios prižiūri valstybinės reikšmės kelius, valdymo išlaidas ir suformuoti efektyvų valstybinės reikšmės kelių priežiūros modelį. Prie „Kauno regiono kelių“ bus prijungtos ir valstybės įmonės „Alytaus regiono keliai“, „Klaipėdos regiono keliai“, „Marijampolės regiono keliai“, „Panevėžio regiono keliai“, „Šiaulių regiono keliai“, „Telšių regiono keliai“, „Utenos regiono keliai“, „Vilniaus regiono keliai“, „Automagistralė“. Įmonė „Kauno regiono keliai“ bus sujungta su 10 kitų regionų kelių priežiūros įmonių, kuri toliau veiks kaip „Kelių priežiūra“ ir taps viena didžiausių įmonių savo sektoriuje, dirbanti valstybinės reikšmės keliuose visoje Lietuvos teritorijoje. VĮ „Kauno regiono keliai“ šiuo metu yra atsakinga už Kauno apskrityje esančių valstybinės reikšmės kelių ir jų statinių priežiūrą, eksploataciją ir remontą, jų apskaitą. Įmonė taip pat projektuoja ir stato kelius, gatves, aikšteles, gamina ir parduoda smėlį, žvyrą, asfaltbetonį, nuomoja kelių statybos mechanizmus ir specialios paskirties autotransportą.