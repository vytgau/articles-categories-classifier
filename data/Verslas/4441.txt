„Pastaruosius kelerius metus mes dirbome tam, kad sustiprintume ir apsaugotume mūsų išorės sienas ir padidintume saugumą Šengeno zonoje. Šiandienos balsavimas atspindi politinį Europos Parlamento įsipareigojimą greitai pritarti šiam prioritetiniam dokumentui. Tai yra svarbus žingsnis siekiant efektyvesnio sienų valdymo ir geresnės kontrolės to, kas kerta ES išorines sienas. Komisija nuoširdžiai sveikina šį sprendimą“, – teigta Komisijos pranešime. Atvykimo ir išvykimo sistema leis modernizuoti išorės sienų valdymą, pagerindama kontrolės kokybę ir efektyvumą, ir padės valstybėms narėms tvarkytis su didėjančiu į ES atvykstančių ir iš jos išvykstančių keliautojų skaičiumi. Šis pasiūlymas dėl teisės akto – dalis platesnio Pažangiai valdomų sienų dokumentų rinkinio, skirto informacinių sistemų vaidmeniui stiprinant išorės sienų valdymą, vidaus saugumą ir kovą su terorizmu ir organizuotu nusikalstamumu. Siūloma atvykimo ir išvykimo sistema leis veiksmingai valdyti teisėtą trumpalaikį buvimą, labiau automatizuoti sienų kontrolę ir geriau nustatyti dokumentų ir tapatybės klastojimo atvejus. Sistema bus taikoma visiems ne ES piliečiams, kuriems leista atvykti trumpalaikiam buvimui Šengeno erdvėje (daugiausia 90 dienų per bet kurį 180 dienų laikotarpį). Sistemoje bus registruojamas vardas ir pavardė, kelionės dokumento tipas, biometriniai duomenys ir atvykimo ir išvykimo data ir vieta. Tai palengvins sienos kirtimą sąžiningiems keliautojams, leis nustatyti užsibuvusius ir dokumentų neturinčius asmenis Šengeno erdvėje. Sistemoje taip pat bus fiksuojami atsisakymo leisti atvykti atvejai. Atvykimo ir išvykimo sistema pakeis dabartinę sistemą, kuomet pasai antspauduojami ranka, kuri užtrunka, nesuteikia patikimų duomenų apie sienų kirtimą, neleidžia nustatyti užsibuvusių asmenų ir nepadeda kelionės dokumentų pametimo arba sunaikinimo atvejais. Siūlomoje sistemoje būtų saugomi raidiniai skaitmeniniai ir biometriniai duomenys (keturių pirštų atspaudai ir veido atvaizdas). Vadovaujantis ES duomenų apsaugos taisyklėmis numatytos atitinkamos duomenų apsaugos priemonės ir griežtos prieigos teisės. Sistemą sudaro centrinė duomenų bazė, sujungta su nacionalinėmis atvykimo vietomis. Bus užtikrinta atvykimo ir išvykimo sistemos ir VIS (Vizų informacinės sistemos) sąveika. Reglamento projekte numatyta, kad griežtai apibrėžtomis sąlygomis prie sistemos galės prieiti valstybių narių teisėsaugos institucijos ir Europolas. Galutinį dokumento tekstą dar turės patvirtinti Taryba.