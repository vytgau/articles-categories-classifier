„Sakyti, kad tiek, kiek dabar užauginama, yra riba, tikrai negalime“, – dienraščiui teigė Lietuvos grūdų augintojų asociacijos administracijos vadovas Ignas Jankauskas. Pasak jo, mažėjant gyvulininkystės ūkių jų vietą užims grūdų augintojai, tad daugės dirbamos žemės. Be to, daugiau grūdų užauginti padeda ir moderni technika, skaitmeninės technologijos. Kita vertus, I. Jankauskas pažymi, kad iš didesnio grūdų derliaus nebūtų beveik jokios naudos, jei jo kiekis būtų didinamas nepaisant kokybės. Grūdų prekybos bendrovės „Agrokoncerno grūdai“ vadovas Karolis Šimas įsitikinęs, kad šalies grūdų verslas dar turi neišsemtų galimybių. Anot jo, nors pastaruoju metu ūkininkams trukdė prastas oras, artimiausiu metu realu užauginti 7 mln. t. grūdų ar net daugiau. VŽ skelbiamais Lietuvos agrarinės ekonomikos instituto duomenimis, šalies ūkininkai šiemet nuėmė 5,415 mln. t grūdų derlių, o pernai derlius siekė 5,757 mln. t. 2015 metais grūdų derlius viršijo 6,5 mln. t.