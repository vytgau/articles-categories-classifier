DELFI primena, kad preliminarią sutartį dėl Vilniaus pakraštyje plėtojamo projekto „Bajorų parkas“ prezidentė sudarė dar 2016 m. rugpjūtį. Tada jos avansinis mokėjimas už žemę buvo 10,5 tūkst. Eur. 2017 m. gruodžio 28 d. deklaracija buvo atnaujinta ir joje nurodyta, kad galutinai už sklypą sumokėta dar 65 tūkst. Eur. Deklaruoto sandorio objektas aprašytas taip: „Galutinis mokėjimas už namų valdos sklypą su miško dalimi.“ Taigi, iš viso Dalia Grybauskaitė už žemę sumokėjo 75,5 tūkst. Eur. Kokio dydžio tai sklypas deklaracijoje nenurodoma. Prezidentės vyriausioji patarėja Daiva Ulbinaitė atsiuntė tokį komentarą dėl sudaryto sandorio: „Prezidentės sprendimas nesikeičia – pasibaigus kadencijai ji išsikels iš Turniškių rezidencijos. Prezidentė įsigijo sklypą „Bajorų parko“ projekte – sandoris deklaruotas įstatymų nustatyta tvarka.“  Daugiau detalių, apie galimą namo projektą ar statybų pradžią Prezidentūra nepateikė. Šalies vadovė žemę pirko iš bendrovės „Apyvarta“. Įmonės projektų vadovas Ričardas Kasparavičius DELFI pasakojo, kad visoje statomoje gyvenvietėje, kur turėtų įsikurti D. Grybauskaitė, kol kas dar liko neparduota apie 50 proc. visų sklypų. Paklaustas, kada bus baigtas visas projektą ir ko dar trūksta iki jo pabaigos, kalbėjo: „Na žinote, čia toks labai geras klausimas. Norėtųsi kaip visada – kaip galima greičiau. O čia sunku pasakyti, negalėčiau atsakyti. Visada stengiamės kaip greičiau. Verslas yra verslas. Mes internete tikrai labai viską išsamiai įdėję, kas jau atlikta. Iš principo, žinote, teritorija pakankamai nemaža. Tai čia tas procesas tikrai užima laiko. Elektra, dujos, viskas yra, išskyrus kanalizaciją. Pas mus dėl kanalizacijos numatyti vietiniai tinklai.“ Projektų vadovas pasakojo, kad daugelyje gyvenvietės sklypų namai jau pradėti statyti, tačiau dėl darbų prezidentės žemėje jis abejojo: „Tenai faktiškai visur aplinkui statybos yra prasidėjusios. O prezidentės? Ne, turbūt kad ne. Manau, kad ne.“ „Bajorų parko“ interneto svetainėje skelbiama, kad gyvenvietėje esančioje pamiškėje dar galima įsigyti nuo 12,41 iki 35,48 aro ploto sklypų, kurių kaina svyruoja nuo 2,6 tūkst. Eur iki 6,6 tūkst. Eur už arą. „Sodros“ duomenimis, bendrovė „Apyvarta“ turi 3 darbuotojus, dėl to jų atlyginimo vidurkis neskelbiamas. Registrų centro duomenimis, vienintelis įmonės akcininkas – Boris Simulevič. „Bajorų parko“ interneto puslapyje prie kontaktų nurodoma ir kita bendrovė – „RE Investment“, kurioje dirba 2 darbuotojai. Pastarosios akcininkė yra „Teksaira“, kurios savininkai yra Natalija Kasparavičienė, Ričardas Kasparavičius.