Vyriausybė yra paskelbusi, kad bus inicijuojamas socialinio draudimo įmokų ir gyventojų pajamų mokesčio (GPM) sujungimas, kad mokesčių sistema būtų aiškesnė. Seimo Biudžeto ir finansų komiteto pirmininkas S. Jakeliūnas Eltai sakė, kad sujungiant vadinamuosius darbdavio ir darbuotojo mokesčius, sistema išties pasidarytų skaidresnė. „Būtų aišku, koks yra atlyginimas, koks mokesčių dydis, visi galėtų matyti vienodai ir įvertinti. Sumažėtų paskatos „vokeliams“, padidėtų paskatos dalyvauti socialiniame draudime“, - aiškino S. Jakeliūnas. Vyriausybė taip pat žada mažinti bendrą darbo apmokestinimo naštą išplečiant neapmokestinamojo pajamų dydžio (NPD) taikymą. „Tikriausiai bus pasiūlytas ne tik didesnis NPD, bet juo galės pasinaudoti ir didesnė dalis žmonių. Dabar skaičius žmonių, kurie juo gali pasinaudoti, yra labai ribotas - jeigu pajamos didesnės nei maždaug 1000 eurų per mėnesį, šios lengvatos nauda jau baigiasi. Kadangi ši lengvata kainuoja biudžetui kaip netenkama GPM dalis, turi būti įvertintos galimybės, ir tada praplėstas NPD taikymas“, - sakė finansų analitikas. Tai, kad NPD būtų taikomas ir pajamoms, gaunamoms ne tik iš darbo santykių, būtų optimalu, mano S. Jakeliūnas, tačiau kol kas - ne laikas. „Teoriškai tai turėtų būti daroma, bet abejoju, ar dabar tai bus pasiūlyta. Tam reikėtų padaryti daugiau žingsnių. Ir be to, sujungus mokesčius, tikriausiai turės būti perskaičiuoti tarifai. Norint NPD taikyti kitoms, ne su darbo santykiais susijusioms pajamoms, reikėtų spręsti dėl labai įvairių rūšių pajamų. Būtų per daug pokyčių, o kuo jų daugiau, tuo sudėtingiau juos išaiškinti, pagrįsti, įgyvendinti“, - Eltai komentavo S. Jakeliūnas. Vyriausybė žada ir mokestines paskatas ir darbdaviams, ir pačiam žmogui labiau prisidėti prie kaupimo pensijai. S. Jakeliūno manymu, ne tik išliks dabar esanti galimybė papildomai kaupti 2 proc. pajamų, bet atsiras galimybių kaupti daugiau. „Pensijų fondai dabar baiminasi, kas su jais bus, bet apie nacionalizavimą tikrai nebus net diskusijų. Tačiau kaupimą reikia padidinti taip, kad tie sukaupti pinigai virstų pensija. Dabar absoliučia dauguma atvejų sukaupti pinigai išmokami vienkartine išmoka arba paveldimi. Tai kaupimo, o ne pensijų sistema. Geriau pritaikyti tas pačias NPD lengvatas, kuriomis žmonės naudojasi investuodami į gyvybės draudimą ir trečiąją pensijų pakopą, antrajai pakopai ir praktiškai neriboti kaupimo. Dabar yra 2 proc. kaupimo iš asmens lėšų. Kodėl? Kodėl ne 5, ne 8? Manau, minimali riba bus pasiūlyta 4 proc. ar panašiai, ir neribojama, iš „Sodros“ įmokos nebebūtų mokamos, „Sodros“ pensija nebemažėtų nė kiek“, - savo viziją dėstė S. Jakeliūnas. Tarp kitų Vyriausybės planuojamų reformų yra valstybinio socialinio draudimo įmokų „lubų“ įvedimas siekiant skatinti kurti didelę pridėtinę vertę ir bazinės pensijos, kuri nesusieta su draudimo įmokomis, perkėlimas į valstybės biudžetą. Vyriausybė yra atskleidusi tik bendras planuojamų reformų gaires. Ministrams pavesta iki balandžio vidurio parengti galutinius jų pasiūlymus.