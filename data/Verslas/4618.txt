Civilinės aviacijos administracija (CAA) yra aviacijos įstaiga, kurios misija – kartu su aviacijos bendruomene kurti bei tobulinti civilinės aviacijos reglamentavimą Lietuvoje, bei taikant pažangiausius priežiūros metodus užtikrinti aukščiausių tarptautinių skrydžių saugos standartų įgyvendinimą Lietuvoje. Visus orlaivius jie suskirsto į tris grupes: komercinės aviacijos orlaivius, bendrosios aviacijos orlaivius ir nereguliuojamus orlaivius. Komercinės aviacijos orlaiviai kontroliuojami per prižiūrinčias organizacijas. Tikrinant savadarbius orlaivius dažnai susiduriama su įvairiomis problemomis. Konstruktoriai deklaruoja orlaivio žurnale apie puikią jo būklę, tačiau patikros metu aptinkama smulkesnių, o kartais ženklesnių pažeidimų. Siekiant užtikrinti saugų orlaivio skraidymą ir su tuo susijusių dokumentų registravimą, kartais orlaivio registracija užtrunka ilgiau nei numatyta. Kiekvienas, įsigijęs lėktuvą ir norintis skraidyti savo malonumui, taip pat turi žinoti svarbiausias taisykles. Visų pirma – privaloma turėti licenciją. Ją gali gauti tik pabaigęs atitinkamus mokymus ir išlaikęs visus reikalingus egzaminus. Pilotas, sėsdamas į lėktuvą, privalo turėti galiojančią licenciją su galiojančia kvalifikacija bei galiojantį sveikatos pažymėjimą. Taip pat svarbu turėti dokumentą su nuotrauka, įrodančia jo tapatybę. Aviacijos saugos taisyklių žinojimas ir paisymas labai svarbus užtikrinant saugų tiek pilotų, tiek keleivių skrydį.