Toliau tęsiasi „Facebook“ (-4,90 proc.) bėdos – bendrovė greičiausiai atidės naujų savo produktų pristatymą dėl visuomenėje kilusio nepasitenkinimo duomenų apsaugos spragomis. Po duomenų nutekėjimo skandalo pradžios bendrovės akcijų kaina per keletą savaičių nukrito daugiau nei penktadaliu. Investuotojų nuotaiką gerokai sugadino žinia, kad D. Trumpo administracija rengiasi riboti Kinijos investicijas į JAV technologijų sektorių. Augant paklausai saugiais laikomiems aktyvams, JAV 10-ies metų vyriausybės obligacijų pajamingumas sumažėjo 7 baziniais punktais, iki 2,78 procento. Po gana ramios metų pradžios akcijų kainų kintamumas JAV biržose pastaruoju metu yra gerokai išaugęs, vienos dienos pokyčiai neretai viršija keletą procentų. Kinija pranešė, kad šalyje lankęsis ir su prezidentu Xi Jinping susitikęs Šiaurės Korėjos diktatorius K. J. Unas pareiškė, kad yra pasirengęs susitikti su JAV prezidentu ir aptarti branduolinių ginklų atsisakymo klausimą. Azijos biržose šįryt dauguma indeksų krenta (8.15 val. Lietuvos laiku Japonijos NIKKEI -1,74 proc., Honkongo „Hang Seng“ -1,47 proc., Pietų Korėjos KOSPI – 1,56 procento). Kaip ir JAV, labiausiai pinga technologijų sektoriaus bendrovių akcijos („Samsung Electronics“ -2,84 proc., „Tencent“ -3,10 procento). OMXB indeksas po trijų dienų iš eilės kritimo ūgtelėjo 0,26 proc., bendra trijų biržų apyvarta siekė 2,46 mln. eurų. Po daugiau nei 10 proc. kritimo pirmadienį, vakar „Tallink Grupp“ akcijų kaina kiek „atšoko“ (+0,93 proc., iki 1,09 euro už akciją, sudaryta 213 sandorių už 304,1 tūkst. eurų). Pagal apyvartą, kaip jau tapo įprasta, niekas nepralenkė apie pasitraukimą iš biržos paskelbusios „Olympic Entertainment Group“ – akcijų perleista už 1,53 mln. eurų, sandoriai sudarinėti 1,90 euro už akciją kaina, kuria ir vyks bendrovės akcijų supirkimas.