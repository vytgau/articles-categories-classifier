ŽŪK „Pienas LT“ valdybos pirmininko Naglio Narausko teigimu, devynerius metus trukęs projektas dabar leidžia aukštos kokybės pieną ir pieno produktus gaminti pasaulinei rinkai. „Prieš devynerius metus susibūrėme į kooperatyvą dėl ekonominių interesų, kad turėtume palankesnes derybines pozicijas dėl aukštesnės pieno supirkimo kainos. Šiandien, pastatę gamyklą ir įdiegę naujausią technologiją, gaminame aukštos pridėtinės vertės pieno produktus pasaulinei rinkai, kuriame naudą mūsų kooperatyvo nariams ir toliau telkiame atvirą ir tvirtą bendruomenę. Suprantame, kad apsijungę turime daugiau galimybių įprasminti savo verslą, užsitikrinti kiekvieno ir visų mūsų sėkmę“, - sako N. Narauskas. Kauno LEZ veikianti gamykla yra viena iš penkių panašaus pobūdžio šiuo metu veikiančių Europoje. Pernai vasarą pradėjusi veikti gamykla, nuo šių metų pradžios išimtinai eksporto rinkoms gamina sausus aukštos pridėtinės vertės pieno produktus, naudojamus funkcinio maisto gamyboje. Gamykloje iš žaliavinio pieno pagal pažangiausias technologijas gaminami išrūgų baltymų, kazeino ir pieno baltymų koncentratai, laktozės filtratas ir grietinėlė. Visa produkcija eksportuojama į Vakarų Europą, Kiniją, Japoniją, Jungtinius Arabų Emyratus ir kitas šalis. Gamykla turi pasaulinį maisto kokybės standarto sertifikatą FSSC ir liudijimus, kad gaminami komponentai tinkami Kosher ir Halal kokybės maisto gamybai.