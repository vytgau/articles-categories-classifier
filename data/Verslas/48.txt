Tokią galimybę suteiks trijų didžiųjų šalies mobiliojo ryšio operatorių kuriamas momentinių mokėjimų produktas, pavadintas „MoQ“. Pasak jį vystančios bendrovės „Mobilieji mokėjimai“ vadovės, Lietuva taps viena iš nedaugelio pasaulio valstybių, kur veiks mobiliųjų mokėjimų sistema. „Balandį pradėjome „MoQ“ produkto testavimą, bandymus, kuriuos tęsime, kol būsime patenkinti paslaugos veikimo kokybe. Gegužę planuojame pradėti šios paslaugos platesnius bandymus, kuriuose dalyvaus apie 1 tūkst. įmonės, mobilaus ryšio operatorių bei partnerių darbuotojų. Rinkai „MoQ“ atsiskaitymo būdą planuojame pristatyti dar iki šių metų vidurio“, – BNS atsiųstame komentare teigė Monika Rimkūnaitė-Bložė. Trys mobiliojo ryšio bendrovės – „Telia Lietuva“, „Tele2“ ir „Bitė Lietuva“ praėjusių metų pabaigoje į mobiliųjų mokėjimų platformą investavo 2,1 mln. eurų. Pasak M. Rimkūnaitės-Bložės, „MoQ“ – tai piniginė telefone, kuria paprasta, patogu ir greita atsiskaityti prekybos ir paslaugų vietose. Ją naudojant, bus galima atsiskaityti internete, atlikti pinigų pervedimus tarpusavyje. „Visi mokėjimai tarp „MoQ“ naudotojų vyks akimirksniu ir bet kuriuo paros metu. Vartotojui užteks tik išmanaus telefono, nereikės nešiotis mokėjimo kortelių ar, tuo labiau, grynųjų pinigų. Pasaulinės tendencijos rodo, kad atsiskaitymo sprendimai keliasi į mobiliuosius įrenginius“, – aiškina „Mobiliųjų mokėjimų“ vadovė. Lietuvos bankas pernai gegužę bendrovei „Mobilieji mokėjimai“ suteikė elektroninių pinigų įstaigos ribotos veiklos licenciją, reikalingą vykdyti su momentiniais mokėjimais susijusią veiklą. Leidimą kartu kurti bendrą mobiliųjų mokėjimų paslaugos teikimo platformą operatoriams pernai liepą suteikė ir Europos Komisija.