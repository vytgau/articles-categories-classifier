Lietuvos savivaldybių asociacijos direktorė Roma Žakaitienė BNS teigė, kad savivaldybėms tenkanti GPM dalis priklauso nuo nuo savivaldai tenkančių funkcijų. Pasak jos, kai kuriais pokyčiais asociacija nėra patenkinta ir tikisi, kad Vyriausybė ją išgirs. „Iš tikrųjų viskas keičiasi dėl formulės ir iš esmės GPM dalis priklauso nuo funkcijų, kurios yra. (...) Šiaip jau bendra nuostata yra, kad visų savivaldybių biudžetai turėtų augti ir tas augimas yra arti 200 mln. eurų - tokia prognozė. Bet jie keičia metodikos įstatymą, yra vietų, dėl kurių savivaldybės nepatenkintos. Tačiau šiandien svarbu, ar būsime Vyriausybės posėdyje išgirsti ir tada galėsiu komentuoti plačiau“, - BNS sakė R. Žakaitienė. Finansų ministerijos parengtame 2018 metų valstybės biudžeto projekte nurodoma, kad Vilniui tenkanti GPM dalis, reikalinga prognozuojamoms šio mokesčio pajamoms apskaičiuoti, sudarys 53,78 proc. (2016 metais - 45,93 proc.). Kaunui tenkanti GPM dalis kitąmet turėtų didėti 1,79 proc. punkto iki 76,9 proc., Klaipėdai - sumažėti 4,3 proc. punkto iki 86,85 procento. Šiemet 100 proc. GPM tenkančią dalį turėjusioms Neringos ir Visagino savivaldybėms kitąmet ją siūloma sumažinti atitinkamai iki 96,23 proc. ir 96,7 procento. Visoms kitoms savivaldybėms GPM dalis turėtų būti 100 proc., o bendra visoms savivaldybės - 82,27 proc., arba 4,13 punkto daugiau nei šiemet (78,14 proc.). Iš GPM 2017 metais planuojama gauti 1,814 mlrd. eurų, arba 16,6 proc. visų konsoliduotos visumos biudžeto pajamų.