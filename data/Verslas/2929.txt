Ministrų kabinetas trečiadienį diskutuos, ar kreiptis ES Bendrąjį teismą. Žemės ūkio ministerijos Kaimo plėtros departamento direktorė Jurgita Stakėnienė sakė, kad Lietuva nesutinka su EK pernai lapkritį priimtu sprendimu pritaikyti maždaug 11,3 mln. eurų sankciją už prastą 2013-2015 metų Kaimo plėtros programos įgyvendinimą ir tiesioginių išmokų mokėjimą. Todėl Vyriausybei siūloma bylinėtis. „Įgyvendinant Kaimo plėtros programą ir mokant tiesiogines išmokas, Europos Komisija bei Europos Audito Rūmai audituoja programas ir jie nustato vienus ar kitus trūkumus, už kuriuos vėliau jie pritaiko sankcijas arba, kitaip sakant, korekcijas“, – BNS aiškino J. Stakėnienė. Ji neprognozavo, kaip galėtų baigtis bylinėjimasis teisme. „Teismas yra teismas – gali visa korekcija nusibraukti, gali dalis, čia kaip pavyktų įrodinėti. Mes nesutinkame su auditorių pareikštais pastebėjimais“, – kalbėjo J. Stakėnienė. Jos teigimu, vienas iš EK priekaištų buvo smulkių ir vidutinių įmonių nepakankamas tikrinimas – tuo metu dar neveikė Juridinių asmenų dalyvių informacinė sistema (JADIS). Jai 2015 metais pradėjus veikti, Nacionalinė mokėjimo agentūra (NMA) atidžiau patikrino įmonių veiklą 2013–2015 metais ir nenustatė pažeidimų dėl paramos paraiškų, bet EK į šiuos veiksmus nekreipė dėmesio.