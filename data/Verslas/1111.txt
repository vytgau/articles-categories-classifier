Kaip pastebi EBPO ataskaitos autoriai, darbuotojų atstovavimo ir kolektyvinių derybų vystymas pagerintų darbo sąlygas. Stiprinti socialinį dialogą pernai rudenį įsipareigojo ir nacionalinį susitarimą dėl šalies pažangai būtinų reformų pasirašę valdžios, profsąjungų ir darbdavių atstovai. Tuo metu Valstybinė darbo inspekcija (VDI) jau beveik metus vykdo Europos Sąjungos fondų lėšomis finansuojamą projektą „Profesinių sąjungų ir darbdavių bendradarbiavimo modelis vystant socialinį dialogą“. Prašoma jo finansavimo suma – 1,710 mln. eurų, o iki šiol jau išmokėta 433 tūkst. eurų. Kaip teigiama projekto paraiškoje, jis sustiprins profesinių sąjungų atstovavimą, paskatins darbdavius ir darbuotojus vystyti socialinį dialogą įmonėse, didins jų įsitraukimą į kolektyvines derybas, kurios skatintų kolektyvinių sutarčių pasirašymą, skatins aktyvesnį profesinių sąjungų ir darbdavių organizacijų įsitraukimą, prisidedant prie darbo santykių, socialinio draudimo ir užimtumo didinimo sričių tobulinimo, skatins aktyvesnį darbuotojų įtraukimą į įmonės valdymą ir bendrą socialinę kolektyvinę atsakomybę. Kartu su VDI projektą įgyvendina Lietuvos profesinių sąjungų konfederacija (LPSK), profesinė sąjunga „Solidarumas“, Lietuvos darbdavių konfederacija (LDK) ir Lietuvos Respublikos žemės ūkio rūmai. „Iš viso, projekto įgyvendinimo metu, per 42 mėnesius bus suorganizuotos 75 apskritojo stalo diskusijos (bent 1875 dalyviai), sukurta 14 veiksmingų socialinio dialogo viešinimo priemonių, suorganizuotos 25 bendros socialinių partnerių derybos – apskritojo stalo diskusijos (bent 550 dalyvių), atliktas tiriamasis darbas ir sukurta metodika parengti vertinimo sistemai už pasiekimus socialinio dialogo vystymo srityje bei išleistas metodinis leidinys, bus organizuojami mokymai – diskusijos institucijų ir organizacijų atstovams bei socialiniams partneriams (bent 1250 dalyvių). Be to, bus surengta 50 atvirųjų mokymų visuomenei (bent 1250 dalyvių), surengta 10 regioninių konferencijų Lietuvoje (bent 790 dalyvių), įvykdyta 20 tarptautinio bendradarbiavimo veiklų (80 dalyvių), surengtos 2 tarptautinės konferencijos (bent 210 dalyvių) bei atliktos 3 socialinės apklausos socialinio dialogo vystymo srityje“, – rašoma paraiškoje. Vadina reikalingu ir prasmingu Vienos iš projektą įgyvendinančių organizacijų LPSK pirmininkas Artūras Černiauskas DELFI sakė, kad šis projektas tikrai reikalingas. „Mes jį naudojame darbuotojų, darbdavių ir savo konfederacijos narių supažindinimui su naujovėmis, kurios atsirado naujajame Darbo kodekse. Galime diskutuoti dėl įstatymo taikymo. Šiuo metu didžiausia problema yra nevienodas traktavimas to, kas numatyta įstatyme. Teismų praktikos nėra ir dėl to kyla didžiausi ginčai. Iš tiesų, Darbo kodeksas yra pagrindinis socialinio dialogo dokumentas. Ten kalbama ir apie kolektyvines sutartis, ir apie darbuotojų atstovimą, informavimo, konsultavimo procedūras ir t.t.“ – kalbėjo jis. A. Černiauskas turėjo kelias pastabas dėl, jo teigimu, perdėto biurokratizmo. „Pavyzdžiui, reikia gauti darbdavio leidimą, kad darbuotojas galėtų dalyvauti mokymuose. Dar nelabai gerai, kad vienas žmogus tik vieną kartą mokymuose gali dalyvauti, nes po to nebesiskaičiuoja kaip unikalus dalyvis. Mums reikia 3 tūkst. žmonių socialinio dialogo apmokyti“, – pasakojo jis. Kitos projektą įgyvendinančios organizacijos LDK generalinis direktorius Danas Arlauskas socialinio dialogo projektą vadino labai prasmingu. „Kaip tik šiuo metu esu įmonėje „Autoverslas“, susirinko apie 30 žmonių. Pristatome jiems naująjį Darbo kodeksą ir jie turi krūvą klausimų, nes dabar yra tam tikra įtampa. Profsąjungos daug kalbėjo, kad čia bus XXI amžiaus vergvaldystė. Žmonės įbauginti, bet dabar atsiranda tam tikras nusiraminimas. Jie supranta, kad tame kodekse yra ir labai gerų dalykų“, – telefonu DELFI pasakojo jis. Viešinimui – 466 tūkst. eurų Nemenka bendros 1,7 mln. eurų projekte numatytos sumos ketinama skirti jo viešinimui. Kaip pastarajame Trišalės tarybos posėdyje pristatė VDI atstovai, tam iš viso turėtų būti skirti 466 tūkst. eurų. Pavyzdžiui, 1 tūkst. tiražo leidiniams socialinio dialogo tema bus skirta 9 230,10 euro. VDI komunikacijos skyriaus vedėja Marija Čereškevičiutė informavo, kad šiai ir kitoms veikloms bus vykdomi viešieji pirkimai. Kai kurių veikų pirkimai jau yra pasibaigę. Pavyzdžiui, radijo laidų, klipų kūrimu ir transliavimu už 19 965 eurus užsiims ryšių su visuomene agentūra „Ad verum“. Ši agentūra taip pat atsakinga už straipsnių, pranešimų rengimą ir spausdinimą spaudos leidiniuose ir interneto žiniasklaidoje bei spaudos konferencijų organizavimą. Visa tai kainuos apie 30 tūkst. eurų. Informacinį savipagalbos puslapį www.socdialogas.lt už 8 522,14 euro sukūrė įmonė „Eshoper“. Informacine atributika – reklaminiais puodeliais, medžiaginiais maišeliais, atšvaitais, bloknotais – už 126 230,10 eurų pasirūpins įmonė „Echo Stamp“. Už kūrybinius konkursus socialinio dialogo tema, kurių vertė 40 230,10 euro, atsakinga įmonė „Pokyčių valdymas“. „Jau yra įvykęs kūrybinis konkursas logotipui, plakatui ir kitai vizualinei medžiagai sukurti socialinio dialogo tema“, – nurodė M. Čereškevičiutė. Projekte dar numatyta pagaminti 12,3 tūkst. lankstinukų socialinio dialogo tema už 5474,40 euro, užsakyti reklamą ant viešojo transporto priemonių už 72 076,70 euro, sukurti vaizdo klipų ir juos transliuoti televizijoje už 58 230,10 euro, sukurti informacinį filmą (TV klipą) už 9 076,70 euro ir suorganizuoti apdovanojimų konkursą už 19 153,40 euro. „Renkantis išorės vykdytojus yra vykdomi viešieji pirkimai“, – sakė M. Čereškevičiutė.