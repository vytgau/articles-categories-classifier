„Lietuvos kelių policijos tarnyba atkreipia eismo dalyvių dėmesį, kad keliuose gali pasirodyti daugiau dviračių transporto priemonių, tad prašome, būkite atidūs ir dėmesingi“, – pirmadienį pranešė Kelių policijos tarnyba. Policijos duomenimis, savaitgalį į dvi avarijas pateko mopedų vairuotojai, o dviratininkas partrenkė pėsčiąją. Šeštadienį 17 val. Kaune, Sukilėlių prospekte, automobilis „BMW 530“, vairuojamas 26 metų vyro, išvažiuodamas iš kiemo ir sukdamas į kairę, nepraleido ir susidūrė su 16-mečio vaikino vairuojamu mopedu. Mopedo vairuotojas buvo sužeistas ir pristatytas į ligoninę. Tą pačią dieną 19.20 val. Kauno rajone, Garliavoje, Vytauto gatvėje, neblaivus 29 metų vyras, kuris neturėjo teisės vairuoti, vairavo mopedą, jo nesuvaldė ir atsitrenkė į priekyje ta pačia kryptimi važiavusį ir prieš šviesoforu reguliuojamą sankryžą sustojusį automobilį „AUDI A4“. Įvykio metu susižeidė visiškai girtas mopedo vairuotojas, kuriam nustatytas sunkus 2,74 prom. girtumas. Jis gydomas ambulatoriškai. Sekmadienio vidurdienį Olandų gatvėje Vilniuje keturiolikmetis paauglys, vairuodamas dviratį „Agressor“, važiuodamas šaligatviu, partrenkė 56 metų pėsčiąją. Įvykio metu susižeidė ir pats dviratininkas, ir pėsčioji, jie gydomi ambulatoriškai.