Kaip numatyta 7 metų trukmės sutartyje su Vilniaus savivaldybe, privačių vežėjų konsorciumo pristatyti nauji autobusai pakeitė šeštadalį, arba daugiau nei 15 proc., Vilniaus viešojo autobusų parko. „Džiaugiamės, kad didžiausias Vilniaus istorijoje viešojo transporto atnaujinimas vyksta sklandžiai ir būtent taip, kaip planavome. Keleiviai pastebi ir vertina, kad sostinės gatvėse važiuoja vis daugiau naujų autobusų, kurie kursuoja dažniau, o tai skatina miestiečius dažniau rinktis viešąjį transportą ir taip prisidėti prie darnesnio miesto plėtros. Įskaičiuojant UAB „Transrevis“ ir UAB „Vilniaus viešasis transportas“ perkamus autobusus, Vilniaus gatvėse 2018 m. kasdien važiuos daugiau kaip pusė naujų (53 proc.) viešojo transporto priemonių“, – primena Vaidotas Meškauskas, SĮ „Susisiekimo paslaugos“ Bendrųjų reikalų departamento vadovas, vykdantis direktoriaus funkcijas. Pirmieji aštuoni nauji autobusai trimis privežamaisiais maršrutais Vilniuje pradėjo vežti keleivius rugsėjo pradžioje. „Per du mėnesius keleivių pervežimui paruošėme moderniausių rinkoje miesto autobusų parką, subūrėme profesionalių vairuotojų, dispečerių komandą ir vilniečiams esame pasirengę teikti aukštos kokybės susisiekimo paslaugas 18 populiarių maršrutų“, – sako UAB „Transrevis“ direktorius Vladas Dapkus. Privačių vežėjų investicija į Vilniaus autobusų parko atnaujinimą siekė 6,8 mln. eurų. Naujuose autobusuose keleiviai turi galimybę nemokamai naudotis belaidžiu internetu, įkrauti telefonus, pačios transporto priemonės pritaikytos žmonėms su negalia ir tėvams su kūdikių vežimėliais, keleivių saugumui įrengtos stebėjimo kameros, o vairuotojai vilki uniformas. Planuoja investicijas į darbuotojus ir autobusų plovyklą Pasak UAB „Transrevis“ direktoriaus, didžiausia šių metų investicija buvo ne tik naujų autobusų įsigijimas, bet ir naujų darbo vietų sukūrimas. Šiuo metu bendrovėje dirba 96 vairuotojai. „Iki metų pabaigos priimsime dar 40 vairuotojų, o 2018 m. pavasarį mūsų vairuotojų komanda turėtų išaugti iki 300. Tai didelis iššūkis – jau dabar pastebime profesionalių vairuotojų, turinčių D kategorijos vairuotojo pažymėjimą ir 95 kodo profesinę kvalifikaciją, trūkumą rinkoje, kurį lemia augantys emigracijos tempai. Vairuotojams, kurie prisijungia prie nuolat augančio mūsų kolektyvo, siūlome ne tik darbą naujais autobusais bei konkurencingą atlyginimą, bet ir galimybę kelti savo kvalifikaciją. Siekiame, kad mūsų teikiamos viešojo transporto paslaugos taptų nauju kokybės standartu, kurio privalumus pajustų ne tik keleiviai, bet ir mūsų darbuotojai“, – pažymi V. Dapkus. Kitąmet Vilniaus gatves pasieks 43 nauji ilgieji triašiai autobusai, kuriais privačių vežėjų konsorciumas aptarnaus keturis maršrutus Vilniuje. Pasak UAB „Transrevis“ vadovo, nuolat augant bendrovės autoparkui, įmonė planuoja investicijas į didelio našumo autobusų plovyklą, kuri kitais metais turėtų iškilti šalia įmonės autoparko S. Dariaus ir S. Girėno g., Vilniuje. Naujoji plovykla, į kurią numatoma investuoti apie 150 tūkst. eurų, per valandą galės nuplauti apie 30 autobusų. Šalia autobusų parko įrengta plovykla leis sumažinti autobusų priežiūros kaštus ir laiko sąnaudas. Šiuo metu bendrovė autobusų plovimo paslaugas perka iš kitų tiekėjų. Naujais autobusais keleiviai vežami šiais 18 maršrutų Vilniuje: 1 Stotis–Vikingų g.–Oro uostas 11 Žvėrynas–Senamiestis–Užupis 13 Žemasis Pavilnys–Markučiai–Stotis–Vilkpėdė 14 Grigaičiai–Parko–Arimų g. 15 Žolyno g.–Antakalnis–Turniškės 20 Žemieji Paneriai–Mūririnė Vokė–Lazdynai 26 Ozo–Kalvarijų–Bajorai–Didžioji Riešė–Didieji Gulbinai 28 Žemieji Paneriai–Grigiškės 38 Antakalnis–Dvarčionys–Šilėnų g. 41 Stotis–Eišiškių pl.–Užusienis 51 Žemieji Paneriai–Trakų Vokė–Daniliškės 57 Fabijoniškės–Ateities g.–Jeruzalė-Bajorai 61 Stotis–Nemėžis–Kuprioniškės 65 Ožkiniai–Naujieji Verkiai–Balsių g.–Pagubė 88 Oro uostas–Centras–Europos aikštė 88N Oro uostas–Centras–Europos aikštė 114 Antakalnis–Mileišiškių –S.Kerbedžio g.–Dvarčionys–Vinciūnišės 116 Žvėrynas–Gudelių šilas–Lazdynai–Ungurių g. Primename, kad šį rudenį prasidėjo didžiausias Vilniaus viešojo transporto atnaujinimas. Jo įgyvendinimui buvo skelbti du konkursai – naujo vežėjo parinkimo konkursas, kurį laimėjo dviejų bendrovių – UAB „Transrevis“ ir Latvijos „Rīgas mikroautobusu satiksme“ – konsorciumas, bei UAB „Vilniaus viešojo transporto“ 150 naujų autobusų pirkimo konkursas, kurį laimėjo „Solaris Bus&Coach S.A.“