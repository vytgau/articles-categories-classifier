Skelbiama, kad Sarovo mieste veikiančiame Rusijos federaliniame branduoliniame centre buvo suimti keli darbuotojai, kurie „mėgino pasinaudoti institucijos kompiuteriais asmeniniams tikslams, įskaitant ir bitkoinų kasybą“, agentūrai „Interfax“ sakė centro atstovė Tatjana Zaleskaja. „Jų veikla buvo laiku sustabdyta, – sakė ji. – Sugautus kasėjus sulaikė atitinkamos tarnybos. Kiek man žinoma, pradėta baudžiamoji byla.“ Kiek darbuotojų buvo suimta atstovė nenurodė. Šis centras yra pavaldus Rusijos branduolinei agentūrai „Rosatom“, jame kuriame branduoliniai ginklai. 2011 metais šiame centre pradėjo veikti naujas superkompiuteris, kurio greitis siekis 1 petaflopą. Tuo metu tai buvo dvylikta galingiausias kompiuteris pasaulyje. Šaltojo karo metais už maždaug 500 kilometrų į rytus nuo Maskvos esantis Sarovas, esantis Nižnij Novgorodo regione, buvo itin slaptas miestas. Sovietiniais laikais jis buvo vadinamas Arzamu-16. Čia buvo sukurti pirmieji Tarybų Sąjungos branduoliniai ginklai. Sarovas vis dar yra uždaras miestas, ir jo gyventojams yra taikomi keliavimo apribojimai.