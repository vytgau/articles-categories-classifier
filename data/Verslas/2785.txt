Pasak pranešimo spaudai, „Regitros“ vadovybė susirūpinusi situacija Panevėžio filiale ir ten vyraujančiu bendru mikroklimatu, todėl antradienį padalinyje lankėsi valstybės įmonės vadovai. Per susitikim1 siekta identifikuoti problemas, kurios trukdė sklandžiai šio padalinio veiklai. „Antradienį aplankius Panevėžio filialo darbuotojus, turėjome labai konstruktyvią diskusiją apie esamą situaciją ir artimos ateities planus. Akivaizdu, jog šiam padaliniui reikalingas žmogus, kuris gebėtų ne tik tinkamai vykdyti vadovo funkcijas, būti pavyzdžiu, bet ir sutelkti kolektyvą“, – teigia „Regitros“ generalinis direktorius Dalius Prevelis. R. Kirelis atleistas paaiškėjus, kad nepaženklintą tarnybinį automobilį naudojo asmeninėms reikmėms. R. Polikauskas Panevėžio filialo funkcijas eis iki gegužės mėnesio, kol bus įvykdyta „Regitros“ struktūrinių padalinių reforma. Siekiant didesnio efektyvumo, jos metu ketinama sujungti kai kuriuos įmonės padalinius. Visų filialų direktorių kvalifikacija ir gebėjimai bus vertinami iš naujo, o jų atitikimas pareigoms – pagal pradėtą diegti kompetencijų modelį. Gruodžio mėnesį įmonėje taip pat tirtas atvejis, kai Šiaulių filialo direktorius tarnybinį automobilį naudojo asmeninėms reikmėms. Vadovas kaltę pripažino ir dėl savo poelgio gailėjosi, todėl nebuvo atleistas. Jam apribota galimybė metus gauti priedą prie algos ir nurodyta privalomai išklausyti papildomus kursus. „Regitros“ tarnybinių transporto priemonių naudojimo taisyklėse numatyta, kad darbuotojai privalo griežtai laikytis nuostatos, jog transporto priemones turi naudoti tik darbo metu ir tik tarnybiniais tikslais. Esant būtinybei, automobilis gali būti naudojamas ir kitu laiku, tačiau tai turi būti patvirtinta įmonės vadovybės. Taip pat automobiliai privalo būti pažymėti įmonės logotipu ir aiškiai atpažįstami.