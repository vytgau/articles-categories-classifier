Susitikime su Suomijos premjeru Juhu Sipila Lietuvos vyriausybės vadovas atkreipė dėmesį, kad Suomija, kaip ir Lietuva, šiemet turėjo neįprastai ilgą lietingą laikotarpį. Suomiai taip pat kreipėsi į Europos Komisiją (EK) su prašymu kompensuoti ūkininkų dėl stichijos patirtus nuostolius ir S. Skvernelis pasiūlė Suomijos kolegai suvienyti jėgas ir bendrai sekti kompensacijų, pranešė Vyriausybės kanceliarijos spaudos tarnyba. Spalio pradžioje Vyriausybei paskelbus ekstremalią situaciją visoje šalyje, ji kreipėsi į EK, prašydama padengti nuo liūčių nukentėjusių žemdirbių nuostolius. Pirminiais Žemės ūkio ministerijos duomenimis, nuostoliai dėl liūčių gali siekti apie 40 mln. eurų, tačiau Žemės ūkio rūmai skaičiuoja, kad jie gali siekti daugiau nei 200 mln. eurų. Lietuvos premjeras taip pat pažymėjo, kad Suomija išlieka viena svarbiausių užsienio investuotojų mūsų šalyje. Investicijų temą S. Skvernelis tęsė susitikime su Danijos premjeru Larsu Jokke Rasmussenu (Larsu Joke Rasmusenu). Lietuvos vyriausybės vadovas paragino danus daugiau investuoti Lietuvoje ir patikino, kad prireikus investuotojams bus ieškoma individualių sprendimų, padedančių geriau prisitaikyti prie Lietuvos verslo aplinkos. Suomijos ir Danijos premjerų S. Skvernelis paprašė paramos artėjančiose derybose su Europos Sąjunga dėl Ignalinos atominės elektrinės uždarymo finansavimo ir tiesioginių išmokų žemdirbiams suvienodinimo visoje ES. Šie klausimai bus keliami svarstant naująjį Europos Sąjungos biudžetą.