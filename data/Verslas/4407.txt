Teismas nustatė, kad buvęs kredito unijos administracijos vadovas bei valdybos pirmininkas V. P., taip pat minėtas pareigas ėjusi ir paskolų komiteto nare buvusi N. P. iššvaistė jų žinioje buvusį didelės vertės svetimą turtą. Priimdami neteisėtus sprendimus dėl paskolų suteikimo, N. P iššvaistė per 379 tūkst. eurų, o V. P. – apie 112 tūkst. eurų „Pajūrio kredito unijos“ piniginių lėšų. Be to, N. P. ir V. P., o taip pat buvęs kredito unijos paskolų komiteto pirmininkas A. D., buvusi komiteto narė D. M. ir sąskaitų vadybininkė-kasininkė K. Š., būdami valstybės tarnautojui prilygintais asmenimis, netinkamai atliko savo pareigas bei padarė didelės žalos valstybei ir pačiai kredito unijai, rašoma Klaipėdos apygardos teismo išplatintame pranešime spaudai. „Kaltinamieji sumenkino vieno iš Lietuvos Respublikos bankų sistemos – „Pajūrio kredito unijos“ – autoritetą bei prestižą, sukėlė nepasitikėjimą „Pajūrio kredito unija“ kaip kredito įstaiga, sugebančia skaidriai, patikimai ir saugiai administruoti bei tvarkyti jai patikimas klientų pinigines lėšas“, – paskelbusi nuosprendį 31 tomo apimties byloje pabrėžė Klaipėdos apygardos teismo Baudžiamųjų bylų skyriaus teisėja Ragina Bertašienė. Nors nė vienas iš penkių minėtų asmenų kaltės nepripažino, teismas, įvertinęs įrodymų visumą, konstatavo, kad kaltinamųjų kaltė dėl šių nusikalstamų veikų yra įrodyta. Nustatyta, kad 2011 m. kovą – spalį, pažeidžiant įstatymus ir „Pajūrio kredito unijos“ vidaus dokumentais įtvirtintą tvarką, kreditai buvo išduoti iš viso aštuoniems asmenims. Dalis jų šioje byloje sulaukė bausmės dėl sukčiavimo ar gauto kredito panaudojimo ne pagal paskirtį. Dėl sukčiavimo kaltais šioje byloje buvo pripažinti keturi kredito unijos klientai, kurie apgaule savo naudai įgijo didelės vertės svetimą turtą, pvz., paėmė šimtatūkstantines paskolas kitų asmenų vardu ir jų nemanė grąžinti. Iš „Pajūrio kredito unijos“ paskolas gavę dar trys asmenys nuteisti dėl to, kad gautus kreditus panaudojo ne pagal paskirtį. Teismo vertinimu, nors kaltę pripažino ne visi kreditus paėmę ir kaltinimų šioje byloje sulaukę asmenys, jų kaltė įrodyta visiškai. Teismo nuosprendžiu V. P. skirta pusantrų metų laisvės atėmimo bausmė, jos vykdymą atidedant metams, N. P. – dvejų metų laisvės atėmimo bausmė, jos vykdymą atidedant metams, M. N. – pustrečių metų laisvės atėmimo bausmė, jos vykdymą atidedant dvejiems metams, R. G. – pustrečių metų laisvės atėmimo bausmė, jos vykdymą atidedant dvejiems metams ir 200 MGL dydžio bauda, V. Š. – vienerių metų laisvės atėmimo bausmė, jos vykdymą atidedant metams, A. J. – aštuonių mėnesių laisvės atėmimo bausmė pataisos namuose (įskaičius sulaikymo ir suėmimo laiką bausmė laikoma atlikta). Atidėdamas bausmių vykdymą teismas jiems skyrė atitinkamus įpareigojimus neišvykti, tęsti darbą ir pan. Kaltais šioje byloje pripažintiems D .V., A. D., D. M., K. Š., I. K. ir I. A. skirtos nuo 565 iki 1506 eurų dydžio baudos. Nuosprendis per 20 dienų gali būti skundžiamas Lietuvos apeliaciniam teismui.