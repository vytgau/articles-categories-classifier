Pasak Š. Ruzgio, valdantiesiems įgyvendinus šiuos planus, didelė dalis pensijai dabar kaupiančių žmonių atsisakys toliau dalyvauti antroje pensijų kaupimo pakopoje, o tam dabar skiriamai pinigai būtų pravalgomi. „Pasitraukus „Sodrai“ ir žmogui liepus dėti (mokėti į antros pakopos fondus - BNS) papildomai, didžiulė tautos dalis tiesiog pakels rankas ir nieko nedarys, o politikai turės pilną teisę sakyti - matote, žmonės nepatiko kažkas (....) Sistema užsišaldys ir pakibs“, – pirmadienį spaudos konferencijoje sakė Š. Ruzgys. „Nieko nepasakoma, kaip valstybė subalansuos arba kompensuos savo pasitraukimo „kainą“. Akivaizdu, kad valstybė dingsta, o žmonės patys arba su darbdaviu turės mokėti daugiau“, – pridūrė jis. Š. Ruzgio teigimu, pasiūlymus dėl antros pensijų pakopos išsakęs socialinės apsaugos ir darbo ministras Linas Kukuraitis savotiškai interpretuoja esamą situaciją. „Ministras kuria dirbtinę priešpriešą teigdamas, kad ateities pensijos kaupiamos dabartinių pensininkų sąskaita. Užmirštamas faktas, kad būtent dirbantieji išlaiko pensininkus iš savo mokesčių, kurių maža dalis grįžta jiems kaip valstybės paskata kaupti savarankiškai. Atsisakius paskatos būsimiems pensininkams, dabartinės pensijos vieną kartą padidėtų apie 20 eurų ir tai niekaip nėra panašu į esminį mažų pensijų klausimo sprendimą“, – tvirtino Š. Ruzgys. „Toks valdžios požiūris kuria nereikalingą įtampą tarp skirtingų visuomenės grupių, palikdamas erdvės politikams būti „geriems“ vienai iš jų“, – pabrėžė jis. Pasak LIPFA vadovo, nerimą kelia valstybės mastu ignoruojami jos pačios įsipareigojimai didinti įmokas į pensijų fondus, atstatyti ir kompensuoti ekonominės krizės laikotarpiu apkarpytus pervedimus į antros pakopos fondus. „Ketinimas atsisakyti konkrečių, aiškių valstybės įsipareigojimų, kokie yra dabar, ir pasirinkimas eiti į nuolatinių politinių spekuliacijų objektu esančias mokestines lengvatas grąžina mus į situaciją, kai aiškumo ir stabilumo besitikintys dirbantieji tampa priklausomi nuo besikeičiančių politikų požiūrio, supratimo ir nuolatinės žaidimo taisyklių kaitos. Taip elgiantis gali būti pakirstas pasitikėjimas visa pensijų sistema ir visomis jo pakopomis“, – sakė Š. Ruzgys. L. Kukuraitis praėjusią savaitę paskelbė apie ketinimus keisti antros pakopos pensijų fondų finansavimą – atsisakyti pervedimų iš „Sodros“, juos pakeičiant valstybės biudžeto bei pačių gyventojų didesnėmis įmokomis, numatant paskatų paketą tai daryti. Ministras aptakiai kalbėjo apie tai, kaip žmonės bus skatinami dalyvauti antroje pensijų kaupimo pakopoje ir koks galėtų būti valstybės indėlis, taip pat neatsakė, ar pervedimai iš biudžeto pilnai kompensuos nutrauktas „Sodros“ įmokas. Tačiau ministras pabrėžė, kad į antros pakopos pensijų fonduose jau sukauptas gyventojų lėšas valstybė nesikėsina. Premjeras Saulius Skvernelis praėjusią savaitę taip pat tvirtino, kad dabartinis modelis keisis. Konkrečių permainų premjeras neatskleidė, tačiau pabrėžė, kad antroji pensijų kaupimo pakopa nebus naikinama. Šiuo metu antros pakopos pensijų fondų dalyviams „Sodra“ perveda 2 proc. jų atlyginimo, o jei pats žmogus savo lėšomis prisideda 2 proc. nuo atlyginimo, valstybė perveda papildomus 2 proc. nuo vidutinio darbo užmokesčio.