Bitkoinas patyrė visą eilę smūgių. Kinija ir Pietų Korėja nusprendė griežčiau kontroliuoti prekybą šia kriptovaliuta, o vėliau užsidarė ir populiari platforma „Bitconnect“. Neseniai investuotojai džiaugėsi stipriai išaugusia bitkoino verte. Buvo tikima, kad ji nesustos augti, todėl daugybė žmonių investavo didžiules sumas. Kai kurie - savo viso gyvenimo santaupas ar netgi iš bankų paimtas paskolas. Dabar šie žmonės internete dalijasi savo istorijomis, kurios susilaukia ne tik palaikymo, bet ir pašaipių replikų. Kai kurie vartotojai teigia, kad į bitkoinus investavo ir 500 tūkstančių dolerių, kuriuos skolinosi iš banko. Dabar dėl situacijos jie net negali atgauti likusių pinigų. Kiti teigia investavę visas šeimos santaupas. Teigiama, kad juos paskatino staigus bitkoino vertės augimas praeitų metų pabaigoje ir kai kurių kriptovaliutų ekspertų teigimas, kad bitkoinas gali pasiekti ir 500 tūkstančių dolerių vertę. Bendrai sutinkama, kad žmonės elgėsi neprotingai, investuodami į rinką, kurios nesupranta. Tačiau tokių pamokų lengvai išmokti neįmanoma. Populiariuose kriptovaliutų forumuose dabar žmonės tyliau diskutuoja apie bitkoino ir kitų didžiųjų virtualių valiutų vertę. Vis dažniau dalijamasi kitomis žinutėmis, pavyzdžiui, savižudybės prevencijos pagalbos linijomis. George Popescu, pakankamai gerai žinomas kriptovaliutų ekspertas, dar kylant bitkoino vertei teigė, kad reikėtų sukurti specialią savižudžių pagalbos liniją. Problemos esmė, G. Popescu nuomone, buvo ta, kad žmonės investavo į tai, ko nesupranta. Jie tiesiog atsisakė įvertinti riziką ir galėjo nukentėti. Bitkoino vertė, panašu, stabilizuojasi ties 10 tūkstančių dolerių. Tikėtina, kad ji ir vėl pradės augti, nes kurį laiką taip pigiai bitkoinų įsigyti nebuvo įmanoma. Bet kokia virtualios valiutos ateitis pasakyti negali niekas. DELFI ne kartą skelbė, kad gyventojai įspėjami atsargiai planuoti investicijas į kriptovaliutas, nes šioje srityje galima lengvai prarasti pinigų. „Apskritai kriptovaliutų klausimu Lietuvos bankas laikosi rezervuotos pozicijos, mes išsakome unifikuotą požiūrį, kuris yra bendras Europos bankinės institucijos, kuris perspėja vartotojus, kad kriptovaliuta yra nereglamentuota, neprižiūrima ir žmonės, kurie laiko lėšas kriptovaliuta, prisiima visą riziką, susijusią su ja, o tų rizikų Europos bankinė institucija yra priskaičiavusi daugiau nei šimtą“, – tvirtino Lietuvos banko valdybos narys Marius Jurgilas. Šiuo metu kriptovaliutos vis dar nereglamentuotos.