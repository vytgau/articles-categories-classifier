Naujausiais Klaipėdos LEZ duomenimis, laisvojoje ekonominėje zonoje veikiantys investuotojai per 2016-uosius į įrangą ir infrastruktūrą investavo daugiau kaip 12,5 mln. eurų. Daugiau kaip milijoną eurų į plėtrą pernai investavo plastikų pramonės kompanijos UAB „Retal Lithuania“ ir UAB „Orion Global PET“, taip pat automobilių pramonės kompanijos UAB „Yazaki Wiring Technologies Lietuva“ ir UAB „Be-Ge Baltic“ bei naftos ir dujų pramonės įrangos gamintoja, „General Electric“ grupės narė UAB „Advantec Lietuva“. Įmonės per šį laikotarpį kūrė ir naujas darbo vietas: jų skaičius išaugo daugiau kaip 200 - nuo 1890 iki 2100. Iš viso Klaipėdos LEZ teritorijoje veikiančiose bendrovėse šiuo metu dirba per 4000 darbuotojų, arba statistiškai kas 20-as darbingo amžiaus klaipėdietis. Statistikos departamento duomenimis, visas Klaipėdos miesto TUI portfelis 2016-ųjų pabaigoje sudarė 828,5 mln. eurų, o Klaipėdos apskrityje - 1,114 mlrd. eurų. Per metus su 12 mln. eurų naujų tiesioginių užsienio investicijų Klaipėdos LEZ savo svorį miesto TUI portfelyje padidino nuo 57 iki 60 proc., o apskrityje - nuo 40 iki 45 proc., o tai yra viena didžiausių įtakų savo miestui ir apskričiai tarp Lietuvoje veikiančių laisvųjų ekonominių zonų. „Skaičiuojame, kad 4 iš 5 Klaipėdos LEZ investuotojų jau per pirmuosius dvejus metus viršija savo pradinius plėtros planus - su šia sėkme dažniausiai ir yra susijusi jų tolimesnė plėtra. Mūsų užsienio kapitalo įmonės aktyviai plėtėsi ne tik praėjusiais metais, bet ir šiemet. Jau turime žinių ir apie kai kurių plėtros planus 2018-iesiems (...)“, - sako Klaipėdos LEZ generalinis direktorius Eimantas Kiudulas. Esamų investuotojų plėtra svarbi regionui ne tik dėl sukuriamų darbo vietų ir sumokamų mokesčių. Jie taip pat lemia naujus užsakymus bei darbo vietas Klaipėdos regiono ir visos Lietuvos aptarnaujančioms įmonėms bei tiekėjams: vien per 2016-uosius LEZ kompanijos iš Lietuvos bendrovių nusipirko prekių ir paslaugų už daugiau kaip 200 mln. eurų. Su investuotojų veikla susijusios ir dauguma kitų LEZ teritorijoje įsikūrusių smulkiųjų ir vidutinių įmonių, kurių joje yra per 100. Sutartis dėl veiklos Klaipėdos laisvojoje ekonominėje zonoje šiuo metu yra pasirašiusios 27 įmonės. Du trečdaliai bendrovių - užsienio kapitalo. Didžioji dalis teritorijoje gaminamos produkcijos yra skirta eksportui.