Penktadienį paskelbtoje Vyriausybės ataskaitoje nurodoma, kad kovojant su šešėliu, bus siūloma susigrąžinti mokesčius. „Bus suteikiama daugiau galimybių gyventojams susimažinti apmokestinamąsias pajamas perkant paslaugas, kuriose „šešėlio“ rizika didelė“, - rašoma ataskaitoje. Tačiau Vyriausybė plačiau šio siūlymo kol kas nekomentuoja. Pasak Premjero ekonomikos patarėjo Luko Savicko, detaliau apie šį siūlymą bus paskelbta balandžio viduryje. Neoficialiomis žiniomis, svarstoma gyventojams leisti susigrąžinti dalį gyventojų pajamų mokesčio, jeigu šie už paslaugas, kur vyrauja grynieji pinigai, atsiskaitys oficialiai. Vyriausybė taip pat ketina didinti socialinės paramos tęstinumą pradėjusiems dirbti, investuoti į sąmoningumo skatinimą. Taip pat žadamas naujas teisinis reguliavimas, apsunkinsiantis pridėtinio vertės mokesčio (PVM) nuslėpimą. Siekiant sumažinti šešėlį, pernai Lietuvoje pradėta čekių loterija. Ja siekiama, kad gyventojai turguose, paslaugų įmonėse reikalautų išduoti čekį, o jį užregistravę galėtų laimėti 200 arba 5 tūkst. eurų.