Laikraščio duomenimis, investuotojų konsorciumas, vadovaujamas „SoftBank“, įsigis bent 14 proc. bendrovės akcijų. Kalbama apie tiek jau turimus vertybinius popierius, priklausančius investuotojams ir „Uber“ darbuotojams, tiek ir apie įsigyjamas naujai išleidžiamas „Uber“ akcijas už maždaug milijardą dolerių. Šiuo metu „Uber“ vertė siekia 68,5 mlrd. dolerių. JAV, San Franciske, veiklą pradėjusi bendrovė „Uber“ kuria ir prižiūri programėlę, kuri leidžia išsikviesti laisvai samdomą vairuotoją su jo asmeniniu automobiliu. Vietoj tradicinio taksometro tokiuose automobiliuose kelionės kainą apskaičiuoja „Uber“ programėlė pagal palydovinės navigacijos duomenis. Savo veiklą „Uber“ pradėjo 2009 metais. Jos būstinė įsikūrusi San Franciske. „Uber“ paslaugos prieinamos daugiau nei 500 pasaulio miestų beveik 80-yje šalių. 1981 metais įsteigta bendrovė „SoftBank“ yra viena didžiausių mobiliojo ryšio operatorių Japonijoje. Ji taip pat vykdo verslo operacijas rinkodaros bei finansų sferose. Jos generalinis direktorius Masayoshi Sonas, kurio turtas vertinamas 21,2 mlrd. dolerių, užima 34-ąją poziciją turtingiausių pasaulio žmonių sąraše, kurį sudaro žurnalas „Forbes“. Atskirame Japonijos milijardierių sąraše M. Sonas užimą pirmąją vietą. Pernai gruodį tuomet dar tik išrinktasis JAV prezidentas Donaldas Trumpas, susitikęs su M. Sonu derybų Niujorke, pranešė apie „SoftBank“ planus investuoti 50 mlrd. JAV dolerių į JAV bendroves.