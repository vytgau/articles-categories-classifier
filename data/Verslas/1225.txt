Šeštadienį, Eismo informacijos centro 13 val. duomenimis, apsemtame Šilutės - Rusnės kelio ruože, kurio ilgis 4,9 km (nuo 1,9 iki 6,8 km), vanduo pakilo iki 83 cm. Potvynis, prasidėjęs dar sausio 31 d., kovo pradžioje buvo nuslūgęs ir Šilutės - Rusnės kelias tapo visiškai sausas. Tačiau rusniškiai laisvu judėjimu sausuma galėjo pasidžiaugti vos 10 dienų, kol atšilę orai ėmė tirpdyti Nemuno ir mažesnių upelių vandenis. Žinodama kasmetines tendencijas, Šilutės rajono savivaldybė neatšaukė savivaldybės lygio ekstremaliosios situacijos Usėnų, Juknaičių, Šilutės, Rusnės, Saugų, Kintų seniūnijų teritorijose ir rengiasi naujai potvynio bangai. Priešgaisrinės apsaugos ir gelbėjimo departamento penktadienio duomenimis, Šilutės rajono savivaldybėje buvo užtvindyti 9 kaimai, 69 sodybos, nuo žemyninės dalies atskirti 156 žmonės, apsemtas 19 tūkst. ha plotas, o tai sudaro devintadalį viso savivaldybės ploto. Ne ką geresnė padėtis ir kaimyninėje Pagėgių rajono savivaldybėje, kur užtvindyti 7 kaimai, 21 sodyba, nuo žemyninės dalies atskirti 54 žmonės, apsemtas 10,2 tūkst. ha plotas - penktadalis viso savivaldybės ploto. Šiuo metu kylantis vandens lygis vėl po truputėlį gali užtvindyti daugiau gyventojų sodybų. Kylant vandens lygiui į pagalbą greičiausiai vėl bus pasitelkta Lietuvos kariuomenė su vikšrine amfibija, kuri palikta Šilutėje. Šiuo metu nėra kam su ja dirbti, nes, potvyniui aprimus, čia nuolat gyvenę 7 kariškiai išvyko į savo paskirties vietas, tačiau, esant poreikiui, atvyks į vietą per 4 val. Šilutės rajono savivaldybės administracija kariuomenės pagalbos paprašė sausio 31 d., o kadangi potvynio grėsmė liko, prašė pratęsti gelbėjimo darbus iki kovo 23 d. Jei vandens lygis nenustos kilti, pagalbos prašymą savivaldybė siųs dar kartą. Artimiausioje ateityje valstybė žada per kelią Šilutė - Rusnė pastatyti estakadą, tačiau net ir ją turint, jei potvyniai bus tokie kaip dabar, gyventojų nuosavybė vis tiek bus užtvindyta. Kad potvyniams būtų užkirstas kelias, reikia valyti Nemuno ir aplinkinių upelių dugną, teigiama Priešgaisrinės apsaugos ir gelbėjimo departamento pranešime.