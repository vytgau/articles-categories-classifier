Ir „Reuters“ pranešė, kad kompanijos aptaria galima partnerystę, bet gali būti, kad „Walmart“ įsigis „Humana“. Praėjusį ketvirtadienį, pasibaigus prekybos sesijai biržoje, „Humana“ akcijų kaina šoktelėjo 13 proc. Pasibaigus biržos darbo laikui, „Walmart“ akcijų vertė šiek tiek sumažėjo, informuoja cnbc.com. „The Wall Street Journal“ rašė, kad konkretesnių detalių apie galimą sandorį nežinoma, be to, sandorio gali ir nesudaryti. CNBC korespondentui „Walmart“ atstovas atrašė, kad gandų ir spėlionių nekomentuos. „Humana“ dar nepateikė komentaro. Kaip pranešė finansinių duomenų įmonė „FactSet“, ketvirtadienį pasibaigus biržos darbo laikui, „Humana“ akcijų rinkos vertė buvo apie 37 mlrd. dolerių. Pastaraisiais metais draudimo bendrovės akcijų kaina padidėjo 30 proc., o „Walmart“ akcijų kaina padidėjo daugiau nei 25 proc. Pranešimas apie galimą sandorį pasirodė tokiu metu, kai draudimo bendrovės patiria spaudimą mažinti sveikatos priežiūros įkainius. Pernai gruodį „CVS Health“ paskelbė, kad už 69 mlrd. dolerių pirks draudimo bendrovę „Aetna“. Po šio sandorio turėtų susijungti CVS vaistinės, vaistinių pelno vadybos platforma ir „Aetna“ draudimo paslaugų verslas. Interneto prekybos platforma „Amazon“ pranešė bendradarbiausianti su „J.P. Morgan“ ir „Berkshire Hathaway“, ieškodama sprendimo vis didėjant išlaidoms darbuotojų sveikatos reikmėms. CNBC pranešė, kad „Amazon“ dalyvavo derybose su generinių vaistų gamintojais (generiniai vaistai – originalių vaistų kopijos, juos gamina daug gamintojų, yra konkurencija, todėl jų kainos mažesnės).