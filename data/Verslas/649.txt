„Praėjusiais metais pradėti ambicingi pokyčiai duoda rezultatų – bendrovės rezultatai nuosekliai auga, gerėja krovinių ir keleivių pervežimo rodikliai. To siekti padeda nuolatinis komandos įsiklausymas į klientų poreikius – geriname paslaugų kokybę krovinių pervežime, keleiviams siūlome komfortiškesnes keliones, papildomas paslaugas, naujus maršrutus“, - pranešime cituojamas „Lietuvos geležinkelių“ generalinis direktorius Mantas Bartuška. Per pirmąjį šių metų ketvirtį „Lietuvos geležinkelių“ pajamos, preliminariais duomenimis, siekė 108 mln. eurų, t.y. – 4 proc. daugiau nei per tą patį laikotarpį pernai. Gerėja bendrovės rezultatai ir krovinių pervežime. Sausio-kovo mėnesiais iš viso vežta beveik 13 proc. daugiau krovinių nei tuo pačiu laikotarpiu pernai. Daugiausiai augo tarptautinių krovinių apimtys – per pirmuosius 3 šių metų mėnesius jų vežta 16 proc. daugiau nei 2017 m. Per pirmuosius tris šių metų mėnesius išaugo ir keleivių skaičius. Šylant orams, ypač daugėja keliaujančių vienu populiariausių maršrutų Vilnius-Klaipėda – kovą čia fiksuotas net 18 proc. augimas. Auga ir keleivių srautai maršrutuose Vilnius-Kaunas, Vilnius-Šiauliai.