Milano prokuratūra įtaria, kad mados namai Italijoje gautas įplaukas, atitinkančias kelerių metų pardavimus šioje šalyje, deklaravo Šveicarijoje ir tokiu būdu mokesčių sumą Italijoje susimažino maždaug 1,3 mlrd. eurų, pranešė italų dienraštis „La Stampa“. Tyrimas, leidinio duomenimis, pagrįstas informacija, kurią pateikė buvęs Prancūzijos prabangos prekių grupei „Kering“ priklausančios „Gucci“ darbuotojas, įmonėje užėmęs aukštas pareigas, bet joje nebedirbantis. Pasak „La Stampa“, finansų policija kratas naujoje ir itin modernioje „Gucci“ būstinėje Milane bei kituose biuruose vykdė mažiausiai tris dienas. „Kalbant apie straipsnį apie vietos mokesčių policijos „Gucci“ Florencijos ir Milano biuruose atliktą patikrinimą, kuris šiandien buvo paskelbtas viename Italijos laikraštyje, „Gucci“ patvirtina, jog visapusiškai bendradarbiauja su atitinkamomis institucijomis ir yra tikra, kad jos veikla yra teisinga bei skaidri“, – pareiškė mados namai. Prieš ketverius metus kitai Italijos mados milžinei „Prada“ Italijos mokesčių inspekcijai teko sumokėti 470 mln. eurų, paaiškėjus, kad ji vidaus rinkoje gaunamas įplaukas dešimtmetį deklaravo užsienyje. Pastaruoju metu „Gucci“ pasiekdavo gerų veiklos rezultatų – pavyzdžiui, trečiąjį ketvirtį įmonės pardavimai sudarė 1,5 mlrd. eurų.