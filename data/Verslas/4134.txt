Sandoris bus užbaigtas gavus Konkurencijos tarybos leidimą. Užbaigus sandorį, grupės ekologiškai dirbamų žemių plotas išsiplės 5,2 tūkst. hektarų nuomojamos žemės, per „Nasdaq“ Vilniaus biržą pranešė „Auga Group“. „Šis sandoris ateityje leis padidinti galutiniams vartotojams skirtos mūsų ekologiškos produkcijos gamybos apimtis. Numatome, kad 2019 metais pilnai užbaigsime „Raseinių Agra“ nuomojamų žemių ekologinį sertifikavimą“, – pranešime sakė „Auga Group“ vadovas Linas Bulzgys. „Raseinių Agra“ buvo įsteigta šių metų spalio mėnesį, atskyrimo būdu reorganizavus bendrovę „Agra Corporation“, kurios akcininkai nusprendė atsisakyti žemės ūkio veiklos ir koncentruotis investicinio turto valdymo srityje. Naujai įsteigtai bendrovei buvo perduotas visas su žemės ūkio veikla susijęs turtas (pastatai, mašinos ir įrengimai), apyvartinis kapitalas, 3,9 mln. eurų finansinių įsipareigojimų, žemės nuomos sutartys, o taip pat ilgalaikės nuomos pagrindu išnuomotos „Agra Corporation“ grupės įmonių nuosavos žemės. „Raseinių Agra“ neturi žemės ūkio paskirties žemės nuosavybėje. Po atskyrimo „Raseinių Agra“ nuomos pagrindu dirba 5,2 tūkst. hektarų žemės. Šiuose plotuose „Agra Corporation“ grupės įmonės iki šiol augino apie 25 tūkst. tonų įvairių grūdinių kultūrų. „Šis įsigijimas suteiks papildomų galimybių produkcijos gamybai ir leis dar efektyviau panaudoti abiejų kompanijų gamybinius bei žmogiškuosius resursus. Didžioji dalis įsigyjamos bendrovės dirbamų žemių yra šalia mūsų jau dirbamų plotų Raseinių ir Jurbarko rajonuose, todėl galėsime efektyviai integruoti naują bendrovę į „Auga Group“, įskaitant visus 33 joje dirbančius darbuotojus“, - tvirtino L. Bulzgys. Birželio pabaigoje K.Juščiaus valdoma bendrovė „Baltic Champs“ valdė 88,13 proc. „Auga Group“ akcijų, 5,83 proc. - „Multi Asset Selection Fund“. „Auga Group“ akcijos kotiruojamos Vilniaus biržos Papildomajame prekybos sąraše ir Varšuvos vertybinių popierių biržoje.