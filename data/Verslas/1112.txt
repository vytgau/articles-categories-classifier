Vyriausybė trečiadienį pritarė Susisiekimo ministerijos siūlymui Civilinės aviacijos administraciją prijungti prie Transporto saugos administracijos. „Dalis Civilinės aviacijos administracijos funkcijų, nors pati organizacija panaikinta, bus perduota Kelių ir transporto tyrimų institutui. Tai susiję su techninėmis-ekspertinėmis paslaugomis. (...)Mes tikimės, kad dar pavyks ir uždirbti lėšų, pervedant šitą veiklą kitai įmonei, kuri turi teisę tai daryti“, – Vyriausybės posėdyje tikino susisiekimo ministras Rokas Masiulis. Ministerijos teigimu, Civilinės aviacijos administracijos funkcijas perdavus praėjusiais metais įsteigtai Transporto saugos administracijai, bus sutaupyta lėšų, o įstaiga veiks efektyviau. Anot ministerijos, pertvarkius administraciją, išlaidos žmogiškiesiems ištekliams palaipsniui sumažėtų maždaug 200 tūkst. eurų, informaciniams ištekliams būtų išleidžiama 6 tūkst. eurų mažiau, o patalpoms – 32 tūkst. eurų. „Reorganizavimo tikslas – sumažinti biudžetinių įstaigų skaičių, optimizuoti biudžetinių įstaigų veiklą, racionaliau naudoti materialinius, finansinius ir žmogiškuosius išteklius, gerinti administracinių paslaugų prieinamumą ir kokybę“, – teigia ministerija. Lietuvos transporto saugos administracija įkurta pernai sujungus Valstybinę kelių transporto inspekciją, Lietuvos saugios laivybos administraciją ir Valstybinę geležinkelių transporto inspekciją. Civilinės aviacijos administracija yra atsakinga už aerodromų, lėktuvų, priežiūrą, taip pat prižiūri navigacijos paslaugų kokybę, rūpinasi aviacijos sauga.