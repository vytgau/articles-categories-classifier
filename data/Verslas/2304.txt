Pristatydamas žurnalistams būsimą jo projektą tai atskleidė konsorciumo, su kuriuo derėsis Vilniaus miesto savivaldybė, atstovai. Tiesa, kelios dabartinės konstrukcijos dalys turėtų būti paliktos istorijai. Daugiafunkcio komplekso komisijai prisistatė pasiūlymą pateikęs konsorciumas, kurį sudaro kompanijos „Axis Industries“, „Venetus Capital“ ir „Kauno arena“, bendradarbiaujančios su tarptautine architektų kompanija „Populous“ ir lietuviais „Cloud architektai“. Konsorciumas viešosios ir privačios partnerystės projektą yra pasiruošęs projektą įgyvendinti už 79,9 mln. Eur, futbolo stadiono kaina sudaro 33,8 mln. Eur. 3 proc. šių lėšų būtų savivaldybės, likusi – Vyriausybės ir Europos Sąjungos. Konsorciumas teigia esantis pajėgus daugiafunkcį kompleksą suprojektuoti per 1 metus, pastatyti per 2 metus ir 22 metus būti operatoriumi. Konsorciumas siūlo tokį daugiafunkcio komplekso sukūrimo finansavimo modelį: 51 proc. įneštų konsorciumo dalyviai, o 49 proc. – suteikiančiosios institucijos, likusią finansavimo dalį kompensuotų pirmais metais po daugiafunkcio komplekso veiklos pradžios.  „Suprantame simbolinę ir funkcinę šio projekto reikšmę Lietuvai, esame susipažinę su liūdna ligšioline nacionalinio futbolo stadiono istorija. Tai – sudėtingas projektas, reikalaujantis prisiimti ilgalaikius įsipareigojimus ir rizikas, todėl parengėme visapusiškai skaidrų ir socialinę vertę kuriantį projekto įgyvendinimo modelį“, – sakė konsorciumo atstovas Julius Dovidonis. Anot jo, siekdamas šių tikslų, konsorciumas parengė realų ir optimalų projekto įgyvendinimo pasiūlymą – tiek iš statybinės, tiek iš architektūrinės, tiek iš finansinės pusės. „Tikimės konstruktyvių derybų ir iš Vilniaus savivaldybės laukiame signalo, kad žiūrime ta pačia kryptimi. Esame surinkę stiprią Lietuvos ir užsienio profesionalų komandą, kuri yra pasiruošusi pradėti darbą iš karto po to, kai baigsis derybos ir bus pasirašyta sutartis“, – teigė J. Dovidonis. Verslininkai pasakojo, kad daug papildomų automobilių stovėjimo aikštelių neturėtų atsirasti, nes jų esą vis tiek neužtektų, gyventojai į kompleksą būtų skatinami atvykti visuomeniniu transportu. 15 tūkst. sirgalių talpinantis nacionalinis stadionas su futbolo aikšte ir stogu tribūnoms – tik vienas iš daugelio objektų, kuriuos būtina pastatyti pagal paskelbto konkurso sąlygas. 22 hektarų teritorijoje šalia prekybos centro „Akropolis“, vietoje dabar stūksančių betono griaučių, ketinama įgyvendinti milžinišką daugiafunkcę infrastruktūrą, skirtą ikimokyklinio ugdymo, neformaliojo švietimo ir sveikatinimo paslaugoms teikti, kultūros, komunikacijos ir informacijos centrui, sporto muziejui, masiniams kultūros ir sporto renginiams. Konkurso rengėjai Ukmergės ir Ozo gatvių sankirtoje numatė ne tik konkrečius daugiafunkcio komplekso objektus, bet ir būsimus jų plotus. Čia ketinama pastatyti ir 300 vaikų talpinantį darželį, kurio pastato plotas sudarys 3,7 tūkst. kv. metrų, lauko teritorija – 2,3 tūkst. kv. metrų, o kaina – 3,6 mln. Eur. Neformaliojo ugdymo veiklai skirtas net 56 tūkst. kv. metrų objektas, kuris po savo stogu sutalpins 6 krepšinio aikšteles, rankinio ir futbolo sales, kurių bendras plotas – 7 tūkst. kv. metrų. Čia bus įrengtos 1,7 tūkst. kv. metrų ploto meninės ir sportinės gimnastikos, 500 kv. metrų bokso, imtynių ir fizinio pasirengimo salė. Šiame pastate veiks ir administracinės 1,1 tūkst. kv. metrų patalpos. Šalia taip pat numatyta įrengti UEFA reikalavimus atitinkančias tris futbolo aikštes, kurių bendras plotas sudarys 32 tūkst. kv. metrų. Taip pat iškils lengvosios atletikos stadionas, atitinkantis visus IAAF reikalavimus, su 3 tūkst. sėdimų vietų žiūrovams. Šio stadiono plotas – 14 tūkst. kv. metrų. Šių objektų statybai numatyta skirti 16,4 mln. Eur. Suplanuotas ir Kultūros ir ugdymo centras ir biblioteka, kurių plotas sudarys 1,6 tūkst. kv. metrų. Čia numatytos ir konferencijų salės, kuriose tilps apie 1500 renginių dalyvių. Šio objekto statyboms numatyta beveik 4,6 mln. Eur. Nacionalinis sporto muziejus turės 10 salių, bus 1,5 tūkst. kv. metrų ploto, jo kaina – 4,2 mln. Eur. Bendrai naudojamai infrastruktūrai įrengti numatyta 11 mln. eurų, kitoms būtinos išlaidoms – dar apie 3,2 mln. Eur.