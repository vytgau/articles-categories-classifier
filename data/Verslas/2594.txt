Tai numatyta „Ergo Insurance“, „Maxima Latvija“ ir „Tineo“ sausio 8 dieną sudarytoje taikos sutartyje, kuria sausio 16 dieną patvirtino Vilniaus apygardos teismas (VAT), informavo teismo atstovė Vaida Jurkevičiūtė. Anot jos, teismas nusprendė, kad taikos sutartis neprieštarauja įstatymų nuostatoms ar viešajam interesui bei nepažeidžia šalių teisių ir teisėtų interesų, todėl prašymas ją patvirtinti ir nutraukti bylą buvo patenkintas. Taikos sutartyje numatyta, kad „Ergo Insurance“, nepripažindama jokios savo atsakomybės, sumokės 1,037 mln. eurų „Tineo“ ir 578,1 tūkst. eurų. „Maxima Latvijai“. Įmonės taip pat atsisakė visų esamų ar galimų reikalavimų ir pretenzijų, susijusių su atsakomybe dėl „Maxima“ parduotuvės griūties, taip pat tolesnio bylinėjimosi Lietuvos ar kitų šalių teismuose. „Šalys susitaria, kad šia taikos sutartimi galutinai yra išsprendžiamas ginčas ir suma (1,615 mln. eurų – BNS) yra vienintelis, pilnas ir galutinis visų reikalavimų patenkinimas“, – nurodė VAT atstovė. 2013 metų lapkričio pabaigoje įgriuvus Rygos vakariniame Zuolitūdės rajone veikusios „Maxima“ parduotuvės stogui, žuvo 54 žmonės, tarp jų – trys gelbėtojai, dar dešimtys žmonių buvo sužeisti. „Ergo“ yra apdraudusi „Maxima Latvija“ ir „Tineo“ turtą ir verslo rizikas. „Maxima Latvija“ dar 2013 metais informavo „Ergo Insurance“ apie įvykusį draudiminį įvykį, pateikdama prašymą draudimo išmokai gauti, tačiau pastaroji nurodė, kad draudimo sutartyje numatyta, kad draudimo apsauga negalioja tais atvejais, kuomet nuostoliai patiriami dėl statybos projektavimo klaidų. Nesulaukusi draudimo išmokos, „Maxima Latvija“ ir „Tineo“ 2017 metais kreipėsi į Vilniaus apygardos teismą, prašydamos iš „Ergo Insurance“ prisiteisti 5,34 mln. eurų išmoką.