„Inspektavimo metu nustatyta teisės aktų pažeidimų ir veiklos trūkumų pinigų plovimo ir teroristų finansavimo prevencijos srityje. Dėl to Lietuvos banko valdyba įspėjo „Swedbank“ ir įpareigojo visus inspektavimo metu nustatytus pažeidimus ir trūkumus pašalinti iki 2018 metų gegužės 1 dienos“, - teigiama centrinio banko pranešime. Pasak Lietuvos banko, kitose srityse pažeidimų ar veiklos trūkumų nenustatyta. „Swedbank“ teigia jau ėmęsis veiksmų, kad pašalintų nustatytus trūkumus. Bankas tikina, kad dalis pažeidimų jau ištaisyti. „Pateiktas inspektavimo išvadas vertiname labai rimtai. Norime pabrėžti, kad pinigų plovimo ir teroristų finansavimo prevencijos sritis mums yra prioritetinė, todėl dedame visas pastangas siekdami užtikrinti reikalavimų atitikimą šioje srityje. Esame pasiruošę nuolat gerinti šios srities funkcijų atlikimą mūsų banke“, - sako„Swedbank“ Lietuvoje vadovė Dovilė Grigienė. Įspėjimas yra žemiausio lygio sankcija, kurią galėjo skirti Lietuvos bankas.