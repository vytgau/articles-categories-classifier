„Metai bus puikūs įmonėms ir darbo vietų kūrimui! Akcijų rinka pasirengusi dar vieniems sėkmingiems metams!“ - įsitikinęs valstybės vadovas. Jis taip pat nurodė, kad 2018-ieji pagal visus požymius bus labai sėkmingi verslui, visų pirma dėl naujosios priimtos mokesčių reformos. Gruodžio 22 d. JAV prezidentas D. Trumpas pasirašė įstatymo projektą dėl stambaus masto mokesčių reformos įgyvendinimo, praėjus dviem dienoms po to, kai respublikonų planą patvirtino Kongresas. Vienas iš pagrindinių didžiausios per pastaruosius 30 metų reformos punktų - mokesčių sumažinimas verslui, korporacijoms ir įmonėms. Įstatymas individualų mokesčių tarifą sumažina nuo 39,6 iki 37 proc., o pelno mokestį kerpa dar drastiškiau - nuo 35 iki 21 proc., be to, numatoma daugiau mokesčių lengvatų korporacijoms, dėl ko kritikai teigia, kad reforma bus labiausiai naudinga turtingiesiems, o ne mažas pajamas gaunantiems ar vidurinės klasės amerikiečiams. Kiek anksčiau Baltieji rūmai išplatino informaciją, kuri skelbia, kad per D. Trumpo prezidentavimo metus šalyje buvo sukurta 1,7 mln. darbo vietų, o JAV pramonės akcijų indeksas „Dow Jones“ pasiekė rekordinį rodiklį.