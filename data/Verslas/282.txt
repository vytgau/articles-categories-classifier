„Boeing“ ir „Embraer“ partneryste numatoma sukurti naują kompaniją, kurioje amerikiečiams atitektų 80,01 proc., o brazilams - 19,99 proc. visų akcijų, skelbia leidinys, prieš pridurdamas, kad tokiam sandorio modeliui pritaria ir derybose dalyvaujanti Brazilijos vyriausybė. Gamintojai apie derybas dėl susijungimo paskelbė gruodžio mėnesį, bet sandorį sunkino Brazilijos vyriausybė, turinti galią vetuoti bet kokį strateginį „Embraer“ sprendimą. „O Estado de S. Paulo“ teigia, kad vienas punktas, dėl kurio vis dar diskutuojama - Brazilijos vyriausybės noras į naujosios įmonės valdybą paskirti savo atstovą, kam nepritaria „Boeing“. Pranešime taip pat sakoma, kad prie naujos kompanijos bus prijungtas tik „Embraer“ komercinių lėktuvų gamybos padalinys, o karinių ir privačių lėktuvų padaliniai toliau veiks atskirai nuo susijungusios įmonės. Anot žiniasklaidos, „Boeing“ iš pradžių norėjo į susijungimą įtraukti visus tris šiuos padalinius.