„Rusija ir Kinija žaidžia valiutų devalvavimo žaidimą, kai JAV kelia palūkanų normas. Nepriimtina!“, - piktinosi JAV prezidentas. D. Trumpas omenyje turėjo tai, kad valiutų devalvavimas yra nesąžininga prekybos praktika: jei šalies valiutos vertė yra dirbtinai numušta, jos eksportas yra labiau konkurencingas užsienyje. Tuo tarpu aukštesnės palūkanos Jungtinėse Valstijose teoriškai turi didinti dolerio vertę bei mušti amerikietiško eksporto konkurencingumą, pažymi naujienų agentūra „Reuters“. Nepaisant to, nuo D. Trumpo inauguracijos 2017 m. sausį doleris ženkliai susilpnėjo praktiškai visų didžiųjų pasaulio valiutų atžvilgiu. Juanio atžvilgiu doleris D. Trumpo kadencijos metu krito 8,6 proc., o rublio sustiprėjo 4,6 proc., bet šis prieaugis atsirado tik po praėjusią savaitę paskelbtų sankcijų Rusijos verslininkams, kurios ėmė skandinti rublį.