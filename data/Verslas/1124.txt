OPEC žada dar šiais metais panaikinti pasaulinį pasiūlos perteklių. Be to, pasirodė spėjimų, kad D. Trumpas gali įvesti sankcijas Iranui ir Venesuelai, kas neabejotinai atsilieptų žaliavos išgavimo apimtims. Didžiosios Britanijos svaras sterlingų euro atžvilgiu brango devintą prekybos sesiją iš pastarųjų dešimties (+0,57 proc., iki 0,875 svaro už eurą). Vasario mėn. metinis infliacijos tempas Jungtinėje Karalystėje siekė 2,7 proc. – 0,1 procentinio punkto mažiau nei prognozuota. Pagrindine lėtėjančio kainų augimo priežastimi (sausį kainos kilo 3,0 proc. metiniu tempu) įvardijama būtent kylantis svaro kursas. Šiandien 20 val. Lietuvos laiku pinigų politikos sprendimus skelbs FED. Neabejojama, kad palūkanų normų intervalas bus padidintas iki 1,5-1,75 procento. Investuotojams svarstant ar FED ėmus vadovauti J. Powell‘ui skolinimasis bus branginamas sparčiau nei iki tol manyta, JAV 10-ies metų vyriausybės obligacijų pajamingumas padidėjo 4 baziniais punktais, iki 2,90 procento. Baltijos šalių biržose indeksų kryptys išsiskyrė (OMXV +0,21 proc., OMXT -0,50 proc., OMXR +1,53 procento). Kaip ir dieną prieš tai, aktyviausiai prekiauta apie bendrovės įsigijimą ir pasitraukimą iš biržos paskelbusios „Olympic Entertainment Group“ akcijomis. Sudaryta 214 sandorių už 1,9 mln. eurų, kaina pakilo 0,26 proc., iki 1,91 euro už akciją. Antrą vietą užėmė Šiaulių bankas su 95 sandoriais ir 229 tūkst. eurų apyvarta – kaina padidėjo 0,97 proc., iki 0,626 euro už akciją. Investuotojai netruko sureaguoti į žinią apie 33 proc. vasarį išaugusias „Olainfarm“ pajamas – bendrovės akcijos pabrango 4,65 proc., iki lygiai 9 eurų už akciją (apyvarta 27,8 tūkst. eurų).