Šeima nusprendė atlikti eksperimentą ir nuvažiuoti į svečią šalį apsipirkti per išpardavimus. Eksperimentas pavyko – šeima grįžo ne tik su pilnais krepšiais naujų pirkinių, bet ir nenuskriausta pinigine. Į išpardavimų sūkurį Didžiojoje Britanijoje įsisukusi lietuvė pripažįsta čia važiuosianti dar ne kartą. „Kai papasakoju draugams, visi prašo daugiau nepasakoti, nes skauda širdį klausyti“, – juokiasi Lina. Ji įsitikinusi: už sumą, kurią išleido Jungtinės Karalystės prekybos centruose, Lietuvoje nusipirktų kur kas mažiau, o ir pati kelionė tikrai nekainavo milžiniškų sumų. Nuolaidos milžiniškos Lina pasakoja, kad į D. Britaniją vyko suviliota pažįstamų kalbų apie milžiniškas nuolaidas drabužiams bei avalynei po šventinio laikotarpio. „Sugalvojome padaryti eksperimentą ir nuvažiuoti vienai dienai apsipirkti bei pažiūrėti, kaip atrodo tie išpardavimai, nuolaidos Jungtinėje Karalystėje. Beveik visose parduotuvėse nuolaidos buvo iki 70 proc., išties pigu. Važiavome sausio pabaigoje ir daugelyje parduotuvių jau buvo išdėliotos naujų kolekcijų prekės“, – pasakoja ji. Vis dėlto moteriai pavyko rasti prekių tokiomis kainomis, kurių pavydėtų ne viena moteris. „Man labai patinka „Monsoon“ parduotuvė. Tik įžengus į ją pamačiau, kad joje pilna moterų, o prie įėjimo raudonom raidėm parašyta – nuolaidos iki 70 proc. Parduotuvėje buvo tikrai gražių suknelių, gaila, čia yra didžioji išpardavimų drama, norimų dydžių nelabai buvo likę, nes dažniausiai galėdavai rasti arba 8 (36) arba 14 (42) dydžio sukneles. Bet vis tiek radau labai gražią vakarinę suknelę, kuri buvo nupiginta nuo 120 (apie 137 eurai) iki 35 (apie 40 eurų) svarų“, – džiaugiasi. Vėliau moteris su vyru ir dukra pasuko į „Primark“ parduotuvę, garsėjančią žemomis kainomis:„Ten pripirkome daug drabužių vaikui, ir visa tai kainavo 70 svarų (apie 80 eurų). Pavyzdžiui, rudeninė striukė su kailiuku atsiėjo 10 svarų (apie 12 eurų), jai buvo pritaikyta 50 proc. nuolaida. Pora vaikiškų tamprių kainavo 3,80 svaro (apie 4 eurus ), trys poros mergaitiškų pėdkelnių – 4 svarus.“ Medvilniniai marškinėliai trumpomis rankovėmis išvis kainavo pigiau grybo – 1,30 svaro (apie 1,50 euro), o ilgomis rankovėmis – 1,80 svaro (apie 2 eurus)“, – vardijo pirkinius. Moteris pripažįsta, kad drabužių kokybė nėra pati geriausia, tačiau ji tikrai yra nebloga: „Vaikui tai yra pakankama, nes dažniausia drabužiai perkami vienam sezonui, vaikai greit auga.“ Štai vyriški marškiniai parduotuvėje kainavo 5 svarus (apie 6 eurus), nors anksčiau būtų tekę už juos pakloti 13 svarų (apie 15 eurų), džinsus galima buvo įsigyti už 10 svarų (apie 12 eurų). Grįžo su šešiomis poromis batų Lina juokiasi, kad kelionė išties buvo sėkminga vien dėl to, kad namo grįžo su šešiomis poromis batų. „Pavyzdžiui parduotuvėje „Clarks“, kurią labai mėgstu, nusipirkau kokybiškus, odinius rudeninius batus už 35 svarus. Gaila, kad ir ten mano dydžio batų buvo mažai telikę. Kitoje parduotuvėje dailūs odiniai aulinukai atsiėjo 22 svarus (apie 25 eurus), nors anksčiau jie kainavo 80 svarų (apie 90 eurų), joje taip pat radau vasarinę odinę rankinę vos už 20 svarų (apie 23 eurai)“, – džiūgauja. Lietuvė atkreipia dėmesį, kad Anglijoje akį džiugina ir kur kas didesnis spalvų, neįprastų modelių, prekių ženklų pasirinkimas. „Girdėjome, kad Didžiojoje Britanijoje išpardavimai būna labai geri, bet, manau, reikėjo važiuoti truputį anksčiau, nes mes papuolėme į pačią pabaigą. Taip, galima rasti labai gerų drabužių, ir aš kalbu apie tikrai kokybiškus prekių ženklus, pavyzdžiui, „Marks and Spencer“ suknelę vos už 10 svarų, tačiau rasti dydį – iššūkis“, – pastebi. Moters lagamine taip pat atsirado ir kelios poros klasikinių odinių aukštakulnių, kainavusių 17 (apie 20 eurų) ir 12 svarų (apie 14 eurų). Kelionė daug nekainavo Vaikščiojusi po prekybos centrą Lina stebėjosi ir didelėmis nuolaidomis vaikiškiems žaislams. Gausus pasirinkimas itin džiugino jos dukrą. „Dukra nusipirko didžiulę ponių pilį, kuri buvo nupiginta nuo 42 iki 13 svarų (nuo 48 iki 15 eurų ). Tai tikrai didelė nuolaida. Taip pat matėme parduotuvėje ir dainuojančią Elzą, mergaitėms ši lėlė labai patinka, tai ji nuo 39 svarų, kiek kainuoja ir Lietuvoje, buvo nupiginta iki, berods, 12 svarų“, – šypsosi. Šeima lankėsi tik vieno prekybos centro, įsikūrusio netoli oro uosto, parduotuvėse, tačiau moteris pripažįsta visose net ten esančiose prekybos vietose net neapsilankiusi. „Nesu kokia šopaholikė, parduotuvės mane vargina, todėl ėjau tik į tų prekių ženklų parduotuves, kurie mane domina, ir labai gerai leidau laiką. Žmonių tikrai nebuvo beprotiškai daug. Viso vien sau ir dukrai išleidau apie 300 eurų ir, manau, kad kelionė buvo labai sėkminga. Tikrai keliausiu dar kartą, manau, daug geriau visą dieną skirti apsipirkimui ir kuriam laikui visiškai pamiršti garderobo klausimus“, – tikina. Pati kelionė šeimai brangiai neatsiėjo, nes lėktuvo bilietai į abi puses asmeniui kainavo 26 eurus. O ir papildomo bagažo pirkti neteko, viską pasisekė sutalpinti į rankinį. „Galima skristi ryte ir vakare sugrįžti, bet mes pasilikome nakčiai. Už viešbučio kambarį trims asmenims sumokėjome 50 eurų, tai tikrai nėra labai brangu. Be to, kainos Anglijoje apskritai niekaip nesukrėtė. Prisėdome kavinėje pavalgyti, kur pica ir gėrimas tekainavo 5 svarus (6 eurus) žmogui“, – stebisi. Drabužiai Anglijoje pigesni nei Lietuvoje net be akcijų Nors lietuviai Angliją pažįsta kaip brangesnę šalį su kur kas didesniais atlyginimais, dėl kurių šalis taip masina mūsų tėvynainius, bent drabužiai, avalynė čia kur kas pigesni nei Lietuvoje. 2016 m. „Eurostat“ duomenys, kuriame lyginami palyginamieji kainų dydžiai, rodo, jog Lietuvoje tiek drabužių, tiek avalynės kainos jau peržengė ES kainų vidurkį ir yra atitinkamai 4,2 ir 2,6 proc. didesnės. Tuo metu Anglijoje drabužiai yra 10,6 proc. pigesni nei ES vidurkis, avalynė – 3,9 proc. Taigi skirtumas su Lietuva – dar didesnis. Vis dėlto maistas Jungtinėje Karalystėje vis dar yra brangesnis nei Lietuvoje apie 18 proc., kur kas brangesnis pienas, sūris, kiaušiniai, kurių kainos 4 proc. viršija šių produktų kainų ES vidurkį. Taip pat šalyje stipriai brangesni alkoholiniai gėrimai. Jie kainuoja net 60 proc. daugiau nei vidutiniškai visoje ES.