„Du trečdaliai gyventojai kažką daro azarto srityje. Virtuali erdvė yra naudojama gana plačiai, o kitos formos nėra sąlyginai paplitusios. Azartiniai lošimai Lietuvoje yra masinis laisvalaikio leidimo būdas, nes 31,4 proc. respondentų išvis nelošė“, – spaudos konferencijoje kalbėjo psichologas ir buvęs Seimo narys Gediminas Navaitis. Jis teigė, kad atliktas tyrimas parodė, jog Lietuvoje reikia nuolat stebėti azartinių lošimų situaciją. „Pirmas dalykas, ką siūlyčiau, tai sekti Jungtinės Karalystės lošimų komisijos pavydžiu ir tyrimus atlikti nuosekliai. Tokio tyrimo, kuris reprezentuoja Lietuvos gyventojus, iki šiol nėra buvę. Kitas dalykas, kad Vyriausybės programoje yra numatyta lošimų situacijos stebėsena. Ji turi būti sisteminga ir paremta moksliniais tyrimais, o ne gandais. Šis tyrimas galėtų tapti postūmiu nuolatiniam stebėjimui“, – teigė G. Navaitis. Tyrimas parodė, jog 65,3 proc. respondentų per pastaruosius metus dalyvavo loterijose, o 35,3 dalyvavo momentinėse loterijose. Tuo metu 8 proc. žmonių rinkosi loterijas internete, o 4 proc. – lažybas dėl sporto varžybų rezultatų. Savo ruožtu 2,7 proc. apklausos dalyvių lošė su draugais, – 2,2 proc. – kazino, o 1,7 proc. lošimų automatų salonuose. Mažiausia dalis apklausos dalyvių – 0,3 proc. – dalyvavo neregistruotose lošimų vietose. G. Navaitis pridūrė, kad vidutiniškai gyventojai loterijoms per mėnesį išleidžia 4 eurus, kazino – 30 eurų, o lošimo automatų salonuose – 11–50 eurų. Mykolo Romerio universiteto profesorė Irena Leliūgienė žurnalistams kalbėjo, kad mokyklose turėtų būti skiriama daugiau dėmesio švietimui apie azartinių lošimų pavojus. „Mes negalime laukti, kada ši problema išplis. (...) Dabar vaikai naudojasi kompiuteriais ir atitraukia dėmesį nuo kitų svarbių dalykų“, – teigė I. Leliūgienė. Rinkos tyrimų bendrovė „Vilmorus“ praėjusių metų pabaigoje apklausė 1021 šalies gyventojus, atlikdama reprezentatyvią apklausą apie azartinių lošimų paplitimą Lietuvoje. G. Navaičio teigimu, šį tyrimą užsakė didelis tyrėjų būrys, tarp kurių buvo ir mokslininkai iš Mykolo Romerio universiteto.