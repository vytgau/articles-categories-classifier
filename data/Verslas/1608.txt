M. Carney savo kalboje neragino visiškai uždrausti bitkoino ir kitų kriptovaliutų, bet pabrėžė, kad virtualiosios monetos turi būti reguliuojamos taip pat, kaip kitos finansinės sistemos dalys, bei pažymėjo, jog kriptovaliutos negali pakeisti tradicinių pinigų. „Kaip pinigus kriptovaliutas geriausiu atveju naudoja labai mažai žmonių, ir net jų atveju naudojimas yra ribotas bei paralelus su tradicinėmis valiutomis. Trumpas atsakymas - kriptovaliutos žlunga“, - kalbėjo M. Carney. „Šiuo metu kriptoturtas kelia nemažai problemų apsaugant vartotojus ir investuotojus, rinkos vientisumą, stabdant pinigų plovimą, terorizmo finansavimą, mokesčių vengimą bei kapitalo kontrolės ir tarptautinių sankcijų apėjimą“, - sakė jis. M. Carney pažymėjo, kad visos Jungtinės Karalystės finansų sistemai bitkoinas kelia minimalias rizikas, nes didieji bankai kriptovaliutų kratosi ir su jomis nenori turėti nieko bendra. Daug didesnis pavojus, Anglijos banko pirmininko teigimu, kyla pavieniams investuotojams. „Daugybė kriptovaliutų demonstruoja klasikinius burbulo požymius - naujų paradigmų pateisinimą, augantį entuziazmą plačiu mastu bei ekstrapoliacinį požiūrį modeliuojant lūkesčius, kurie iš dalies priklauso nuo to, ar ateityje pavyks surasti didesnį kvailį“, - teigė M. Carney.