Vasarį Europą kausčius Sibiro anticiklono speigui, žiemai „pasisavinus“ ir dalį kovo, Rusijos dujų gigantas vos ne kasdien skelbė visų laikų paros eksporto rekordus. Visą Rusijos gamtinių dujų eksportą vamzdynais kontroliuojantis „Gazprom“ pranešė nuo pradžios iki balandžio vidurio už NVS ribų jų perpumpavęs 6,3 proc. daugiau nei tuo pat metu pernai - 62,2 mlrd. kubinių metrų. Eksporto apimtys per pastaruosius 12 mėnesių sudarė 198 mlrd. kubų, palyginti su rekordinėmis 2017 kalendoriniais metais - 194,4 mlrd. kubų. Dujų gavybą „Gazprom“ šiemet padidino 7,5 proc. iki 155,8 mlrd. kubų, o gavyba per pastaruosius 12 mėnesių viršijo 484 mlrd. kubų, šiems metams ją planuojant 476 mlrd. kubų apimčių. „Gazprom“ savo dalį Europos dujų rinkoje 2017-aisiais įvertino 34,7 proc. - 1,6 procentinio punkto daugiau nei 2016 metais.