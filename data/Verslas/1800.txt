Parlamentarai Jonas Jarutis ir Robertas Šarknickas ketvirtadienį užregistravo įstatymo pataisas, kuriomis siūloma gyventojų pajamų mokesčiu neapmokestinti vienas iš tėvų, kai šeimoje augtų keturi ir daugiau vaikų iki 18 metų. Jeigu vaikus augintų dirbanti vieniša mama arba tėvas, mokestinė lengvata būtų taikoma jiems. „Siūlomomis įstatymo pataisomis tokie tėvai (įtėviai) būtų finansiškai skatinami turėti daugiau negu vieną ar du vaikus. Taip būtų prisidedama ne tik prie gimstamumo skatinimo, šeimų pajamų didinimo, bet ir rodomas teigiamas pavyzdys, kad dėmesys yra kreipiamas ne tik į labiausiai socialiai pažeidžiamas šeimas, bet ir į tas, kurios yra tvarkingos, atsakingos, moka mokesčius ir neturi galimybių pretenduoti į valstybės pagalbą kitu būdu“, – teigiama parlamentarų parengtų Gyventojų pajamų mokesčių įstatymo pataisų aiškinamajame rašte. Prognozuojama, kad Seimui priėmus siūlomą pataisą, valstybė nesurinks apie 250 tūkst. eurų per metus gyventojų pajamų mokesčio. Finansų ministras Vilius Šapoka BNS yra pripažinęs esantis lengvatų mažinimo šalininkas. „Jeigu kalbame apie mažiausiai uždirbančius, galbūt skurstančius asmenis, tai šią problemą nebūtinai reikia spręsti mokestinėmis lengvatomis, o tikslinės pagalbos teikimu, tikslinėmis išmokomis,“ – yra sakę finansų ministras. Pajamų ir gyvenimo sąlygų statistinio tyrimo duomenų pagrindu atliktais skaičiavimais, 2015 metais Lietuvoje buvo 31,6 tūkst. namų ūkių su trimis ar daugiau vaikų iki 18 metų.