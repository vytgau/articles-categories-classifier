Ministrė pirmininkė Theresa May pareiškė, kad kiek vėliau šiais metais vyriausybė pradės konsultacijas dėl šių vienkartinio naudojimo prekių uždraudimo, o dar vėliau bus priimtas atitinkamas įstatymas. 2015 metais daugumoje Didžiosios Britanijos parduotuvių buvo įvestas nedidelis pirkinių maišelių mokestis. Taip pat buvo uždrausta naudoti plastiko mikrogranules, o praėjusį mėnesį buvo paskelbta apie planus įdiegti plastikinių butelių užstato sistemą. „Jungtinės Karalystės vyriausybė šiuo klausimu pirmauja pasaulyje, o Didžiosios Britanijos visuomenė entuziastingai ir energingai priėmė mūsų plastikinių maišelių mokestį ir plastiko mikrogranulių uždraudimą“, – pareiškė T. May. „Šiandien pristatome plataus užmojo planus dar labiau sumažinti plastikinių atliekų kiekį, kuris susidaro dėl šiaudelių, maišiklių ir ausų krapštukų“, – pažymėjo ji. Didžiosios Britanijos vyriausybės skaičiavimais, šalyje kasmet išmetama apie 8,5 mlrd. plastikinių šiaudelių. Tuo tarpu Pasaulio gamtos fondas (WWF) skaičiuoja, kad Jungtinėje Karalystėje per metus sunaudojama 13,2 mlrd. ausų krapštukų – daugiau negu bet kurioje kitoje Europos Sąjungos (ES) valstybėje narėje. Fondo vertinimais, šalyje taip pat sunaudojama 44,1 mlrd. maišiklių ir 42 mlrd. šiaudelių. Aplinkos sekretorius Michaelas Gove pareiškė, jog tai kelia „ypatingą grėsmę jūrų florai ir faunai“. „Ketiname uždrausti šiuos plastikinius daiktus“, – pareiškė jis BBC.