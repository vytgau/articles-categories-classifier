D. Misiūnas nekomentuoja „Maximos grupę“ valdančios „Vilniaus prekybos“ pagrindinio akcininko Nerijaus Numavičiaus konflikto su smulkiuoju akcininku Mindaugu Marcinkevičiumi. Pastarasis grupės įmones kaltina mokesčių slėpimu. „Profesine prasme aš tai matau kaip iššūkį, „Maximos grupė“ yra viena didžiausių įmonių Baltijos šalyse ir man kaip profesionalui tai yra įdomi galimybė ne tik panaudoti turimą patirtį ir žinias, bet ir išmokti kažką naujo“, – BNS trečiadienį sakė D. Misiūnas. „Kitų aspektų šiai dienai aš negaliu komentuoti, mano rolė yra pakankamai aiški“, – pridūrė jis. D. Misiūno teigimu, pagrindinis jam keliamas tikslas yra auginti „Maximos grupės“ verslo vertę tiek Lietuvoje, tiek užsienio rinkose. „Pagrindinis tikslas yra tvariai auginti verslo vertę, apie detalesnius dalykus dar anksti komentuoti (...) Tai apima ir vidaus, ir užsienio rinkas. „Maximos grupė“ veikia keliose šalyse, mano užduotis yra rūpintis visu verslu, neišskiriant vienos jo dalies“, – aiškino D. Misiūnas. Jis sakė nesibaiminantis gana dažnos įvairaus lygio vadovų kaitos tiek pačioje „Maximos grupėje“, tiek jai pavaldžiose įmonėse. „Jeigu pradėtum visko bijoti, turbūt nereikėtų iš lovos keltis (....) Aš matau aiškius tikslus, aiškų iššūkį ir tą sprendimą priimu sąmoningai“, – pabrėžė D. Misiūnas. Buvęs valstybės valdomos energetikos grupės „Lietuvos energija“ ir koncerno SBA baldų grupės vadovas D. Misiūnas nuo ketvirtadienio vadovaus „Maximos grupei“, taip pat bus įmonės valdybos vicepirmininkas, vadovaus grupės franšizės bei agentavimo bendrovei „Franmax“. Dabartinis „Maximos grupės“ generalinis direktorius Robertas Čipkus, įmonei vadovaujantis nuo 2017-ųjų vasario, karjerą tęs „Vilniaus prekyboje“ – čia jis bus valdybos narys ir verslo plėtros vadovas. Iki R. Čipkaus „Maximos grupei“ vadovavo Alvydas Šustikas, šiose pareigose išdirbęs tik devynis mėnesius. „Vilniaus prekybos“ grupei priklausanti „Maxima grupė“ valdo prekybos tinklus „Maxima“ (Baltijos šalyse), „Aldik“ (Lenkijoje), „T-Market“ (Bulgarijoje) ir elektroninę parduotuvę „Barbora“. Konsoliduota grupės apyvarta pernai siekė 2,69 mlrd. eurų.