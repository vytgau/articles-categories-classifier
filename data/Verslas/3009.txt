Bent jau taip siūlo Finansų ministerija, ketvirtadienį, gruodžio 28 d., registravusi atitinkamus Vyriausybės nutarimų projektus. Nuo liepos 1 d. įsigaliojusiame Darbo kodekse komandiruotė apibrėžiama kaip darbo pareigų atlikimas kitoje, negu yra nuolatinė darbo vieta, vietoje. Komandiruotės metu darbuotojui paliekamas jo darbo užmokestis. Jos metu patirtas papildomas sąnaudas (transporto, kelionės, nakvynės ir kitų išlaidų) turi kompensuoti darbdavys. Jeigu komandiruotė trunka ilgiau negu darbo diena (pamaina) arba darbuotojas komandiruojamas į užsienį, jam turi būti mokami dienpinigiai, kurių maksimalius dydžius ir mokėjimo tvarką nustato Vyriausybė arba jos įgaliota institucija. Įgyvendinant šias kodekso nuostatas ir buvo parengti projektai dėl dienpinigių dydžio, kurie nesikeitė jau daugelį metų. Pavyzdžiui, iki šiol galiojanti dienpinigių norma darbuotojui, komandiruotam Lietuvoje, yra 15 proc. patvirtinto bazinės socialinės išmokos dydžio, kuris yra 38 Eur. Kitaip tariant, už vieną komandiruotės dieną Lietuvoje priklauso vos 5,7 Eur dienpinigių. Jeigu Vyriausybė pritartų Finansų ministerijos pasiūlytam projektui, ši suma būtų padidinta daugiau nei du kartus – iki 14 Eur. Taip pat dienpinigių suma padidėtų ir vykstant į daugelį užsienio valstybių. Mažiausi siūlomi dienpinigiai išvykstant į komandiruotę užsienyje – 33 Eur. Tokia vienos dienos išmoka priklausytų lankantis Albanijoje, Botsvanoje, Butane, Makedonijoje, Indijoje, Indonezijoje ir kt. Tiesa, nutarimo projekte nurodyta, kad į kitas, jame neišvardytas šalis (pvz., Jamaiką ar Kamerūną) komandiruojamiems darbuotojams priklausytų 31 Eur dienpinigiai. Didžiausi dienpinigiai siūlomi keliaujantiems į Japoniją (87 Eur), Daniją (80 Eur), Angolą (70 Eur), Izraelį (70 Eur) ir Kongo Demokratinę Respubliką (70 Eur). Beje, palyginti su dabartiniu dydžiu, vykstant į kai kurias valstybes siūlomi mažesni dienpinigiai. Pavyzdžiui, už komandiruotę į Afganistaną dabar mokama 43 Eur, o siūloma mokėti 33 Eur, į Australiją – ne 53 Eur, bet 50 Eur. „Komandiruotėms į užsienio valstybes dienpinigių skaičiavimo pagrindu pasirinktos Europos Komisijos skelbiamos bendrosios išlaidų normos (angl. Daily Subsistence Allowance), kurios apima maitinimo, vietinio transporto ir kitas išlaidas. Nutarimo projektu siūlomi patvirtinti nauji dienpinigių dydžiai apskaičiuoti imant 2/3 nuo minėtų normų, kadangi kitos išlaidos, nesusijusios su maitinimusi, apmokamos pagal faktines išlaidas. Atkreiptinas dėmesys, kad siūlomi dienpinigių dydžiai būtų panašūs į kaimyninių šalių (Lenkijos, Latvijos) nustatytus dydžius“, – nurodoma nutarimo projekto aiškinamajame rašte. Jame taip pat nurodoma, kad neigiamų pasekmių priėmus projektą nenumatoma: „Jam įgyvendinti papildomų valstybės biudžeto lėšų nebus skiriama, nutarimo nuostatos turės būti įgyvendinamos iš asignavimų valdytojams atitinkamiems metams skiriamų valstybės biudžeto asignavimų, juos iš esmės peržiūrint ir optimizuojant įstaigos darbuotojų komandiruočių skaičių.“ Kartu su dienpinigių norma siūloma keisti ir gyvenamojo ploto nuomos išlaidų normas. Vis dėlto kol kas neaišku, kada siūlomi pakeitimai bus priimti ir nuo kada bus realiai taikomi.