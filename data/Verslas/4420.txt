Bendrovės investicijos į valdomas įmones rugsėjo pabaigoje sudarė 21,9 mln. eurų ir nuo metų pradžios padidėjo 5,2 mln. eurų. Pokytis susidarė iš 5 mln. eurų, skirtų naujai įsteigtos bendrovės „Nordic Cyber Security Oy“ kapitalui didinti. Bendrovė įsigijo kelis akcijų paketus, o didžiausias jų - 77,35 proc. Suomijos kibernetinės saugos bendrovės „Deltagon Group Oy“ akcijų paketas. Grynasis bendrovės pelnas per šių metų devynis mėnesius siekė 214 tūkst. eurų. „INVL Asset Management“ UTIB „INVL Technology“ vadovaujančio partnerio Kazimiero Tonkūno teigimu, investicijos į tolimojo užsienio ir Šiaurės Europos rinkas duoda rezultatų. „Vertindami valdomų bendrovių šių metų trijų ketvirčių pajamų tendencijas matome, kad ligšiolinės investicijos ir įdirbis Užsahario Afrikos bei Pietų Azijos rinkose duoda rezultatų. Naujuoju įsigijimu Suomijoje stipriname pozicijas ne tik kibernetinio saugumo srityje, bet ir Šiaurės Europos rinkose“, - sakė K. Tonkūnas. Įsigijus Suomijoje ir Švedijoje biurus turinčios bendrovės „Deltagon Group Oy“ kontrolę, „INVL Technology“ įmonių biurai veikia vienuolikoje šalių: Lietuvoje, Latvijoje, Estijoje, Suomijoje, Švedijoje, Norvegijoje, Moldovoje, Tanzanijoje, Ruandoje, Ugandoje ir Bangladeše.