Centriniame viešųjų pirkimų portale nurodoma, kad bendrovė sudarė sutartis su „Lietuvos energijos“ įmone „NT Valdos“ ir automobilių nuomos bendrove „Transporent“, veikiančia su prekės ženklu „Sixt“. Iš „NT Valdos“ įmonė trejiems metams nuomosis transporto priemonių už maždaug 430 tūkst. eurų. Su „Transporent“ sudarytų sutarčių vertė siekia apie 588 tūkst. eurų. VŠT atstovė Edita Sirutienė Eltai teigė, kad automobiliai bus naudojami kaip darbo priemonė, vykdant šilumos tinklų priežiūrą, klientų aptarnavimą ir kitas veiklas. O 6 automobiliai bus skirti įmonės vadovams. „Visi nuomojami automobiliai pagal rinkos klasifikaciją yra priskiriami masinio sektoriaus automobilių klasei. Konkurso sąlygų apraše įmonė nurodė standartinę tokių automobilių techninę specifikaciją, kuri daugeliu atvejų atitinka ir anksčiau nei 2017 metais pagamintų masinio sektoriaus automobilių modelių specifikacijas“, - Eltai atsiųstame komentare teigė E. Sirutienė. Ji taip pat pabrėžė, kad nė vienas iš įmonės nuomojamų automobilių nėra priskiriamas prestižinei ar prabangiai klasei - įmonė nesinaudos visureigiais ar pseudovisureigiais, kuriais, pasak E. Sirutienės, naudojosi anksčiau šilumos ūkį valdžiusios įmonės vadovai. VŠT nuomosis „VW Passat“, „Toyota Corolla, „Peugeot Partner“, „Peugeot 208“, „Ford Transit“ ir „Toyota Hilux“ markių automobilius. „Po sostinės šilumos ūkio perėmimo iš „Vilniaus energijos“ šių metų kovo 30 dieną „Vilniaus šilumos tinklų“ žinioje liko 24 transporto priemonės, iš kurių daugiau kaip pusė nebenaudojamos dėl itin blogos techninės būklės. „Vilniaus energija“ savo įsigytų ar nuomojamų transporto priemonių mums neperdavė“, - sakė E. Sirutienė. „Vilniaus šilumos tinklai“ teigia, kad naujų automobilių nuoma jiems leis sutaupyti apie 50 tūkst. eurų, kurie kitu atveju būtų skirti senesnių automobilių remontams. Techninės priežiūros garantija galios trejus metus.