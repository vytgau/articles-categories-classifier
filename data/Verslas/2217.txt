Gegužę Europos Sąjungos (ES) narės galės pradėti bendrą tyrimo programą, pagal kurią bus nustatyta, ar maisto produktų sudėtis skiriasi. „Nesąžininga, kad kai kuriose šalyse žmonėms parduodami prastesnės kokybės maisto produktai, nors jų pakuotės ir prekių ženklai visose šalyse vienodi. Turime suteikti nacionalinėms valdžios institucijoms priemonių nutraukti bet kokią neteisėtą praktiką, kad ir kur ji būtų taikoma“, -pranešime sakė Komisijos Pirmininkas Jeanas-Claude'as Junckeris. Už vartotojų teises atsakinga Komisijos narė Vera Jourova tikina, kad iki balandžio bus baigta bendroji produktų tyrimo metodika. Ją rengia Europos Komisijos jungtinis tyrimų centras, padedamas bent 16 valstybių narių bei kitų suinteresuotų šalių. Pirmuosius tyrimo rezultatus numatoma pateikti iki 2018 metų pabaigos. „Tęsiame savo numatytus darbus ir ketiname galiausiai užbaigti šį dvejopų kokybės standartų reikalą. Kartu dirba 16 valstybių narių. Tai rodo, kad tai anaiptol nėra vien Europos Rytų ir Vakarų skirtumo problema, ir kad ją spręsime drauge“, - teigė V. Jourova. Pasak jos, vartotojai taip pat turėtų nepirkti produkcijos, kurią laiko prastesnės kokybės. Pernai rudenį Žemės ūkio ministerija paskelbė nustačiusi, kad Lietuvai tiekiama vakarietiška produkcija yra kitokios sudėties nei, pavyzdžiui, Vokietijoje pardavinėjamos prekės. Lietuvoje dalyje produkcijos buvo naudojami cukraus pakaitalai, o ne cukrus, dedama daugiau dažiklių ir pan.