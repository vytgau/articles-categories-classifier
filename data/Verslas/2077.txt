Šios savaitės laidos „Boso valanda su S. Jovaišu“ svečias – „MiniBoss“ Lietuvoje įkūrėjas Mindaugas Daraškevičius. „Aš visiems prisistatau, kad esu minibosų bosas. „MiniBoss“ tai – verslo mokykla, kuri skirta vaikams nuo 6 iki 14 metų. Nors Kaune turim mokinį, kuriam šiuo metu dar tik keturi su puse metukų. Ukrainoje suradome mokymų metodiką ir pritaikėme ją Lietuvoje. Vaikai geriausiai įsisavina informaciją, kurią gali panaudoti praktikoje. Toks informacijos pritaikymas galvoje jiems lieka ilgam. Vaikai nuo 6 iki 14 metų labai imlūs informacijai, charakterio tobulinimui, visom informacijoms, kurios teigiamai gali suformuoti žmogų, kuris dirbtų ne tik sau ir jo pirštukai ne tik į save būtų lenkti, bet ir galvotų apie kitus“, – pasakojo M. Daraškevičius. Laidos svečias pasakoja, kad su kiekvienu vaiku, norinčiu patekti į šią mokyklą, kaip ir su kiekvienu rimtu verslininku, yra organizuojamas pokalbis. „Žiūrim, ar vaikas nori ir mes tėveliams pasakome, kad nesvarbu, jog jie nori. Jei atėjusi jų atžala užsinori dirbti karu su mumis, semtis įvairių patirčių, tai mes tikrai su mielu noru matysime jį savo komandoje. Jeigu matome, kad to labiau nori tėvai, taip ir sakome, gal palaukite dar, gal nesusiformavo charakteris ir jis dar labiau nori žaisti, o informacija jam dar neįdomi“, – veiklos principus pristato pašnekovas. M. Daraškevičius pasakoja, kad atėjusius mokytis vaikus moko dirbti ne dėl pelno. „Pinigai – tik mainų priemonė, sukurta žmogaus tam, kad supaprastintų procesą. Ir kai vaikas tą pradeda suprasti jaunystėje, suaugęs jis tampa ne materialistas, ne vartotojų kartos atstovu, kuriam tik pinigai patys svarbiausi, net nesvarbu kaip jie uždirbami. Taip formuojasi charakteris, žinantis ko nori, kalbantis argumentais, o ne tik norais ir intuicija“, – aiškina laidos svečias. Sekite naujienas vadovams kartu! Prisijunkite prie „Boso valandos su S. Jovaišu” paskyros socialiniame tinkle „Facebook”! Užsiregistruokite „Boso valandos“ naujienlaiškiui. Jame naujausia informacija vadovams, kurie nori tobulėti: aktualūs straipsniai savišvietai ir saviugdai, Sauliaus Jovaišo įžvalgos įvairiomis temomis ir atsakymai į jūsų užduotus klausimus, vaizdo reportažai ir, žinoma, naujausios „Boso valanda“ laidos. Ieškokite Facebook.com/BosoValanda.