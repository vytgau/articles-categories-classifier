„Atsižvelgiant į tai, kad dar negautas Lenkijos Konkurencijos Tarybos leidimas prekybos tinklų koncentracijai, „Maxima grupė“ pratęsia pasiūlymą įsigyti 100 proc. bendrovės „Emperia Holding S.A.“ akcijų. Konkurencijos Tarybos sprendimo tikimės sulaukti artimiausiu metu, dėl to pratęsiame pasiūlymą dar trims savaitėms, iki kovo 16 dienos“, – sako „Maxima grupė“ valdybos pirmininkas Petras Jašinskas. Kaip buvo skelbta anksčiau, „Maxima grupė“ holdingas už vieną „Emperia Holding S.A.“ akciją siūlo 100 zlotų, o visų išleistų akcijų kaina sudaro 1,192 mlrd. zlotų (~283 mln. eurų). Teikiamame pasiūlyme taip pat numatyta, kad „Maxima grupė“ gali atsisakyti pirkti akcijas, jeigu į pasiūlymą atsilieps mažiau nei 66 proc. bendrovės akcininkų arba nebus įgyvendintos kitos sutartos sąlygos. Prekybos tinklui „Stokrotka“ Lenkijoje priklauso 436 parduotuvių, jis užima apie 20 proc. šalia namų įsikūrusių parduotuvių rinkos. Įmonėje dirba apie 8,2 tūkst. darbuotojų, jos apyvarta 2016 m. siekė 570 mln. eurų. Holdingas „Maxima grupė“ valdo prekybos tinklus „Maxima“ (Baltijos šalyse), „Aldik“ (Lenkijoje), „T-Market“ (Bulgarijoje) ir elektroninę maisto parduotuvę „Barbora“. Konsoliduota holdingo „Maxima grupė“ apyvarta 2016 m. siekė 2 693 mln. eurų.