Iki balandžio mėnesio pradžios buvo atnaujinti visi „Luminor“ banko filialai, bankomatai, savo išvaizdą pakeitė banko interneto puslapis bei interneto bankai, taip pat sukurta „Luminor“ banko kortelė. „Banko „išvaizdos“ suvienodinimas tapo naujo vardo įvedimo užbaigiamuoju projektu, klientai nuo šiol mus visur Lietuvoje, taip pat ir Latvijoje bei Estijoje, matys vienodai, jiems bus paprasčiau mus surasti ir pasinaudoti paslaugomis“, - pranešime sako „Luminor“ Privačių klientų departamento vadovė Vaineta Barevičiūtė. Pranešime teigiama, kad visi nauji „Luminor“ banko klientai nuo šiol gaus banko korteles su naujomis banko spalvomis ir logotipu. Esamiems klientams, kurie naudojasi „Nordea“ ir DNB banko kortelėmis, pasikeisti turimų kortelių nereikia - senosios galios iki nurodyto termino, o naująsias „Luminor“ korteles jie gaus pasibaigus turimos kortelės galiojimo laikui. „Luminor“ klientai, kurie naudojasi mobiliąja bankininkyste, jau gali atsisiųsti ir atnaujintą „Luminor“ mobiliąją programėlę. Klientams, naudojantiems iOS sistemas, programėlė telefone atsinaujino automatiškai, o „Android“ naudotojai turėtų banko programėlę atsiųsti iš naujo iš „Google Play“ platformos. Pasikeitė ir buvusių bankų elektroninės bankininkystės platformų išvaizda - jie įgavo vienodą „Luminor“ išvaizdą. Pranešime priduriama, kad kol kas funkcionalumas bei paslaugos klientams liko nepasikeitusios. Anot V. Barevičiūtės, IT sistemas planuojama integruoti per trejus metus, iki tol vartotojai ir toliau naudosis iki šiol veikusiomis bankų elektroninės bankininkystės platformomis. Lietuvoje buvo atnaujinti 37 skyriai bei 368 bankomatai.