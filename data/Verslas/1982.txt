Toks sprendimas priimtas atsižvelgus į Lietuvos banko paskirto laikinojo administratoriaus išvadą ir pasiūlymus dėl „Taupkasės" veiklos perspektyvų. Laikinasis administratorius „Verslo administravimo centras“ nustatė, kad kredito unija nevykdo svarbiausio su mokumu susijusio – kapitalo pakankamumo normatyvo ir didžiausios paskolos sumos vienam skolininkui normatyvo, jos veikla nėra stabili ir patikima, todėl kyla reali grėsmė jos indėlininkams, kitų kreditorių ir klientų interesams, rašoma Lietuvos banko pranešime. Laikinojo administratoriaus duomenimis, 2018 m. sausio 31 d. kredito unija buvo sukaupusi 1,9 mln. Eur tvarių pajų, patirti nuostoliai siekė 1,6 mln. Eur, o kredito unijos perskaičiuotas kapitalas sudarė tik 41 tūkst. Eur. „Verslo administravimo centras“ teigimu, siekiant užtikrinti, kad būtų vykdomas kapitalo pakankamumo normatyvas, kredito unijos kapitalas turėtų būti padidintas daugiau nei 0,5 mln. Eur. „Taupkasės" veikla jau ne vienus metus iš eilės yra nuostolinga, šiems nuostoliams padengti reikėtų didelės jos nuosavų lėšų dalies. Ji pažeidžia licencijos išdavimo reikalavimus, dėl to buvo pripažinta nemokia ir atšaukta jos veiklos licencija. Lietuvos banko Priežiūros tarnyba ne kartą nustatė „Taupkasės" veiklos trūkumų ir teisės aktų pažeidimų, už kuriuos taikė poveikio priemones: • 2015 m. liepos mėn., įvertinus atlikto tyrimo rezultatus, Lietuvos banko sprendimu nuo valdybos nario pareigų nušalintas kredito unijos valdybos narys; • 2017 m. rugsėjo mėn., įvertinus neplaninio patikrinimo rezultatus, dėl daugybinių Kredito unijų įstatymo pažeidimų, susijusių su neatsakingai suteikiamomis paskolomis, neaiškių finansinių operacijų ir rimtų apskaitos pažeidimų nuo pareigų buvo nušalinta administracijos vadovė ir valdybos narė (valdybos pirmininkė) ir apribotas skolinimas; • 2017 m. lapkričio mėn. skirta bauda už netinkamą klientų informavimą; • 2017 m. gruodžio 28 d. buvo apribota šios kredito unijos veikla ir paskirtas laikinasis administratorius – „Verslo administravimo centras“, kilus grėsmei, kad dėl „Taupkasės" veiklos ir finansinės būklės gali būti padaryta žala indėlininkų, kitų kreditorių ir klientų interesams. Be to, Lietuvos Aukščiausiasis Teismas 2017 m. yra pripažinęs negaliojančiu „Taupkasės" sprendimą, kuriuo Paskolų komiteto nariams buvo išmokėta daugiau kaip 720 tūkst. Eur tantjemų. Paskolų komiteto nariai ir pirmininkas buvo įpareigoti grąžinti lėšas, kurios gautos pažeidžiant įstatymus. Lietuvos banko duomenimis, „Taupkasės" turtas šių metų sausio pabaigoje sudarė 20,5 mln. Eur, pagal turto dydį ji buvo dvylikta kredito unija Lietuvoje ir vienijo 3,2 tūkst. narių. Kredito unijos pripažinimas nemokia yra draudžiamasis įvykis, todėl jos indėlininkams, vadovaujantis galiojančiais teisės aktais, bus išmokamos indėlių draudimo išmokos. Pagal teisės aktus, įvykus draudžiamajam įvykiui, kompensuojama 100 proc. indėlio sumos, neviršijančios 100 tūkst. Eur.