Vilniuje stipriai vėluoja viešasis transportas Dėl slidžios kelio dangos ir neįprastų spūsčių Vilniuje fiksuojami viešojo transporto vėlavimai nuo 10 minučių kai kur net iki valandos, pranešė už eismą sostinėje atsakinga bendrovė Susisiekimo paslaugos. „Ypač slidu nuokalnėse – Architektų g., Žaliųjų ežerų g., Popieriaus g., Žirmūnų g., Savanorių g., Mileišiškių, Viršuliškių g. Žemaitės g., Žolyno g., Mūrinėje Vokėje, Santariškėse, Stoties rajone", - komentavo bendrovės komunikacijos vadovė Miglė Bielinytė. Šiuo metu fiksuojami 2G, 3G, 4G, 7, 20, 21, 22, 23, 24, 29, 34, 35, 36, 54, 59, 66, 68, 76 maršrutų autobusų bei 2, 4, 6, 15, 16, 19 maršrutų troleibusų vėlavimai. 65, 114 ir 115 maršrutų autobusai šiuo metu nepravažiuoja. Pavojingos sąlygos visoje Lietuvoje Automobilių kelių direkcija praneša, kad ryte visoje šalyje vietomis susiformavo plikledis, slidūs kelių ruožai yra barstomi. Mažesnio eismo intensyvumo rajoniniai keliai didžiojoje šalies dalyje provėžoti, padengti prispausto sniego sluoksniu, slidūs. Visoje Lietuvoje eismo sąlygas sunkina rūkas, matomumas vietomis siekia iki 100 metrų. Pietryčių Lietuvoje krinta šlapdriba, vietomis pereinanti į lietų, likusioje šalies dalyje – be kritulių. Oro temperatūra siekia nuo 1 laipsnio šalčio iki 1 laipsnio šilumos. Apie sudėtingas eismo sąlygas įspėja ir Vilniaus gatves prižiūrinti bendrovė „Grinda“ – šiuo metu sostinėje krintant šlapdribai gatvės padengtos šlapio sniego sluoksniu. Gatves valo bendrovės technika, vairuotojai dėl sudėtingų sąlygų įspėjami planuoti keliones su laiko atsarga. Vandens gylis apsemtoje kelio Šilutė–Rusnė penkių kilometrų ilgio atkarpoje išlieka 105 centimetrai, gyventojų ir automobilių perkėlimo klausimus sprendžia Šilutės rajono savivaldybė, paskelbusi ekstremalią situaciją. Hidrometeorologijos tarnybos duomenimis dieną, daugiausia rytiniuose šalies rajonuose, bus krituliai, vyraus šlapdriba. Rytą daug kur išliks rūkas, plikledis. Aukščiausia oro temperatūra bus nuo 0 iki 4 laipsnių šilumos.