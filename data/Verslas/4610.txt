Vyriausybė lėšas ketina skirti iš 2015 metais gautos Europos investicijų banko (EIB) 300 mln. eurų paskolos. „Vilniaus vandenys“ 20 mln. eurų turės grąžinti per 23 metus, o palūkanos sieks 1,6 proc. „Vilniaus vandenų“ atstovė spaudai Raimonda Strazdauskaitė BNS teigė, kad gauti pinigai bus naudojami įvairios infrastruktūros atnaujinimui ir 25 mln. eurų vertės Vilniaus nuotekų valyklos rekonstrukcijai. Šiuo metu nėra aišku, kokia dalis nuotekų valyklos rekonstrukcijos bus finansuojama iš pasiskolintų lėšų ir kokia iš Europos Sąjungos (ES) paramos lėšų. Šių metų vasarį buvęs „Vilniaus vandenų“ vadovas Aidas Ignatavičius pranešė, jog įmonė iki 2019 metų ketina skirti maždaug 65,3 mln. eurų valdomos infrastruktūros atnaujinimui. R. Strazdauskaitės teigimu, bendrovė neveda derybų su komerciniais bankais dėl paskolų, nes Vyriausybė siūlo geresnes sąlygas. „Šiuo metu dėl paskolos kreipėmės tik į Finansų ministeriją, su bankais šiuo klausimu nesiderame. Kadangi iš Finansų ministerijos skolinimosi sąlygos yra tikrai palankios, alternatyvių šaltinių - paskolos ėmimo iš bankų, nesvarstome“, - atsiųstame komentare raštu teigė R. Strazdauskaitė. „Vilniaus vandenys“, norėdami gauti 20 mln. eurų iš Vyriausybė, turės įkeisti turtą, kurio rinkos vertė yra ne mažesnė nei 160 proc. gaunamos sumos. Vyriausybė kartu iš EIB lėšų ketina perskolinti 1,148 mln. eurų „Pasvalio vandenims“, 598,9 tūkst. eurų Telšių regiono atliekų tvarkymo centrui ir 320 tūkst. eurų „Zarasų vandenims“. Bendrovės už gautas lėšas rekonstruos savo valdomą infrastruktūrą. Vyriausybė 2015 metų gegužę pasirašė pirmąją 1,3 mlrd. eurų paskolos, skirtos ES finansuojamiems projektams, dalies sutartį su EIB. Tada bankas valstybei skyrė 300 mln. eurų.