Iš viso ketinama skelbti kelis rangos konkursus – bus pradėta nuo 5,5 kilometro ilgio ruožo už Vilniaus – nuo 16-o kilometro, kur baigiasi keturių eismo juostų kelias, iki 21-ame kilometre esančios sankryžos į Nemenčinę. Šioje atkarpoje bus pastatytos dvi dviejų lygių sankryžos. Pasak V. Andrejevo, darbų vertė sieks apie 25 mln. eurų. Visą 70 kilometrų ilgio kelią numatoma rekonstruoti iki 2022 metų. Anksčiau viešosios ir privačios partnerystės (PPP) būdu kelią sutvarkyti ketinusi direkcija pernai šios idėjos atsisakė ir projektą finansuos iš Kelių priežiūros ir plėtros programos (KPPP). Apie būtinybę atnaujinti kelią Vilnius–Utena pradėta kalbėti 2013 metais, 2014 metais Algirdo Butkevičiaus Vyriausybė pritarė, kad jis būtų įgyvendintas PPP būdu, o Seimas po ilgų diskusijų jam pritarė tik 2015-ųjų pabaigoje. Skaičiuota, kad 13-kos metų trukmės kelio statybos ir priežiūros projekto vertė sieks 170 mln. eurų. Tačiau 2016-ųjų gruodį pradėjusi dirbti naujoji Vyriausybė iš naujo įvertino projektą ir pernai gegužę Susisiekimo ministerija pasiūlė Kelių direkcijai kelią rekonstruoti ruožais, naudojant KPPP lėšas. 1985 metais pastatyto kelio, kurio danga pagaminta iš cementbetonio, priežiūra nuolat brangsta, nes ji yra sutrūkinėjusi, atsinaujina plyšiai, deformuojasi siūlės. Šis PPP būdu projektas minėtas politinės korupcijos skandale. Jame, be kita ko, buvęs Liberalų sąjūdžio lyderis Eligijus Masiulis įtariamas paėmęs 106 tūkst. eurų kyšį iš koncerno „MG Baltic“ buvusio viceprezidento Raimondo Kurlianskio už įtaką, Seime svarstant nutarimą dėl kelio Vilnius–Utenarekonstrukcijos, Vartojimo kreditų įstatymo pataisas bei parenkant vietą Jono Basanavičiaus paminklui Vilniuje. „MG Baltic“ ir E. Masiulis įtarimus neigia.