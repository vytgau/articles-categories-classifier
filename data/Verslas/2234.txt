Laikraštis „La Nuova Venezia“ pranešė, kad vietos pareigūnai ir policija atliko patikrinimus restorane „Osteria da Luca“, įsikūrusiame netoli Šv. Morkaus aikštės, ir aptiko sveikatos, saugumo bei maisto higienos taisyklių pažeidimų, taip pat prekybos normų pažeidimų, įskaitant netikslius prekių aprašus. „Sudėjus visus pažeidimus, iš kurių dar ne visi yra formaliai užregistruoti, restoranui gresia dešimtys tūkstančių eurų baudų“, – rašė laikraštis. Tačiau priežasčių uždaryti šį restoraną nebuvo, pažymėjo „La Nuova Venezia“. „Osteria da Luca“, kuris „Tripadvisor“ vadove vertinamas 1,5 žvaigždutės ir kurį 83 proc. lankytojų apibūdina kaip „siaubingą“, taip pat gali sulaukti nepatogių klausimų iš finansinių nusikaltimų tyrėjų, nes minėtai turistų grupei nepateikė išsamios sąskaitos, atspindinčios jų užsakytus patiekalus. Keturi japonų vyrai oficialų skundą policijai pateikė po to, kai grįžo į Boloniją, kur tyrinėja italų virtuvę. Vietoj įrodymo jie pateikė kreditinės kortelės išrašą, kuris buvo vienintelis įrodymas, kokią sumą jiems priskaičiavo restoranas. Venecijos meras Luigi Brugnaro socialiniame tinkle „Twitter“ buvo pažadėjęs, kad miesto valdžia „kruopščiai ištirs šį gėdingą epizodą“, ir jeigu jis pasitvirtins, jie „padarys viską, kas įmanoma, kad nubaustų už tai atsakingus asmenis. Mes visada esame už teisybę!“ Minimas restoranas, anot vietos žiniasklaidos, priklauso kinų investuotojams, bet jam vadovauja vienas egiptietis. Restorano atstovas spaudai žurnalistams tąkart sakė „nepamenantis, kad būtų kilę kokių nors problemų su japonų klientais“. Panašūs patikrinimai buvo atlikti ir kitame restorane – „Trattoria Casanova“, kuriame trys moterys iš tos pačios turistų grupės už tris makaronų patiekalus su jūros gėrybėmis turėjo sumokėti 350 eurų. Tačiau šiame restorane jokių pažeidimų nebuvo aptikta, pranešė „La Nuova“. Restoranas „Trattoria Casanova“, įsikūręs turistų kelyje tarp Šv. Morkaus aikštės ir „Santa Maria Formosa“ bažnyčios, buvo pagarsėjęs ir praėjusių metų lapkričio mėnesį, kai viena trijų asmenų šeima iš Didžiosios Britanijos už pietus sumokėjo 526 eurų, įskaitant 297 eurus už keptos žuvies rinkinio lėkštę. Italų restoranai žuvies patiekalų kainą dažnai skaičiuoja pagal žuvies svorį. Restoranas neigė padaręs ką nors bloga. Gyventojų organizacija „Gruppo 25 Aprile“ pasitelkė pastaruosius atvejus kaip dar vieną įrodymą, kaip Venecijos verslininkai bando pasipelnyti iš turistų. „Mes giname vietos gyventojus, ir bet kas, teršiantis gerą Venecijos vardą, padaro žalos visiems Venecijos gyventojams“, – teigė ji. Tuo tarpu Venecijos viešbučių asociacija nukentėjusiai keturių japonų turistų grupei pasiūlė kompensaciją – nemokamai apsistoti prabangiame viešbutyje. „Asociacija atsižvelgė į tai, kad šis epizodas padarė daug žalos miesto įvaizdžiui, – sakė asociacijos prezidentas Vittorio Bonacini. – Po diskusijų aukštu lygiu mes nusprendėme keturiems turistams, turėjusiems tokios karčios patirties, dvi naktis apsistoti keturių ar penkių žvaigždučių viešbutyje.“