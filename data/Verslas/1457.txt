Penktadienį ryte Vilniaus miesto apylinkės teisme nagrinėjama civilinė byla, kurioje N. Numavičius ir susiję asmenys gina savo reputaciją M. Marcinkevičiui viešai metus kaltinimus dėl mokesčių vengimo VP grupėje, nurodoma pranešime. Panašu, kad nuo 2015 m. aktyviai viešumoje kaltindamas N. Numavičių ir su juo susijusias įmones mokesčių vengimu bei inicijuodamas įvairias bylas bei tyrimus prieš šiuos asmenis, smulkusis „Vilniaus prekybos“ akcininkas M. Marcinkevičius sustoti neketina. Penketukas „ramybės“ mokesčiui gauti Bylos nagrinėjimo metu paaiškėjo, kad 2017 m. pavasarį M. Marcinkevičius pasirašė susitarimą su savo akcijas jau perleidusiais Žilvinu Marcinkevičiumi, Gintaru Marcinkevičiumi, Juliumi Numu ir Dariumi Nedzinsku. Šio susitarimo įgyvendinimo vadovu nutarta paskirti M. Marcinkevičiaus sūnų Deną Marcinkevičių ir už tai mokėti fiksuotą 156 000 eurų atlyginimą per metus bei 1 proc. nuo pajamų, kurias susitarimo dalyviai gaus susitarimo įgyvendinimo metu. Atlygį numatyta mokėti pagal paslaugų teikimo sutartį Deno Marcinkevičiaus įmonei „DM Management Consulting“. „Mums susitarimo esmė atrodo daugiau nei aiški: M. Marcinkevičius, į šią veiklą įtraukdamas pasitraukusius akcininkus, toliau siekia „ramybės mokesčio“ – priversti nupirkti iš jo akcijas už kuo didesnę kainą. Susitarime nurodoma, kad kainos skirtumą pagal turėtų akcijų skaičių VP grupėje proporcingai pasidalintų visi susitarimo dalyviai. Paaiškėjus šioms detalėms, mums kyla klausimas, kokiems veiksmams bus naudojamas didžiulis susitarimo dalyvių aptartas biudžetas. Žvelgiant retrospektyviai, manome, kad bent dalis šių pinigų galėtų būti naudojami tolimesnės šmeižto kampanijos prieš N. Numavičių stiprinimui. Be to, žinant M. Marcinkevičiaus sūnui Denui mokamą atlyginimą ir pažadėtą sėkmės mokestį nuo kuo didesnės gautos akcijų kainos, nebekyla klausimas, kodėl D. Marcinkevičius aktyviai liudija ne vienoje civilinėje byloje prieš N. Numavičių“, - teigia N. Numavičiaus atstovas Vaidotas Cucėnas. Pasak V. Cucėno, M. Marcinkevičiaus mestus kaltinimus sudėtinga suprasti visuomenei. „Juolab, kad jis pateikia tik faktines nuotrupas su sau naudingomis interpretacijomis. Tačiau esminę reikšmę turi tai, kad nėra nė vieno kompetentingos institucijos sprendimo, kuris patvirtintų M. Marcinkevičiaus mestų kaltinimų tikrumą. „Penketuko“ susitarimas aiškiai iliustruoja, kad M. Marcinkevičiaus nuolatiniai skundai teisėsaugos institucijoms bei VMI, inicijuojamos civilinės bylos bei viešai spaudoje metami kaltinimai turi vienintelį tikslą – bet kokiomis priemonėms daryti N. Numavičiui spaudimą, siekiant gauti kuo didesnę kainą už savo akcijų paketą“, - cituojamas V. Cucėnas. Anot jo, situaciją prie M. Marcinkevičiaus prisijungus iš VP grupės jau pasitraukusiems akcininkams galima būtų palyginti su toliau nurodytu pavyzdžiu: „Įsivaizduokite, kad už 5 000 eurų įsigijote automobilį, o po trijų metų sugrįžta pardavėjas ir reikalauja sumokėti dar 3 000 eurų, teigdamas, kad tada automobilį pardavė per pigiai“, - teigė V. Cucėnas.