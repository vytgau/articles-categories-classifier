Venesuelos miestas, gelbėdamasis nuo pinigų stygiaus, įsivedė nuosavą valiutą Venesuelos vakaruose esančio Elorso miesto valdžia vietoje nacionalinės valiutos bolivaro, kurio kursas smunka jau ne pirmus metus, įsivedė nuosavus pinigus. Jie, kaip ir pats miestas, buvo pavadinti vietos kovotojo už nepriklausomybę Jose Andreso Elorso vardu. Šie pinigai galioja tik šiame mieste, prie sienos su Kolumbija. Prekeivė Karmen Flores pasakojo, kad buvo išleistos 50 tūkst. ir 100 tūkst. elorsų vertės kupiūros. Jomis galima atsiskaityti turguje, parduotuvėse, baruose ir restoranuose. Šie pinigai pasirodė kaip tik prieš vietos šventę, sakė žuvies pardavėjas Lenikas Salazaras. „Dabar čia linksma, nes vyksta šventė. Mus maitina upė, ir turistų daug atvyko. Tačiau apskritai gyvenimas yra šiaip sau, labiausiai dėl grynųjų stygiaus. Ką be jų nusipirksi? Kortelių ir sąskaitų bankuose mes neturime. Mes neturtingi žmonės“, - teigė žuvies pardavėjas Lenikas Salazaras iš Elorso miesto. Miesto gyventojai ir atvykėliai elorsų gali gauti merijoje ar kultūros centre. Savivaldybė gauna bolivarų ne grynųjų forma ir maino juos į miesto valiutą už 7 proc. komisinius. „Puikus sprendimas, - sako turistė Marija Briseno. – Viskas lengva ir paprasta. Gavai banknotų ir nusipirkai, ko reikia“. Jei yra noras, elorsus galima vėl iškeisti į bolivarus. Šalies prezidentas, socialistas Nicolas Maduro tvirtina, kad kontrabandininkai išveža nacionalinę valiutą į Kolumbiją. Dėl ekonominių ir finansinių sunkumų jis kaltina Vašingtoną. Antradienį jis užsipuolė JAV prezidentą Donaldą Trumpą, kuris uždraudė amerikiečių kreditinėmis organizacijoms atlikti operacijas su kriptovaliuta petru, kurią vasario mėnesį pradėjo gaminti Karakasas. JAV prezidentas petro idėją pavadino apgaule. N. Maduro nuomone, nurodymas uždrausti operacijas su virtualiais pinigais, neva paremtais žaliavine Venesuelos nafta, yra absurdas, rasizmas ir kolonializmas. Tikrų grynųjų pinigų Venesueloje taip pat trūksta. Grynųjų apyvarta vasarį išaugo 50 proc., tačiau spaustuvė nespėja patenkinti jų paklausos.