Su EY sudarytos sutarties vertė siekia 235 tūkst. eurų (be PVM) – 50 proc. šios sumos bus dengiama europinėmis lėšomis. Anot pranešimo, galimybių studijoje bus išanalizuota, koks galimas Latvijos-Lietuvos dujotiekių jungties pajėgumų padidinimo poreikis regiono dujų rinkos poreikiams ir tiekimo saugumui užtikrinti po to, kai bus sukurta kita regioninė infrastruktūra – nutiestos dujotiekių jungtys tarp Suomijos ir Estijos (Balticconnector) ir tarp Lenkijos ir Lietuvos (GIPL). Studija taip pat nustatys reikiamos infrastruktūros techninius parametrus, atliks kaštų-naudos analizę ir išanalizuos kitus su šiuo projektu susijusius duomenis. Pirminiai vertinimai rodo, kad Latvijoje, nuo Lietuvos sienos iki Rygos, reikėtų nutiesti naują vamzdyną greta jau esamo (apie 93 kilometrų) bei išplėsti Kiemėnų dujų apskaitos stotį Lietuvoje. Kita vertus, yra ir kitų būdų, kaip padidinti jungties pralaidumą su esamais pajėgumais, pavyzdžiui, padidinti dujotiekio Ryga-Panevėžys slėgį Latvijos pusėje. Šiuo metu tarpvalstybiniame sujungimo taške pajėgumai yra 67,6 GWh per parą iš Lietuvos į Latviją ir 65,1 GWh per parą iš Latvijos į Lietuvą.