„Ketvirtoji pramonės revoliucija leis užkirsti kelią pinigų plovimui, pavyzdžiui, neleisti Vladimirui Putinui ir jo aplinkos žmonėms plauti pinigus per mūsų banką“, - kalbėjo R. Grajauskas. Jis pažymėjo, kad šiuo metu „Danske Bank“ yra 200 su didžiaisiais duomenimis dirbančių žmonių, ir bankas iki 2020 metų sieks dirbti visiškai automatizuotai. „Ateityje paskola galės būti išduodama skaitmeniniu būdu, taip pat technologijos leis įspėti, kokios yra klientų nuotaikos, kada jie nuspręs atsisakyti banko paslaugų ir panašiai“, - pažymėjo ekonomistas. Kalbėdamas apie ketvirtą pramonės revoliucija, R. Grajauskas taip pat pažymėjo, kad ji susideda iš trijų dalių: skaitmenizacijos, išmanizacijos ir, kaip teigė ekonomistas, protingų mašinų. „Kai kalbame apie gamybą šios revoliucijos kontekste, tai reiškia, kad visa gamyba apjungiama į vieną tinklą ir išimtinai yra valdoma kompiuterių algoritmo modeliu“, - sakė jis. „Technologijos leidžia gaminti tiek, kiek reikia tuo metu rinkai, ir leidžia sumažinti atsargų kiekį, galima dirbti su minimaliomis, nulinėmis atsargomis. Kalbant apie žaliavų komponentus, technologijos leidžia jų tiekti tik tiek, kiek reikia“, - pridūrė R. Grajauskas. Jis įspėjo, kad didžiosios kompanijos šiuo metu siunčia žinią, jog tie tiekėjai, kurie negebės naudotis pažangiomis skaitmeninėmis sistemomis, gamybos grandinėje nedalyvaus. Jo teigimu, svarbu suprasti, kad ši revoliucija neapima vien gamybos, tai ir sveikata, finansinės technologijos, internetinė prekyba. „Internetinė prekyba auga eksponentiniais tempais, kai tuo metu prekyba vadinamuose „univermaguose“ mažėja, jų dienos suskaičiuotos“, - tikino jis. R. Grajauskas taip pat pažymėjo, kad didžiosios valstybės per rizikos kapitalo fondus aktyviai investuoja į dirbtinį intelektą. „Rizikos kapitalo fondai eina vis daugiau į dirbtinį intelektą. 2017 metais buvo dvigubai daugiau investuota į dirbtinį intelektą nei 2016 metais“, - pastebėjo jis. Jis išskyrė, kad Jungtinės Amerikos Valstijos (JAV) dominuoja pagal perspektyviausių dirbtinio intelekto kompanijų skaičių, antrą vietą užima Kinija. „Tendencija tokia, kad Kinijos valdžia per rizikos kapitalo fondus labai stipriai investuoja į dirbtinį intelektą, jie supranta to svarbą“, - teigė ekonomistas. Jo pateiktais duomenimis, į dirbtinio intelekto kompanijas taip pat investuoja ir Didžioji Britanija, Izraelis, Kanada, Japonija, tačiau jie stipriai atsilieka nuo lyderiaujančių JAV ir Kinijos.