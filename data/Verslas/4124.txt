Prieš Kalėdas elektroninėse parduotuvėse pardavimai išauga apie 3 kartus, o kurjerių poreikis padvigubėja. Dažniausiai gyventojai užsisako grožio, sveikatos priemones, drabužius ar technikos prekes. Lietuvos paštas tikina, kad planuojantys dovanas pirkti internetu, ypač iš užsienio, tuo turėtų pradėti rūpintis jau dabar. Aiškinama, kad tai susiję ne tik su augančiu siuntų srautu, bet ir su sudėtingesnėmis oro sąlygomis, dėl kurių gali vėluoti siuntų pristatymas. Perkantiems lietuviškose elektroninėse parduotuvėse taip pat rekomenduojama nedelsti, nes prieškalėdiniu laikotarpiu užtrunka siuntų paruošimas, o jeigu prekę norėsis grąžinti, gyventojas praras daug laiko.