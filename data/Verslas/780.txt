„Šie du susitarimai atveria tolesnes galimybes importui iš JAV, nes šiuo metu yra tam tikras pakilimas, antroji banga suskystintų dujų eksporto. Džiugu, kad vizitas, kurį turėjome prieš dešimt dienų, duoda apčiuopiamų rezultatų“, - „Žinių radijui“ trečiadienį sakė Ž. Vaičiūnas. Antradienį energetikos įmonių holdingo „Lietuvos energija“ dujų prekybos bendrovė „Lietuvos dujų tiekimas“ ir SGD terminalo operatorė „Klaipėdos nafta“ pasirašė bendradarbiavimo susitarimus su JAV „Freeport LNG“. Anot Ž. Vaičiūno, svarbu yra tai, kad „Klaipėdos nafta“ bendradarbiaus su „Freeport LNG“ statant terminalus. „Freeport LNG“ baigia statyti SGD terminalą Kintanos saloje Teksaso valstijoje. Ji pirmąją SGD liniją planuoja atidaryti šių metų pabaigoje, o dar dvi linijas - 2019 metais. Visų trijų linijų nominalus metinis pajėgumas sieks apie 15 mln. tonų SGD (20,5 mlrd. kub. m dujų). Palyginimui - Lietuva per metus suvartoja daugiau kaip 2 mlrd. kubinių metrų dujų. Praėjusiais metais „Lietuvos dujų tiekimas“ iš JAV importavo du suskystintųjų dujų krovinius ir pagal JAV SGD importo apimtis užėmė 3 vietą Europoje po Ispanijos ir Portugalijos. Pirmasis JAV išgautų gamtinių dujų krovinys Baltijos jūros krantus pasiekė 2017 metų rugpjūtį, „Lietuvos dujų tiekimui“ jį įsigijus iš pirmąjį JAV SGD eksporto terminalą „Sabine Pass“ valdančios kompanijos „Cheniere“. Prognozuojama, kad 2020-2021 metais Jungtinių Valstijų SGD gamybos metiniai nominalūs pajėgumai išaugs iki 70 mln. tonų (95,5 mlrd. kub. m dujų) - tai leistų JAV tapti trečia SGD eksportuotoja pasaulyje po Australijos ir Kataro. Šiuo metu „Lietuvos energijos“ įmonių grupei priklausančios gamtinių dujų tiekimo ir prekybos įmonės „Lietuvos dujų tiekimas“ ir „Litgas“ yra pasirašiusios apie 15 neįpareigojančių bendrųjų prekybos sutarčių su pasauliniais SGD tiekėjais, tiekiančiais apie pusę viso pasaulio SGD.