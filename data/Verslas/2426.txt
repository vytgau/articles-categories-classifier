Šiuo konkursu žurnalistai ir tinklaraštininkai skatinami įsitraukti į ES struktūrinių fondų investicijų Lietuvoje panaudojimo efektyvumo analizę, skatinti diskusijas apie ES lėšomis įgyvendinamus socialinius ir ekonominius pokyčius, planuojamus ir vykdomus projektus, jų eigą ir naudą regionui, bendruomenei, gyventojui. Lietuvos žurnalistų sąjungos ir Finansų ministerijos inicijuotame kūrybiniame konkurse „Europos Sąjungos investicijų efektyvumas Lietuvos ekonomikai ir visuomenei“ varžėsi bemaž 140 įvairių spaudos, radijo, televizijos ir internete skelbtų darbų. Tačiau piniginiais prizais po 1000 eurų, diplomais bei autorinėmis skulptūromis apdovanojami tik dešimt laureatų. Už „Metų tyrimą“ buvo apdovanota Vilma Danauskienė (DELFI.lt), taip pat Šarūnas Černiauskas ir Birutė Davidonytė (15min.lt). „Metų komentaro“ apdovanojimas skirtas Rimvydui Valatkai (DELFI.lt). „Metų žurnalisto“ (ES investicijų tema profesionaliausiai dirbantis žurnalistas) tapo Ernestas Naprys (15min.lt) ir Dalius Simėnas („Verslo žinios“ ir vz.lt); „Metų redakcija“ (išskirtinį dėmesį ir profesionalumą temai skyrusi redakcija) - („Verslo žinios“, vyriausiasis redaktorius Rolandas Barysas). Už „Metų diskusiją televizijoje“ apdovanojama Živilė Kropaitė (LRT televizija); „Metų reportažą televizijoje“ - Kristina Karlonė (Lietuvos ryto televizija ); „Metų reportažą spaudoje ar interneto žiniasklaidoje“ - Vilma Jakubauskaitė Kasperavičienė („Lietuvos žinios“) ir Edita Radzevičiūtė („Kauno diena“). Nominantus vertino žiniasklaidos ekspertų komisija, kurioje dirbo Aurelija Arlauskienė, Vilija Butkuvienė, Ginas Dabašinskas, Brigita Sabaliauskaitė, Jolanta Mažylė, Virginija Motiejūnienė, Rytas Staselis (komisijos pirmininkas), Aistė Žilinskienė. Pasak Žurnalistų sąjungos pirmininko, toks konkursas planuojamas ir ateityje. 