„S&P Global“ pakėlė ilgalaikio užsienio valiutų kredito ir trumpalaikio kredito reitingus iki investicinio lygio - BBB-. Ankstesnis reitingas BB+ „S&P Global“ skalėje yra laikomas neinvesticiniu. Rusijos finansų ministras Antonas Siluanovas šeštadienį teigė, kad „S&P Global“ sprendimas buvo „lauktas ir logiškas“. Šalies kredito reitingas Ukrainos krizės įkarštyje buvo sumažintas 2014-aisiais - tuomet A. Siluanovas agentūrų sprendimus vadino „politiniais“. „Investicinio lygio priskyrimas kredito reitingui neabejotinai padidins investuotojų susidomėjimą Rusija, ne tik investuojant į valstybinį turtą, bet ir į privačias įmones“, - reporteriams sakė A. Siluanovas. Nuo šiol investicinį reitingą Rusijos kreditui priskiria dvi iš trijų didžiųjų agentūrų. „Fitch“ tą buvo padarę jau anksčiau bei po periodinės Rusijos ekonominės padėties peržiūros penktadienį nusprendė nekeisti savo pozicijos. O „Moody's“ Rusijai vis dar priskiria neinvesticinį reitingą.