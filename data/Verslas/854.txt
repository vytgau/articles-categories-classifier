„Green Hall3“ statybas įmonė pradėjo 2016 metais, tačiau tų pačių metų pabaigoje jos buvo sustabdytos, stovėjimo aikštelėje atsivėrus smegduobei buvo nutraukti magistraliniai kanalizacijos vamzdžiai, iš kurių teršalai maždaug parą tekėjo į Neries upę. Bendrovė pranešė, kad naujasis pastatas konceptualiai baigs verslo slėnio Žvėryne architektūrinę kompoziciją. Pasviręs A energetinio efektyvumo klasės 4 aukštų pastato fasadas iš dalies kontroliuos saulės kaitrą, jis naudos mažiau energijos vėsinimui. Daug šviesos suteiks ir stiklinis stogas virš pastato atriumo. Po pastatu bus įrengta 90 vietų automobilių aikštelė. Vilniaus regiono aplinkos apsaugos departamento duomenimis, dėl nuotekų avarijos per 2016-ųjų Kalėdas į Nerį bei žemės paviršių pateko daugiau nei 46 tūkst. kubų nevalytų nuotekų. Dėl to departamentas siekia prisiteisti 630 tūkst. eurų žalos iš bendrovių „Archinova“, Statybos projektų ekspertizės centras, „Vilniaus rentinys“ bei „Ribinis būvis“ . „Urban Inventors“ Upės gatvėje valdo 2009 metais pastatytą biurų pastatą „Green Hall“ ir 2017 metais pastatytą „Green Hall 2“. Į juos investuota 33 mln. eurų.