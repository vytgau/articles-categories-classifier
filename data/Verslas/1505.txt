Aiškindamas, kodėl pernai įvyko lūžis kriptovaliutų rinkose, ekonomistas teigė, kad žmonės visada pirko šlamštą. „Esminis klausimas, kurį girdėjau: kodėl 2017 metais bitkoinai pradėjo brangti ir kodėl įvyko lūžis? Atsakymas - žmonės visais laikais pirko šlamštą, o 2017 atsirado daug pirkėjų. Atsirado lūžio taškas, kai buvo pastebėtas įspūdingas brangimas, beveik be jokių korekcijų, ir buvo suprasta, kad reikia šokti į tą traukinį“, - trečiadienį Ekonomikos forume kalbėjo „Swedbank“ vyriausiasis ekonomistas N. Mačiulis. Anot jo, neteisinga tikėtis, kad iš bitkoinų įmanoma realiai uždirbti. „Bitkoinai pardavinėjami kaip realus būdas pasistatyti tuos 10 procesorių, kasti tas valiutas, bet iš tiesų šansas gauti normalias pajamas yra panašus kaip ir laimėti loterijoje“, - įspėjo jis. „Kai girdime, kad kriptovaliutų kasėjas nusipirko prabangų automobilį, tai nereiškia, kad jis jį nusipirko, nes kasa valiutas. Jis nusipirko jį, nes yra turtingas ir gali dalį pinigų išmesti automobiliui ir dalį - valiutų kasimui“, - kalbėjo ekonomistas. Jis taip pat paminėjo atvejį, kai blokų grandinės (blokchain) kompanija, organizuodama renginį, atsisakė priimti bitkoinus. „Bitkoinas apskritai kasdieniams atsiskaitymams yra visiškai netinkamas. Juolab, kad bitkoino sąnaudos yra labai didelės, vienas sandoris reikalauja tiek elektros, kiek aš suvartoju per visą mėnesį, tai tikrai nėra pigi ir efektyvi priemonė“, - pažymėjo jis. Jo teigimu, bitkoinams išgauti reikalinga elektra yra labai užteršta ir visai neekologiška. „Vadinti tai revoliucija yra nuodėmė, tai išteklių švaistymas, aplinkos teršimas, sunaudojamas nepadorus kiekis elektros energijos. Pavyzdžiui, Islandijoje šiuo metu bitkoinų kasimui sunaudojama daugiau elektros nei visiems kitiems tikslams“, - sakė N. Mačiulis. Tuo metu, pasak jo, per įsilaužimus prarastos lėšos taip pat yra įspūdingos, todėl bitkoinų saugumas yra santykinis. Fiksuotos pasiūlos valiuta, kurią taip giria bitkoinų šalininkai, taip pat nėra privalumas. „Su nuolat brangstančia valiuta pirkti kasdienio vartojimo prekes yra beprasmiška, nes rytoj valiuta jau bus brangesnė ir tu jausiesi kažką praradęs“, - kalbėjo jis. Anot N. Mačiulio, mokesčiai, kurie atliekant pervedimus su kriptovaliutomis, yra maži arba jų visai nėra, taip pat nėra privalumas, nes valstybė taip praranda lėšas. Tačiau ekonomistas tikino, kad negalima atmesti blokų grandinės revoliucingumo. Jis pateikė pavyzdį apie Australijos banką, kuris naudodamasis blokų grandinės technologija atlieka pinigines operacijas, kurios yra sunkiai „nulaužiamos“. Nors šiuo metu, pasak ekonomisto, ši technologija taip pat dažnai išnaudojama beprasmiškai. Kriptovaliuta yra skaitmeninė decentralizuota valiuta, kuri buvo sukurta 2008 metais. Ją galima gauti vadinamuoju „kasimo“ būdu, turint specialią kriptovaliutų piniginę. Jos entuziastai sako, kad kriptovaliutos patobulins finansų, sveikatos ir kt. sektorius, tuo metu kritikai atrėžia, kad ji gali tapti priemone sukčiams pasisavinti pinigus.