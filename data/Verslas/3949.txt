A. Merkel vadovaujamų Vokietijos konservatorių pozicijos nusilpo po rugsėjį vykusių rinkimų, ir pirmadienį Vokietijos kanclerė pranešė pirmadienį susitiksianti su prezidentu, kad oficialiai jam praneštų apie derybų žlugimą. A. Merkel taip pat galėtų suformuoti su žaliaisiais mažumos vyriausybę. Jeigu A. Merkel nesuformuos mažumos vyriausybės, šalies prezidentas Frank-Walteris Steinmeieris turi įgaliojimus sušaukti naujus rinkimus. Euro kursas smarkiai krito po pranešimų apie žlugusias derybas dėl koalicijos sudarymo, bet vėliau kiek atsigavo. Euro kursas jenos atžvilgiu nukrito 0,6 proc., iki 131,42 jenos, kiek anksčiau smukęs iki 131,16 jenos, mažiausio lygio nuo rugsėjo vidurio. JAV dolerio atžvilgiu euras atpigo 0,5 proc. iki 1,1731 dolerio, atitoldamas nuo mėnesinio maksimumo, pasiekto trečiadienį, 1,1862 dolerio. Euro kurso smukimas palaikė JAV dolerio indeksą, atspindintį dolerio kursą šešių pagrindinių valiutų atžvilgiu, kuris pirmadienį rytinėje prekyboje kilstelėjo 0,3 proc. iki 93,979 punkto. Jenos atžvilgiu JAV valiuta prekybos Azijoje pradžioje buvo stabili ir siekė 112,03 jenos, kiek anksčiau atpigusi iki mėnesinio minimumo, 111,89 jenos. Investuotojai taip pat atidžiai stebi JAV mokesčių reformos likimą. JAV prezidentas Donaldas Trumpas sekmadienį užsiminė, kad senatorius Jeffas Flake'as gali pasisakyti prieš respublikonų mokestinės reformos planą. Atskirų senatorių nuomonei imta skirti didesnį dėmesį, nes respublikonai turi tik nedidelę daugumą aukštesniuose Kongreso rūmuose: įstatymo projektui greičiausiai nebus pritarta, jeigu jį palaikyti atsisakys daugiau nei du respublikonai.