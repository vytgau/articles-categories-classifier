Tai jis Lietuvos žurnalistams ketvirtadienį pareiškė po susitikimo su P. Porošenka Kijeve. „Jeigu mes kalbėtume apie ekonominius svertus, tai taip - vienareikšmiškai (reikia plėsti Ukrainos dujų tranzitą - ELTA). Jeigu mes galvojame, kad Ukrainą reikia paremti visapusiškai Vakarų demokratijos keliu judančią, tai yra tas sprendimas“, - žurnalistams Kijeve sakė Lietuvos Premjeras. Anot jo, dujų tranzito pajamos sudaro didelę dalį pajamų, tad svarbu, kad šalis neprarastų šių lėšų. „Nes nuo tranzito tikrai susidaro didelė dalis gaunamų pajamų. Žinant, kokią valstybė turi didžiulę skolą, kokiomis sąlygomis pasiskolinusi, tai labai svarbu“, - aiškino S. Skvernelis. Ministras Pirmininkas pakartojo Lietuvos poziciją, kad Rusijos siekis Baltijos jūros dugnu iki Vokietijos nutiesti antrą „Nord Stream“ dujotiekį yra politinis, o ne ekonominis. „Ukraina dėkoja Lietuvai, nes šitas projektas, mano galva, nėra ekonominis, daugiau geopolitinis projektas. Ir viena skaudžiausių (vietų - ELTA), kur galėtų kirsti, tai būtent - Ukrainai“, - sakė S. Skvernelis. Antradienį P. Porošenka susitiko su Vokietijos kanclere Angela Merkel. Tada Ukrainos prezidentas pasiūlė verčiau modernizuoti Ukrainos dujotiekius ir Europą dujomis aprūpinti per šią šalį, nes toks projektas būtų pigesnis nei „Nord Stream 2“ statybos. Pati A. Merkel tuomet tikino, kad tranzitas per Ukrainą turi būti išsaugotas.