Tai BNS patvirtino Visagino merė Dalia Štraupaitė, anot kurios, šiuo metu mieste rengiama šiam pramonės objektui reikalinga infrastruktūra, nors galutinio sprendimo dėl „Intersurgical“ investicijų dar nėra. „Labai laukiame, turime namų darbus atlikti, mes juos darome „Smart parke“, atliekame viską, kad tik „Intersurgical“ į mūsų miestą ateitų. (...) Negaliu dar 100 proc. pasakyti, kad bus, bet tikiu, kad bus. Kažkoks judėjimas jaučiasi mūsų krašte po Ignalinos AE uždarymo (...) Šių metų pavasarį namų darbai iškart nebus baigti, bet bus sustyguoti“, – BNS tvirtino D. Štraupaitė. Pasak merės, projektas turėtų būti plėtojamas etapais, per artimiausius kelerius metus būtų sukurta apie 1500 naujų darbo vietų. „Pirmas etapas bus 200 darbo vietų, planuojama iki 1500 vietų per keletą metų (...) Mūsų profesinio mokymo centras planuoja plėstis „Intersurgical“ vardan. Todėl jie pasirinko Visaginą“, – kalbėjo D. Štraupaitė. Merės teigimu, Visagino savivaldybė įsipareigojusi prisidėti prie „Intersurgical“ reikalingos infrastruktūros sukūrimo daugiau kaip 300 tūkst. eurų. Lietuvoje veikiančios įmonės „Intersurgical“ direktorius Sigitas Žvirblis BNS bendrovės plėtros planų kol kas nekomentavo. Pabradės „Intersurgical“ 2016 metais gavo 94,943 mln. eurų pajamų – 8,7 proc. daugiau nei 2015 metais, bendrovės grynasis pelnas per metus padidėjo 8,9 karto iki 6,832 mln. eurų. Lietuvos bendrovė turi antrinę įmonę Rusijoje ir atstovybę Lenkijoje. 100 proc. jos akcijų valdo Lichtenšteine registruota bendrovė „Intersurgical“.