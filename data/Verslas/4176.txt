„Revel Systems“ klientų patirties valdymo viceprezidentė Leslie Leaf teigia, kad kompanija numato tolesnę plėtrą Lietuvoje. „Taip, planuojame ir toliau plėstis Lietuvoje, išsinuomojome erdves, kurios tai leistų. Nežinome, kiek darbuotojų dirbs vėliau, nes daug kas priklauso nuo pajamų augimo lygio. Bet jau perkeliame kai kurias funkcijas čia iš kitų padalinių“, – naujojo biuro atidaryme kalbėjo L. Leaf. Kompanija Lietuvos komandai patikėjo apskaitos funkcijas Europos, Artimųjų Rytų ir Afrikos regionuose. Kitais metais Lietuvoje bendrovė ypač ieškos programuotojų ir kitų specialistų. L. Leaf pabrėžė palankią verslo aplinką Lietuvoje. „Viena priežasčių, dėl kurių įsikūrimas Vilniuje mums buvo toks vertingas, yra užsienio kalbų kompetencijos – mes teikiame paslaugas prancūzų, vokiečių, rusų, italų, lenkų kalbomis“, - teigė kompanijos atstovė. „Revel System“ Lietuvoje personalo vadovė Rasa Berškienė paaiškino, kad padalinys, kuriame dirbs daugiau kaip 100 darbuotojų, turi keletą funkcijų, svarbių kompanijos veiklai visame pasaulyje. „Esame operacijų centras, pagrindinės mūsų funkcijos yra suskaidytos į klientų aptarnavimą ir operacijas, kitos funkcijos yra programavimo. Jos abi yra atliekamos globaliai visiems „Revel“ klientams visame pasaulyje. Senasis biuras (Vokiečių g. – BNS) pakeičiamas šitu, nes plėtrai buvo per mažai vietos“, – BNS sakė R. Berškienė. JAV ambasados Lietuvoje politikos ir ekonomikos skyriaus vadovo pavaduotoja Diane Kohn pabrėžė, kad „Revel Systems“ plėtra yra Lietuvos ir JAV ekonominių ryšių augimo pavyzdys. „Lietuva parodė esanti puiki partnerė Amerikos bendrovėms kurti abiem pusėms naudingus ryšius: „Revel“ sukuria Lietuvoje aukštos pridėtinės vertės darbo vietų, o kartu ir užtikrina naudą visai kompanijai, plečia inovatyvaus amerikietiško produkto pasiekiamumą Europoje“, – kalbėjo D. Kohn. Užsienio investicijų plėtros agentūros „Investuok Lietuvoje“ generalinis direktorius Mantas Katinas įsitikinęs, kad „Revel Systems“ sprendimas kurtis Lietuvoje žymėjo šalies informacinių technologijų kompetencijų augimą. „Tai buvo viena pirmųjų bendrovių, įkūrusių produkto vystymo padalinį Lietuvoje. Šiandien keliolika užsienio bendrovių savo technologijas vysto Vilniuje. Nemažą dalį jų steigti padalinius Lietuvoje pastūmėjo būtent „Revel Systems“ sėkmės istorija“, – pranešime spaudai cituojamas M. Katinas. Daugiau nei 500 mln. eurų vertinama „Revel Systems“ Lietuvoje veiklą pradėjo 2015 metais su 10 darbuotojų, dabar jų skaičius sieks 120 - daugiausia programuotojai ir kiti technologijų profesionalai. Lietuvoje veikia ir techninio klientų aptarnavimo, testavimo, terminalų surinkimo ir paruošimo darbui padaliniai. Silicio slėnyje įsikūrusi, nuo 2010 metų veikianti bendrovė „Revel Systems“ turi daugiau nei 500 darbuotojų JAV, Lietuvoje, Jungtinėje Karalystėje, Australijoje ir kitose šalyse. „Revel Systems“ teikia inovatyvius atsiskaitymo sprendimus „Horeca“ sektoriui. Šiuo metu veikia per 65 tūkst. bendrovės sukurtų, „iPad“ ir „iOS“ technologijomis paremtų atsiskaitymo terminalų. 