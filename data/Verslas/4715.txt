Konkurencijos taryba leidimą sandoriui suteikė su sąlyga, kad „Rimi Lietuva“ atsisakys dalies mažmeninės prekybos verslo - tretiesiems asmenims parduos 17 „Rimi“ ir „Iki“ prekybos tinklų parduotuvių. „Siekiame pasirašyti susitarimus ir visų 17 parduotuvių atsisakyti iki šių metų pabaigos. Vis dėlto, jei šis atskyrimo procesas užtruktų ilgiau, bendrovės „Palink“ (prekybos tinklo „Iki“ valdytoja -BNS) įsigijimas gali būti neužbaigtas iki kitų metų pirmojo ketvirčio pabaigos“, - rašoma „ICA Gruppen“ pranešime spaudai. „ICA Gruppen“ teigimu, 17 parduodamų parduotuvių pardavimai 2016 metais sudarė 49 mln. eurų. Konkrečių parduodamų parduotuvių Švedijos bendrovė nenurodo. Kol sandoris nebaigtas, jo BNS nekomentuoja ir naujasis „Rimi Lietuvos“ generalinis direktorius Giedrius Bandzevičius. „Iki“ skelbia šiuo metu turinti 231 parduotuvę, „Rimi Lietuva“ - 56. „ICA Gruppen“ teigimu, 17 parduotuvių atsisakymas neturės įtakos dar praėjusių metų pabaigoje skelbtam finansiniam sandorio efektui. 2016-ųjų pabaigoje prognozuota, kad metinė sinergija 2020 metais sudarys maždaug 15 mln. eurų, ji daugiausiai bus susijusi su padidėjusiais prekių įsigijimais, efektyvesne logistika bei rinkodara. Su sandoriu susijusios vienkartinės išlaidos 2018-2019 metais sudarys apie 40 mln. eurų,o investicijos - apie 25 mln. eurų. „Rimi Lietuva“, kurios 100 proc. valdo Švedijos „ICA Gruppen“, praėjusiais metais uždirbo 1,328 mln. eurų grynojo pelno - 5,5 karto mažiau nei 2015 metais, kai jis buvo 7,307 mln. eurų. Įmonės pardavimo pajamos per metus padidėjo 8,7 proc. iki 313,546 mln. eurų. „Palink“ praėjusiais metais uždirbo 8,728 mln. eurų konsoliduoto grynojo pelno - 9,7 proc. mažiau nei 2015 metais jis buvo 9,66 mln. eurų, įmonės pajamos padidėjo 6 proc. iki 632,499 mln. eurų. 44,35 proc. „Palink“ akcijų valdo Vokietijos mažmeninės prekybos milžinė „Rewe“, po 20 proc. - Meno saloje registruota „Baltisches Haus“ ir Šveicarijos „Coop“, 10,5 proc. - Belgijos „Eln. Fr. Colruyt“, 5 proc. - Prancūzijos „Unilec“.