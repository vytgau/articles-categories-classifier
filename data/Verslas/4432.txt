Pastaruoju metu daug diskusijų sukėlė Teisingumo ministerijos valdomo Registrų centro vadovybės pasikeitimai. Tikėtina, kad prie jų prisidėjo M. Dargužaitei vadovaujamos kanceliarijos Personalo skyriaus vedėja Renata Sadzevičiūtė. Primename, kad praėjusią savaitę daug kam netikėtai nauju valstybės įmonės direktoriaus pavaduotoju paskirtas ir galimu nauju jos vadovu įvardytas Gintautas Vilkelis. Tuometinis Seimo kancleris 2009 m. atleistas iš pareigų, motyvuojant tuo, kad sunkmečiu pavaldiniams neteisėtai išmokėjo per 579 tūkst. Eur priemokų ir protegavo Seime veikiančią maitinimo įmonę. Tačiau teismai pripažino, kad atleidimas buvo neteisėtas, nes kancleris atleistas būdamas laikinai nedarbingas. Taigi, jam buvo priteista beveik 70 tūkst. Eur kompensacija. Tik viešai pasirodžius šiai informacijai S. Skvernelio komanda ėmė tvirtinti, kad Registrų centro vadovu nebus skiriamas asmuo, kurio reputacija kelia abejonių. Galiausiai imta svarstyti apie Registrų centro valdymo perdavimą Susisiekimo ministerijai. DELFI šaltinių žiniomis, G. Vilkelis naują darbą galėjo gauti padedamas minėtos R. Sadzevičiūtės. DELFI šaltiniai teigia, kad šie du asmenys gyvena kartu. Nepatvirtintais duomenimis, norėdama padėti vyrui surasti naują darbą, moteris kai kurioms Vyriausybei pavaldžioms institucijoms išsiuntė laiškus su jo gyvenimo aprašymu. Kai informacija pateko į Teisingumo ministeriją, ši ir pasiūlė G. Vilkeliui užimti naujas pareigas. Atsitiktinumas ar ne, minėti asmenys bent pora kartų kartu buvo išvykę į komandiruotes. 2016 m. birželį jiedu su keliais kitais lietuviais dalyvavo ES finansuojame projekte Moldovoje. Šių metų balandį – Azerbaidžane. DELFI nepavyko susisiekti su Vyriausybėje dirbančia R. Sadzevičiūte ir Registrų centre neseniai pradėjusiu dirbti G. Vilkeliu. Į klausimus, ar gyvena kartu, ar deklaravo privačius interesus, ar G. Vilkelio gyvenimo aprašymą R. Sadzevičiūtė yra siuntusi kitoms institucijoms, kieno sprendimu jiedu vyko į komandiruotes, atsakė S. Skvernelio patarėjas Tomas Beržinskas. „Dalis jūsų minimų detalių mums yra žinomos, dalis – ne. Tam, kad jos visos būtų išaiškintos, taip pat ir visos kitos aplinkybės, Vyriausybės kanceliarijoje yra pradėtas tarnybinis patikrinimas. Jei jo metu bus nustatyta, kad vedėjos elgesys nesuderinamas su valstybės tarnautojams keliamais reikalavimais, jei buvo piktnaudžiaujama ar pan., bus imtasi atitinkamų veiksmų ir priemonių. Žodžiu, bus reaguojama principingai“, – žadėjo patarėjas. Anot jo, pradėjus tyrimą tiriamas žmogus rašo pasiaiškinimą. Tada jį vertina komisija. Jei po paaiškinimo nekyla daugiau klausimų, rengiamos išvados, sprendimo projektas. Jei kyla papildomų neaiškumų, patikrinimas tęsiamas toliau. Vis dėlto, T. Beržinsko nuomone, patikrinimas preliminariai gali būti atliktas per šią savaitę. Teisingumo ministerijos Visuomenės informavimo skyriaus patarėjas Audris Kutrevičius patvirtino, kad G. Vilkelio gyvenimo aprašymas buvo gautas iš R. Sadzevičiūtės. Tačiau tikino, kad G. Vilkelis buvo tik vienas iš kandidatų, kurių gyvenimo aprašymus gavo ministerija. Į darbą jis priimtas laikinojo Registrų centro vadovo sprendimu. Klausiamas, ar dažnai ministerijai kandidatus siūlo kitos institucijos, patarėjas aiškino: „Retai, bet tokia situacija galima. Pavyzdžiui, yra pareigybių, kurios užimamos ne konkurso keliu, o skyrimu. Įprasta ieškoti kandidatų ir rinktis iš kuo didesnio jų skaičiaus. Žinoma, persiunčiant gyvenimo aprašymą visada turi būti atsiklausiama pretendentų, ar jie sutinka, kad jų duomenimis būtų pasidalinta su kita institucija. Taip pat, tai jokiu būdu nereiškia, kad toks kandidatas bus paskirtas.“ A. Kutrevičius, be kita ko, nurodė, kad tapdamas Registrų centro direktoriaus pavaduotoju G. Vilkelis nedeklaravo privačių interesų, susijusių su R. Sadzevičiūte. Papildyta 12:17 val.: Vyriausioji tarnybinės etikos komisija informavo, kad G. Vilkelio privačių interesų deklaracija nėra gauta. Kadangi Registrų centre jis pradėjo dirbti spalio 23 d., deklaraciją jam privalu pateikti iki lapkričio 22 d. Patikrinus R. Sadzevičiūtės privačių interesų deklaraciją, paaiškėjo pastarąjį kartą ji ją teikė rugsėjo 29 d., tačiau nurodė netinkamą pareigų kodą: pažymėjo, kad yra karjeros valstybės tarnautoja, o turėjo nurodyti karjeros valstybės tarnautojos struktūrinio padalinio vadovės ar jo pavaduotojos pareigybę. Dėl šios priežasties jos deklaracija automatiškai nebuvo paviešinta. VTEK nurodė, kad įspės tarnautoją, kad ji ištaisytų minėtąją techninio pobūdžio klaidą savo privačių interesų deklaracijoje. Deklaracijos grafoje „Sutuoktinis, sugyventinis, partneris“ ji yra nurodžiusi G. Vilkelį.