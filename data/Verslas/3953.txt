Buhalteriai ir auditoriai stebisi, kur VMI buvo iki šiol ir baiminasi, kad taip valstybė ketina pasipinigauti. VMI Mokestinių prievolių departamento direktorė Stasė Aliukonytė-Šnirienė patvirtino, kad per elektroninio deklaravimo sistemą priminimai pateikti nekilnojamojo turto mokesčio (NMT) deklaracijas išsiųsti lapkričio 7 d. Juos turėjo gauti beveik 3,6 tūkst. juridinių asmenų. Duotas terminas išvardytus dokumentus atsiųsti per 10 darbo dienų nuo priminimo gavimo. Jis buvo išsiųstas lapkričio 7 d. „Be prievolės pateikti deklaraciją, priminimuose nurodyta, kad įmonių atstovams pateikus reikšmingą, bet tik jiems žinomą informaciją, ja būtų galima papildyti VMI turimus duomenis ir įmonė būtų atleista nuo mokesčio mokėjimo, ar galėtų jį sumažinti“, – komentavo direktorė. Ji priminė, kad juridiniai asmenys nuo NTM gali būti atleidžiami, kai, pvz., turtas naudojamas daugiabučių, namų statybos, garažų eksploatavimo ir sodininkų bendrijų nekomercinei veiklai. Arba kai NT arba jo dalis naudojamas teikiant tik sveikatos priežiūros paslaugas. „Yra atvejų, kai mokesčių administratorius negali priimti sprendimo atleisti įmones nuo mokesčio. Pvz., kai turto perėmimas nėra notariškai patvirtintas ir įregistruotas registre, kai nėra galimybės identifikuoti kokios paskirties objektas yra perimtas, ar perimtas NT tikrai naudojamas nekomercinei veiklai ir gali būti neapmokestinamas“, – aiškino S. Aliukonytė-Šnirienė. Jos teigimu, būna atvejų, kai ta pati įmonė yra įregistravusi kelias skirtingas veiklas. Pvz., viena vertus verčiasi gamyba ar prekyba, o, kita vertus, odontologine praktika ar bendrosios praktikos gydytojų veikla: „Tokiais išskirtiniais atvejais norint priimti sprendimui dėl lengvatos taikymo reikalinga papildoma informacija: mokesčių mokėtojas turi pateikti papildomus tik jam žinomus duomenis, kokiai veiklai naudoja turimą ar iš fizinio asmens perimtą turtą.“ Vis dėlto tokie argumentai neįtikino Lietuvos buhalterių ir auditorių asociacijos prezidentės Daivos Čibirienės. Ji stebėjosi, kodėl paties mokesčių mokėtojo prašoma paaiškinti, kokios teisės aktų išimtys jam taikomos. „Laiškuose nebuvo akcentuojama, kad jiems nereikia mokėti NT mokesčio, priminimo tekstas skelbė: jūs nepateikėte deklaracijos, tad prašome pateikti. Be to, VMI rašte nebuvo jokios konsultacijos, kad šie asmenys gali būti atleisti nuo NT mokesčio. Galiausia reikalaujama per 10 dienų pateikti duomenis už 3 metus. Daugeliui kyla natūralus klausimas, kur VMI buvo iki šiol? Jai nereikėjo mokesčių? Gal VMI jų nesugeba surinkti? Prisigalvoja visko apie šešėlį, o pati VMI, pasirodo, net 3 metus nerinko į biudžetą NT mokesčio“, – piktinosi asociacijos vadovė. Anot jos, nėra jokių garantijų, kad po 5 metų reikės prašyti pasiaiškinimus apie tuos kitus 5 metus, o įmonė to negalės padaryti, nes akcininkai, pvz., bus pasikeitę ir naujiems savininkams bus sudėtinga atkapstyti istorinę informaciją apie visą turėtą NT. „NT mokesčio įstatymas nenumato prievolės mokesčių mokėtojui pateikti paaiškinimus per 10 dienų. Pagal mokesčių administravimo įstatymą tokia prievolė yra. Tačiau tokiu atveju duomenys yra teikiami ne pagal raginimą pateikti deklaraciją, bet VMI prašymu pateikti duomenis. Ir tas prašymas taip ir vadinasi. Šiuo atveju tokio prašymo nebuvo, buvo visai kitoks prašymas pateikti NT mokesčio deklaraciją“, – aiškino D. Čibirienė. Jos teigimu, VMI išgąsdino kur kas daugiau įmonių, nei sako. „VMI turi visą informaciją apie šių įmonių vykdomą veiklą. Pvz., pranešimą gavo ir mano klientė, kuri buvo tikrinta tuo laikotarpiu. Tikrino būtent patalpas ar jose vykdoma medicininė veikla. Įmonės vadovas nesupranta, kaip VMI galėjo suklysti, jei net akte surašė, kas ir kokiose patalpose yra vykdoma, mano, kad nori susidoroti ir prašo antrą kartą tos pačios informacijos, kuri jau buvo teikta“, – piktinosi pašnekovė. Pagal galiojantį įstatymą, NT mokestį moka nekilnojamojo turto savininkai – fiziniai ir juridiniai asmenys. NT mokestį už juridiniam asmeniui neterminuotai ar ilgesniam kaip 1 mėn. laikotarpiui perduotą naudotis NT, nuosavybės teise priklausantį gyventojui, tuo laikotarpiu moka juridinis asmuo. Mokesčio mokestinis laikotarpis yra kalendoriniai metai. Jo tarifas – nuo 0,3 proc. iki 3 proc. nekilnojamojo turto mokestinės vertės. Konkretų mokesčio tarifą, kuris galios atitinkamos savivaldybės teritorijoje nuo kito mokestinio laikotarpio pradžios, savivaldybės taryba nustato iki einamojo mokestinio laikotarpio birželio 1 d. Mokesčiu neapmokestinamas gyventojams priklausančių ar jų įsigyjamų gyvenamosios, sodų, garažų, fermų, šiltnamių, ūkio, pagalbinio ūkio, mokslo, religinės, poilsio paskirties statinių (patalpų), žuvininkystės statinių ir inžinerinių statinių bendra vertė, neviršijanti 220 tūkst. Eur. Finansų ministerijos duomenimis, per devynis šių metų mėnesius jau surinkta 95,3 mln. Eur NT mokesčio, t. y. 11,4 mln. Eur daugiau buvo nei planuota surinkti per visus 2017 m.