„Emperia Holding S.A.“ įsigijimas yra labai svarbus strateginis žingsnis, kuris leis mums reikšmingai sustiprinti pozicijas Lenkijos rinkoje. Mūsų pateiktas pasiūlymas buvo patrauklus rinkai ir biržoje sulaukėme kur kas didesnio susidomėjimo parduoti akcijas nei mūsų numatyta 66 procentų riba. Tolimesnis etapas - sklandžiai užbaigti sandorį ir įgyvendinti strateginę plėtros viziją“, - teigia „Maxima Grupės“ valdybos pirmininkas ir generalinis direktorius Dalius Misiūnas. Bendrovės žiniomis, įgyvendinusi šį sandorį „Maxima Grupė“ taps stambiausiu privačiu lietuviško kapitalo investuotoju Lenkijoje. Anot D. Misiūno, tai ženklas, kad didžiausios Lietuvos įmonės jau subrendo kaip lygiavertės konkuruoti tarptautinėje rinkoje net ir su pasaulinio lygio žaidėjais. „Emperia Holding S.A.“ įsigijimo sandoris bus užbaigtas balandžio 18 d., kuomet bus atsiskaityta su dabartiniais įmonės akcininkais. Prekybos tinklui „Stokrotka“ Lenkijoje priklauso 436 parduotuvės, jis užima apie 20 proc. šalia namų įsikūrusių parduotuvių rinkos. Įmonėje dirba apie 8,2 tūkst. darbuotojų, jos apyvarta 2016 m. siekė 570 mln. eurų. „Maxima Grupė“ šiuo metu valdo prekybos tinklus „Maxima“ (Baltijos šalyse), „Aldik“ (Lenkijoje), „T-Market“ (Bulgarijoje) ir elektroninę maisto parduotuvę „Barbora“. Konsoliduota „Maxima Grupės“ apyvarta 2016 m. siekė 2 693 mln. eurų.