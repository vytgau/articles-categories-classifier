Žaismingasis tigras Tyleris, kuris moka riaumoti, romiai murkti ir katiniškai rąžytis – vienas iš žaislų, kurie prieš šias Kalėdas sulauks didžiausio susidomėjimo, teigia seniausios pasaulyje žaislų parduotuvės atstovai. Žaislų parduotuvė „Hamleys“, kur kadaise žaislus savo vaikams pirkdavusi pati Didžiosios Britanijos karalienė Elžbieta II, prognozuoja, kad 2017 metų pabaigoje didžiausia sensacija taps išmanieji žaislai. Dešimties Kalėdų geidžiamiausių žaislų sąraše daugumą sudaro dirbtinio intelekto žaislai ar robotai. Lėlė Luvabella geba išmokti frazių, reaguoja, kai jai kutenami padai ir moka žaisti kelias primityvius žaidimus. Dar vienas įdomus interaktyvus žaislas – kalbantis gaublys, kuris, palietus specialiu rašikliu, pažeria įdomių faktų apie konkrečią šalį.