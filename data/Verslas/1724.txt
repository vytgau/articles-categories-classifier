Bendrovė pranešė, kad akcijas platins už maksimalią 13,5 euro kainą. Viešai platinama 3,9 mln. akcijų, arba 50 proc. įstatinio kapitalo. Už jį, esant didelei paklausai, tikimasi gauti beveik 53 mln. eurų. Jeigu paklausa bus didelė, papildomai bus išplatinta dar 1,249 mln. akcijų, arba papildomi 16 proc. įstatinio kapitalo. Tuomet įmonė iš viso tikisi pritraukti 70 mln. eurų. Akcijos platinamos Lenkijoje, Lietuvoje ir Estijoje. Mažmeniniai investuotojai jas gali įsigyti nuo antradienio iki kovo 7 dienos. Galutinis platinamų akcijų skaičius ir galutinės kainos bus nustatytos kovo 8 dieną. Instituciniams investuotojams taikoma galutinė kaina gali būti aukštesnė negu maksimali mažmeniniams investuotojams taikoma kaina. Akcijas parduoda dalis dabartinių akcininkų, įskaitant pagrindinį - „Central European Tour Operator“ (CETO, įmonė, priklausanti „Enterprise Investors“ valdomam fondui „Polish Enterprise Fund VI“). Pernai planuota, kad „Novaturą“ įsigis Lenkijos kelionių organizatorė „Itaka“, tačiau sandoris neįvyko.