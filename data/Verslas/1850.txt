JAV prekybos departamentas praėjusį penktadienį rekomendavo įvesti didelius importo muitus Kinijos, Rusijos ir Europos eksportuotojams, kad sumažintų pasaulinį plieno ir aliuminio perteklių. JAV prezidentui pateiktoje departamento ataskaitoje pateikiama įvairių galimų variantų. Europos Komisijos atstovas Margaritis Schinas sakė, kad Briuseliui keltų „itin didelį susirūpinimą“ bet kokių sankcijų poveikis ES verslui. „Mes imtumėmės atitinkamų priemonių apginti ES pramonę ir esame pasirengę greitai ir atitinkamai reaguoti, jeigu mūsų eksportą paveiks bet kokios prekybą ribojančios priemonės iš Jungtinių Valstijų pusės“, – per trumpą spaudos konferenciją sakė M. Schinas. Tačiau jis pabrėžė, kad tarptautinė prekyba visuomet bus visoms šalims naudinga, jeigu partneriai laikytųsi taisyklių. „Tarp mūsų nevyksta prekybos karas“, – sakė jis. D. Trumpas turi laiko iki balandžio vidurio nuspręsti dėl sankcijų. Manoma, kad bet kokie Amerikos veiksmai paskatins eksportuojančias šalis kreiptis į Pasaulio prekybos organizaciją. Prekybos klausimais 28-osioms ES valstybėms narėms atstovaujanti Komisija kol kas nekomentuoja pranešimų, kad pareigūnai jau parengė konkrečių atsakomųjų priemonių į D. Trumpo veiksmus. Vokietijos laikraštis „Frankfurter Allgemeine Zeitung“ antradienį skelbia, kad Briuselis esą svarsto galimybes įvesti importo muitus „Harley-Davidson“ motociklams bei burbonui iš Tenesio ir Kentukio valstijų. Siūlo įvesti muitus JAV prekybos departamentas pasiūlė nustatyti muitus plieno ir aliuminio importui, nes mano, kad jis kelia grėsmę nacionaliniam saugumui. Prezidentui buvo pateikti keli galimų priemonių scenarijai, nurodoma departamento svetainėje. Pavyzdžiui, siūloma nustatyti mažiausiai 24 proc. muitą visam iš viso pasaulio importuojamam plienui arba iki 53 proc. muitą plienui, importuojamam iš dvylikos konkrečių šalių, įskaitant Kiniją, Rusiją, Indiją ir Pietų Korėją, arba nustatyti bendrą importo kvotą, kuri sudarytų 63 proc. 2017 metais importuoto kiekio. Dėl aliuminio importo pasiūlyti trys galimi scenarijai: nustatyti 7,7 proc. muitą visam importui iš visų šalių arba 23,6 proc. muitą importui iš konkrečių šalių, įskaitant Kiniją ir Rusiją, arba nustatyti importo kvotą, kuri sudarytų 86,7 proc. 2017 metais importuoto kiekio. Sprendimą dėl muitų, kuriais siekiama metinį plieno importą sumažinti 13,3 mln. tonų, o metinį aliuminio importą – 668 tūkst. tonų, prezidentas D. Trumpas turi priimti iki balandžio vidurio. 2017 metais Jungtinės Valstijos užsienyje įsigijo 4,8 mln. tonų aliuminio, o šalyje pagamino 741 tūkst. tonų, rašo JAV verslo dienraštis „The Wall Street Journal“. Tuo tarpu protekcionistiniai JAV vyriausybės veiksmai didžiausius šalies prekybos partnerius gali paskatinti imtis atsakomųjų veiksmų. Kinijos prekybos ministerija jau pareiškė, kad naujausia JAV vyriausybės ataskaita apie plieno ir aliuminio gaminių importą yra nepagrįsta ir neatitinka faktų. Pasak ministerijos atstovo, didžioji dalis į JAV importuojamų plieno ir aliuminio gaminių priklauso vidutinių arba mažų kainų segmentui. Įvairios šalys, kurios buvo įtrauktos į JAV atliktą prekybos tyrimą, įskaitant Kanadą ir Kiniją, jau įrodė, kad jų gaminiai, patenkantys į minėtą kategoriją, nedaro jokios žalos JAV nacionaliniam saugumui. „Jeigu galutinis Jungtinių Valstijų sprendimas padarys poveikį Kinijos interesams, imsimės būtinų priemonių, kad apgintume savo teises“, – pareiškė Kinijos prekybos ministerijos pareigūnas. O Pietų Korėjos prezidentas Moon Jae-in (Mun Džėinas) pirmadienį paragino „griežtai“ atsakyti į JAV sprendimą dėl naujų muitų Pietų Korėjos eksportui. Seulas pareiškė, jog šį sprendimą apskųs Pasaulio prekybos organizacijai (PPO).