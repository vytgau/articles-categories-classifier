Vakar Amerikoje buvo paskelbta, kad šalies biudžeto deficitas vasario mėnesį augo nuo 192 iki 215,2 mlrd. JAV dolerių ir buvo didžiausias nuo 2012 m. vasario. Kaip ir buvo galima tikėtis, šalyje nuo šių metų pradžios sumažinus pelno mokesčius, biudžeto fiskalinių pajamų surinkimas vasarį traukėsi 9 proc. lyginant su tuo pačiu laikotarpiu pernai iki 156 mlrd. JAV dolerių, o valstybės išlaidos paaugo 2 proc. iki 371 mlrd. JAV dolerių. Mokesčių reforma, kuri per artimiausią dešimtmetį valstybės pajamų surinkimą turėtų sumažinti apie 1 trln. JAV dolerių, vasarį patvirtintas 300 mlrd. vertės biudžetinių įstaigų veiklos finansavimo planas bei stagnuojantis šalies gyventojų pajamų augimas yra pagrindiniai veiksniai, dėl kurių Amerikos biudžetas šiais finansiniai metais, prasidėjusiais spalio mėnesį turi daugiau nei 11 proc. didesnį deficitą, lyginant su tuo pačiu laikotarpiu pernai. Vakar buvo paskelbta, kad prie pabaigos artėja FTB specialiojo tyrėjo R. Muellerio tyrimas dėl Rusijos įtakos JAV prezidento rinkimuose ir artimiausiu metu turėtų pasirodyti pranešimas apie kaltinimus, galinčius paveikti artimiausius D. Trumpo aplinkos žmones dėl santykių su Rusija. Skelbiama, kad artimiausiu metu R. Muellerio tyrėjai turėtų įvykdyti esminius tyrimo interviu kartu su JAV Prezidentu bei jo sūnumi D. Trumpu Jaunesniuoju, bei susisteminti vykdomo tyrimo rezultatus. Rusijos įtakos JAV Prezidento rinkimams tyrime šiuo metu yra nagrinėjami trys pagrindiniai epizodai: D. Trumpo įsakymas atleisti FTB vadovą J. Comey, pradėjusį tirti Rusijos veiksmus per 2016 m. JAV prezidento rinkimus, 2016 m. vasarą vykęs susitikimas tarp D. Trumpo sūnaus, jo žento J. Kushnerio bei grupės rusų atstovų D. Trumpo vardo viešbutyje, bei JAV Prezidento bandymas atleisti patį specialųjį tyrėją R. Muellerį, po to kai jis perėmė Rusijos veiksmų rinkimuose tyrimą. Kritikos Rusija vakar sulaukė ir Britanijoje, kur šalies Premjerė T. May pareiškė kaltinimus Rusijai dėl buvusio šalies šnipo S. Skirpalio apnuodijimo Rusijoje išrasta, bei kariuomenėje naudojama nervus paralyžiuojančia medžiaga. Kovo pradžioje įvykusį išpuolį T. May įvertino kaip grėsmę visos Britanijos civiliams, bei pranešė kad netoleruos tokios rizikos augimo. JAV valstybės sekretorius R. Tillersonas pirmadienį komentuodamas situaciją pranešė, kad jeigu paaiškės, jog prie buvusio šnipo apnuodijimo prisidėjo Rusija, tokiu atveju JAV imsis atsakomųjų priemonių. Azijos rinkos šiandien ryte neranda vieningos krypties, investuotojams stebint nepastovumą valiutų rinkose bei laukiant šiandien pasirodysiančių praėjusio mėnesio JAV infliacijos rodiklių. 08:25 val. Japonijos NIKKEI 225 augo +0,66 proc., Pietų Korėjos KOSPI +0,33 proc., o Kinijos CSI 300 krito -0,49 proc. Valiutų rinkos Vakarykštis pranešimas apie augantį JAV biudžeto deficitą vakar paskatino -0,22 proc. JAV dolerio kurso kritimą valiutų krepšelio atžvilgiu, tačiau prieš JAV infliacijos duomenis, pasirodysiančius šiandien po pietų, JAV doleris valiutų krepšelio atžvilgiu neženkliai stiprėjo. EUR/USD kursas 08:30 val. ženklaus pokyčio nerodė ir laikėsi ties 1,2335 lygiu (+0,05 proc.), USD/JPY augo +0,24 proc. iki 106,8 kurso, o vakar +0,28 proc. sustiprėjęs USD/RUB kursas šiandien ryte nefiksavo ženklaus pokyčio ir laikėsi ties 56,8245 lygiu (-0,07 proc.). Baltijos vertybinių popierių rinka Baltijos vertybinių popierių rinkoje pirmadienį buvo sugeneruota 707 tūkst. Eur apyvarta. Pesimistiškai nusiteikusiose rinkose Vilniaus indeksas krito -0,2 proc., Rygos -2,71 proc., o Talino -0,4 proc. Belaukiant naujienų dėl nemokamų akcijų ir simbolinių dividendų patvirtinimo aktyviausiai vakar prekiauta „Šiaulių banko“ akcijomis, kurios prekybos metu kainos pokyčio neužfiksavo ir išliko ties 0,616 Eur lygiu. Dividendų siūlymo buvo laukiama „Telia Lietuva“ pozicijoje, kurioje vakar buvo sugeneruota sandorių už daugiau nei 85 tūkst. Eur, tačiau akcijos kaina taip pat nepasikeitė ir išliko ties 1,085 lygiu. Pirmadienį jau po prekybos sesijos „Vilkyškių pieninė“ paskelbė, kad vasario mėnesio konsoliduoti pardavimai sudarė 6 mln. Eur ir buvo 29 proc. mažesni lyginant su tuo pačiu laikotarpiu pernai. Pagrindinėmis sumažėjimo priežastimis bendrovė įvardijo pieno produktų kainų lygio sumažėjimą eksporto rinkose, bei planinį gavybos sustabdymą, atliekant remonto darbus, kuris truko 12 dienų.