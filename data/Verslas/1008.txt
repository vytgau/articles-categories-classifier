Pasak „Grab“ pirmadienį išplatinto pranešimo, įmonė įsigis „Uber“ pavėžėjimo paslaugų ir maisto pristatymo į namus verslą „Uber Eats“ Kambodžoje, Indonezijoje, Malaizijoje, Mianmare, Filipinuose, Singapūre, Tailande ir Vietname. Mainais už tai „Uber“ gaus 27,5 proc. dalį naujajame „Grab“ versle. Be to, po sandorio „Uber“ generalinis direktorius Dana Khosrowshahis prisijungs prie „Grab“ valdybos. Dėl panašios struktūros sandorio „Uber“ susitarė ir 2016-aisiais parduodama savo verslą Kinijoje. Po šio sandorio „Grab“ bus remiama dviejų didžiausių pasaulio pavėžėjimo paslaugų įmonių - „Uber“ ir kinų „DiDi Chuxing“, be to, į „Grab“ yra investavęs ir „SoftBank“. Iki šio sandorio „Grab“ ir „Uber“ nuožmiai kovojo dėl Pietryčių Azijos pavėžėjimo paslaugų rinkos, kuri, 2017-aisiais „Google“ atliktais skaičiavimais, iki 2025 m. bus verta 20,1 mlrd. dolerių.