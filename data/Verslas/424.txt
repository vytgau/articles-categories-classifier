Latvijos statybinių medžiagų ir buities prekių tinklas pirmadienį atsidarė netikėtai. Taip pat bendrovė elgėsi atidarinėdama pirmąją parduotuvę Klaipėdoje, vėliau – Panevėžyje. Taip ji elgėsi ir šįkart, tačiau praėjus vos valandai nuo atidarymo – parduotuvėje jau buvo matyti kelios dešimtys pirkėjų. Trys kainos prie vienos prekės kaip reikiant suglumino Prie įėjimo į parduotuvę sutiktas Denisas pripažino apie parduotuvės atidarymą sužinojęs iš DELFI. Iš karto čia ir atvažiavęs: „Perskaičiau DELFI ir atvažiavau, bet tik pasižvalgyti, kainų pasižiūrėti. Tikiuosi pigesnių, kadangi atidarymas – gal bus kokių nuolaidų.“ Prekybos centre galima nusipirkti įvairių statybinių medžiagų – cemento, stogo dangos, plytų, taip pat namų įrengimui reikalingos apdailos prekių, buitinės technikos, sodo reikmenų. Sodo prekių skyriuje sutikti Andrius ir Ramunė buvo nusiteikę džiugiai. „Tiesiog važiavome pro šalį ir pamatėme stendą, kad jau dirba. Laukėme, labai įdomu buvo. Kadangi esame pasistatę namą, mus domina viskas – aplinkos prekės, įvairūs įrankiai, o labiausia kainos“, – šypsojosi vyras. „Idėjos domina, – pridūrė kartu atėjusi moteris. – Norisi pasižvalgyti dėl naujų idėjų, vis tiek ir asortimentas, ir pasirinkimas didesnis.“ Kitas po parduotuvę vaikštinėjęs vyras nebuvo taip džiugiai nusiteikęs. „Košmaras, kainos košmaras“, – vis kartojo. Tačiau pakomentuoti, kokios kainos jam pasirodė košmariškos, nesiteikė ir nurūko toliau. Tuo metu prie dušo kabinų sutikti du vyrai peikė kainas ir teigė esantys nusivylę. „Kol kas nieko ypatingo. Kainos kaip ir visur, tai kiek čia to optimizmo, dar viena brangi parduotuvė“, – sakė vienas. Kitas pridūrė nesuprantantis išvis, kokios yra kainos: „Dideliu šriftu pateikiama viena kaina, šalia kita, o apačioje dar viena kaina – tik jau labai mažytė (turi omenyje mažą šriftą – DELFI). Tai kam taip reikia daryti.“ Iš tiesų etiketėje pateikiamos trys kainos – dvi dideliu šriftu ryškiame fone, iš kurių viena informuoja, kiek kainuoja prekė su DEPO nuolaidų kortele, antra, vadinama „apimties kaina“, – kiek prekė kainuotų perkant daugiau tokių pačių prekių su kortele. Ir tik mažyčiais skaitmenimis apačioje – kokia yra tikroji prekės kaina. Parduotuvėje – ir varškė, ir silkė Parduotuvėje galima rasti maisto prekių, kurių čia yra įvairiausių – nuo užkandžių iki silkės, varškės, dešrelių. Taip pat galima nusipirkti alkoholinių ir nealkoholinių gėrimų. Čia sutiktos Liudmilos pirkinių krepšelis jau buvo pilnas. Moteris rodė, ką nusipirko: „Kastuvas – 2 eurai su centais, miltai – virš euro. Šiaip neblogai, bet kainos tokios pačios kaip visur. Na gal miltų pigesnės, o grūdėta varškė tai daug pigiau kainavo nei kitur. Jei čia – 77 centai, „Maximoje“ – 1,30 euro beveik.“ Liudmila sako, kad parduotuvė tikrai turi privalumų, tačiau bijo, kad netrukus kainos pakils. „Kol kas neblogai, bet paskui gali būti kaip „Lidl“, iš kur mes žinome. Pasižiūrėkite, kokios kainos buvo ten, kai tik atsidarė, o dabar – dvigubos“, – nuogąstavo ji. Po statybinių medžiagų korpusą žvalgęsis Giedrius nedaugžodžiavo: „Geras įspūdis, kainų nelabai lyginame, žinokite. O čia tik šiaip ekspromtu paėmėme, – parodė du maišus kraiko katinui rankose.“ O štai automobilių aikštelėje sutikti Tomas ir Evaldas sakė, kad yra lankęsi „Depo“ parduotuvėse tiek Klaipėdoje, tiek Panevėžyje. „Ne pirmas kartas jau. Kainos normalios, nebus brangiau nei kitur, o ar pigiau – abejoju“, – nusijuokė Tomas. Šalia stovėjęs Evaldas rodė pirkinius: „Va, durpės, vazonėliai, nuo šiandien daiginimas vyksta.“ Čia pat sukimo lanką ant peties pasikabinusi ir link automobilio traukusi Laura sakė, kad parduotuvė jai paliko gerą įspūdį. „Labai erdvu, daug prekių, galima netgi pasimesti, pasirinkimas tikrai didelis. Pastebėjau, kad laisvalaikio prekės yra pigesnės, nors maisto – kaip ir visur“, – sakė Laura, už 2,39 euro nusipirkusi lanką, porą sulčių pakelių ir tepamo sviesto. Kainų įvairovė DELFI pasidomėjo, kokios yra „Depo“ kainos. Pavyzdžiui, dušo kabinų čia rasite ir už 124, ir už 389 eurus ar brangiau. Masažinės dušo kabinos brangesnės – jos gali kainuoti, 404, 777 eurus ar daugiau, tačiau jei kabina kainuoja 404 eurų, su kortele už ją mokėsite pigiau – 357 eurus. Keraminių sienų plytelių kainos už kv. m taip pat įvairios yra už 5,50 euro yra už 9,29 ir brangesnių. Šalčiui atsparių akmens masės grindų plytelių kainos prasideda maždaug nuo 15 eurų už kv. m. Vandens maišytuvai taip pat gali kainuoti 50 eurų, gali 136 eurų ar daugiau. Virtuvės šviestuvų kainos svyruoja apie 10, 15, 20, 37 eurus ir daugiau. Artėjant vasaros sezonui, čia galima nusipirkti gultų, kurių kainos prasideda nuo 20 eurų, tačiau jei norėsite prabangesnio pinto gulto – sumokėsite 177 eurus. Panašiai ir su lauko baldais. Pinto stalo su 6 pintomis kėdėmis komplektą galima įsigyti už 755 eurus, galima ir už 1555 eurus. Kastuvai sodo darbams kainuoja nuo 3 iki 16 eurų, o oranžerijoje gausu augalų, kurių kainos prasideda nuo kelių eurų. 