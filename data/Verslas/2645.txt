Estijos parlamentas antradienį 50-ia balsų „už“ ir 32-iem balsais „prieš“ priėmė vyriausybės pakoreguotas Akcizo įstatymo pataisas, kuriomis alkoholio akcizai nuo vasario didės perpus mažiau nei buvo planuota. Finansų ministras Toomas Tonistė, pataisas pristatydamas parlamente, pripažino, jog alkoholinių gėrimų akcizus didinti gerokai kukliau verčia suaktyvėjusi prekyba Latvijos pasienyje. „Itin aktyvi pasienio prekyba alkoholiu, traukianti pinigus iš Estijos, neabejotinai kenkia mums. Tačiau akcizų didinimas pagal ankstesnį planą būtų per daug rizikingas biudžetui. Esu patenkintas parlamento pritarimu pristabdyti alkoholio akcizų augimą“, – po pataisų priėmimo sakė finansų ministras.