Pasak jos, reforma didins gerai apmokamų darbo vietų kūrimą, todėl Lietuva taps patrauklesnė šalis. „Bendra „Sodros“ draudimo suma truputį sumažėja, o bazinės pensijos perkeliamos į centrinį biudžetą, tai sudaro galimybes 2 proc. punktais sumažinti „Sodros“ mokestį. Visi šie žingsniai mažina darbo jėgos kaštus, ką mes visą laiką kalbėjome, kad, kol šito nebus, mes prarasime konkurencingumą, tai dabar manau, kad viskas gerai“, - Eltai sakė R. Skyrienė. Investuotojų forumo vadovės teigimu, ūkio ministro Virginijaus Sinkevičiaus išsakytas tikslas 10 proc. didinti tiesioginių užsienio investicijų projektų skaičių taip pat yra pakankamai ambicingas. „Dabar bus labai sudėtinga Lietuvą aplenkti, nes pastaraisiais metais, aš sakyčiau, Lietuva labai sėkmingai pritraukė investicijas, tai jeigu bus (investicijų, - ELTA) dar virš tų 10 procentų, manyčiau, kad tai ambicinga“, - kalbėjo R. Skyrienė. Pašnekovės teigimu, Ūkio ministerijos pertvarka dėl pelno mokesčio lengvatos patentabilioms inovacijoms suteiks didesnį proveržį aukštesnės pridėtinės vertės produktus gaminančiose šakose: technologijose, chemijoje ir kitose. „Aš manau, kad čia yra žengtas didelis žingsnis“, - tikino ji. Paklausta, kokios kritikos Vyriausybei turi dėl pristatytos reformos, R. Skyrienė įvardijo neapsisprendimą dėl automobilių mokesčio. „Užkliuvo, kad labai atsargiai apie tą automobilių mokestį (kalbėta, - ELTA), man tas atrodo kaip pasiteisinimas, nes tiek laiko visi sako, kad turime kažką daryti, mūsų automobilių parkas yra senas, taršus. Ateis laikas, kai reikės mokėti tą taršos mokestį“, - teigė R. Skyrienė. Jos vertinimu, Vyriausybė atsižvelgė į Investuotojų forumo siūlymus ir dėl pensijų reformos. „Mes siūlėme leisti žmonėm įsilieti į antrą pakopą ir kad galėtų darbdavys prisidėti prie antros pakopos, tai mūsų siūlymas buvo išgirstas. Dabar antra pakopa sukurta, kad žmogaus galėtų pats pakaupti ir ateity turėti tam tikrų didesnių pajamų, o dabar sukaupia ir pasiima, turiu draugų, kurie išėjo, pasiėmė pinigus ir nusitiesė tvorą, o kad pensija po to maža ir neužtikrina pastovesnių pajamų (nesusirūpina, - ELTA)“, - sakė ji. Pirmadienį Vyriausybė pristatė reformą, kuri siūlo, kad į privačius fondus nebebūtų pervedamos „Sodros“ 2 proc. įmokos, o šias lėšas dengtų patys kaupiantieji, vietoj 2 proc. skirdami 4 proc. savo užmokesčio. Kaip rašė ELTA, taip pat planuojama socialinio draudimo įmokos tarifą sumažinti 2 proc. punktais. Anot Vyriausybės, mokesčių našta per trejus metus vidutinę algą gaunantiems asmenims sumažės 5,1 proc. punkto, uždirbantiems 1,7 VDU - 3,4 proc. punkto. Anot Ministrų Kabineto, reformą pajaus 1 mln. dirbančiųjų. Taip pat numatoma pritraukti daugiau investuotojų, sukurti daugiau naujų, inovatyvių produktų ir didinti verslo ir mokslo bendradarbiavimą. Sujungus darbuotojo ir darbdavio socialinio draudimo įmokas, bus perskaičiuoti darbo jėgos mokesčių tarifai. Po reformos darbuotojo socialinio draudimo ir privalomo sveikatos draudimo tarifas sieks 18,5 proc., darbdavio - 1,24 proc., gyventojo pajamų mokesčio tarifas būtų 21 proc.