Lietuvos Aukščiausiasis Teismas (LAT) gruodžio 12 dieną atmetė Telecentro skundą ir paliko galioti Apeliacinio teismo balandį priimtą nutartį. Apeliacinis teismas buvo patvirtinęs Vilniaus apygardos teismo pernai gegužę priimtą sprendimą, kuriuo Telecentrui nurodyta sumokėti bendrovei „Neltė“ 132,5 tūkst. eurų skolą ir beveik 3,4 tūkst. eurų delspinigių. Bylos duomenimis, „Neltė“ nuo 2008 metų balandžio turėjo teisę iki 2022 metų spalio naudoti 3,5 gigahercų (GHz) radijo dažnių juostą. 2011 metų rugpjūtį abi bendrovės sutarė bendradarbiauti Telecentrui diegiant „WiMax“ duomenų perdavimo tinklą. Telecentras įsipareigojo „Neltei“ kas mėnesį mokėti 29,3 tūkst. eurų už suteiktas duomenų perdavimo paslaugas, o „Neltė“ Telecentrui 18,4 tūkst. eurų kas mėnesį už įrangos nuomą ir techninę priežiūrą. 2015 metų sausį Telecentras pasiūlė „Neltei“ sumažinti nuomos mokestį už radijo dažnių kanalus nekeičiant sutarties termino, sumažinti kainą ir sutrumpinti sutarties terminą iki šių metų sausio arba už sutartą mokestį perleisti radijo dažnių kanalus. 2015 metų vasario pradžioje „Neltė“ pranešė sutinkanti suteikti 9,5 proc. nuolaidą, tačiau vasario pabaigoje Telecentras pranešė nuo tų metų balandžio nutraukiantis sutarties dalį dėl duomenų perdavimo paslaugų ir pasiūlė susitarti dėl įrangos nuomos sutarties nutraukimo. „Neltė“ nepriėmė siūlymo derėtis, nurodydama, jog jos teikiamos duomenų perdavimo paslaugos nebereikalingos, nes Telecentras savo paslaugas nusprendė teikti nebe „WiMax“, o LTE technologijų pagrindu. „Mezon“ prekės ženklų interneto paslaugas teikiantis Telecentras nuo iki 2015 metų liepos jas teikė naudojant „WiMax“ technologiją, tačiau jos atsisakė ir perėjo prie 4G (LTE) ryšio technologijos. Telecentras teisme buvo pateikęs priešieškinį, juo prašė priteisti iš „Neltės“ 204,6 tūkst. eurų skolos ir 6 tūkst. eurų delspinigių, tačiau teismai jo netenkino.