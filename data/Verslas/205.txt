„Ifo“ ekonomikos institutas skelbia, kad naujausias verslo klimato indeksas, į kurį pirmą kartą įtraukti paslaugų sektoriaus įmonių vadovų atsakymai, krito nuo 103,3 punkto kovą iki 102,1 punkto balandžio mėnesį. „Pakilios nuotaikos tarp Vokietijos verslininkų išgaravo. Vokietijos ekonomika lėtėja“, - antradienio rezultatus komentavo „Ifo“ generalinis direktorius Clemensas Fuestas. Pasitikėjimas verslu gamybos sektoriuje krito trečią mėnesį paeiliui, bet, nepaisant to, vis tiek liko sąlyginai aukštame lygyje, pažymi „Reuters“. Tuo tarpu paslaugų sektoriuje verslo klimato indeksas krito ženkliau, smarkiai smukus įmonių vadovų optimizmui dėl verslo sąlygų pokyčių per artimiausius šešis mėnesius. „Ifo“ ekonomistas Klausas Wohlrabė teigė, kad instituto rodikliai rodo, jog Vokietijos bendrasis vidaus produktas (BVP) pirmąjį šių metų ketvirtį augo apie 0,4 proc. Tačiau tuo pat metu jis pažymi, kad ekonomikos sulėtėjimas yra normalus, todėl dėl kritusių rodiklių panikuoti nevertėtų. „Indeksų kritimas penktą mėnesį paeiliui yra normalizacijos ženklas, nuo recesijos esame labai toli“, - sakė K. Wohlrabė.