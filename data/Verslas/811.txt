Birželio mėnesio ateities sandorių „Brent“ rūšies naftos kaina Londono biržoje „ICE Futures“ nuo sesijos pradžios paūgėjo 0,14 JAV dolerio, arba 0,21 proc., iki 67,78 JAV dolerio už barelį. O gegužės mėnesio ateities sandorių WTI rūšies naftos kaina Niujorko prekių biržoje (NYMEX) ūgtelėjo 0,11 JAV dolerio, arba 0,17 proc., iki 63,12 JAV dolerio už barelį. Pirmadienį „Brent“ atpigo 1,7 JAV dolerio, arba 2,45 proc., o WTI – 1,93 JAV dolerio ir nuosmukis buvo didžiausias nuo vasario pradžios. Dėl JAV protekcionistinių priemonių Kinija importuojamoms 128 grupių amerikietiškoms prekėms nustatė muitus, įskaitant 25 proc. muitą kiaulienai ir 15 proc. muitą vaisiams. Šie muitai gali būti taikomi prekėms, kurių bendra vertė sudaro 3 mlrd. JAV dolerių. „Didėjanti įtampa JAV ir Kinijos prekybos santykiuose kol kas daro spaudimą naftos kainoms ir artimiausiu laikotarpiu šis klausimas greičiausiai niekur neišnyks, – sako „Hyundai Futures“ žaliavų rinkos analitikas Willas Yunis (Vilas Junis). – Be prekybos karų, JAV didėja komercinės naftos atsargos ir naftos gavyba, o šis veiksnys visada laikomas nepalankiu rinkai.“ Antradienį neoficialius JAV naftos atsargų duomenis paskelbs Amerikos naftos institutas (API), o trečiadienį bus paskelbti oficialūs duomenys. Vidutinėmis ekspertų prognozėmis, šios atsargos per praėjusią savaitę padidėjo 2 mln. barelių.