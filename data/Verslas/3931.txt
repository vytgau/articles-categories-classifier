Dėl buvusio ir besitęsiančio lietaus Lietuvoje valstybinės reikšmės kelių dangos daugiausiai šlapios, vietomis yra drėgnų kelių ruožų, informuoja Lietuvos automobilių kelių direkcija. Vandens gylis krašto kelio Nr. 206 Šilutė-Rusnė apsemtame ruože, kurio ilgis - 413 metrų (nuo 6,309 iki 6,722 km), išlieka 28 cm. Lengvųjų transporto priemonių eismas draudžiamas. VĮ „Kelių priežiūra“ Klaipėdos padalinys specialiomis transporto priemonėmis apsemtu ruožu kelia lengvuosius automobilius, gyventojus bei keleivius. Hidrometeorologijos tarnybos duomenimis, naktį debesuota, daug kur krituliai, formuosis plikledis. Kai kur rūkas, silpna lijundra. Žemiausia oro temperatūra nuo 4 laipsnių šalčio iki 1 laipsnio šilumos.