KIS dalyvių skaičius pernai sumenko 4,7 proc. ir gruodžio pabaigoje buvo 7,1 tūkstančio. Didžiausią įtaką tam padarė „INVL Asset Management“ valdomų investicijų fondų dalyvių sumažėjimas, teigiama Lietuvos banko parengtoje apžvalgoje. Anot LB analitikų, fondų turtą pernai didino tai, kad investicinių vienetų išpirkta mažiau (81,33 mln. eurų) nei išplatinta (82,57 mln. eurų), o dėl sėkmingos investicinės veiklos fondų valdomas turtas didėjo 17,99 mln. eurų. Vidutiniškai KIS vienetų vertė per praėjusius metus išaugo 8,4 procento. Akcijų KIS vienetų vertė išaugo 12,5 proc., mišraus investavimo KIS – sumenko 5,3 proc., skolos vertybinių popierių KIS – padidėjo 5,7 procento. Pernai didėjo daugiau kaip pusės neprofesionaliesiems investuotojams platinamų KIS vienetų vertės. Daugiausia per metus padidėjo „Dovre Baltic Sea“ ir „INVL Baltijos fondo“ vienetų vertės – atitinkamai 24,2 proc. ir 18,8 procento. Labiausiai sumenko „Novus Dynamic Portfolio“ vieneto vertė – 10,1 procento. Didžiausi pagal KIS valdomą turtą gruodžio pabaigoje buvo nekilnojamojo turto fondai – jų bendras turtas siekė 63,15 mln. eurų ir sudarė 30,3 proc. viso KIS turto. Į nekilnojamojo turto fondus buvo investavę 102 investuotojai (vos 1,4 proc. visų KIS dalyvių), vidutinis vieno nekilnojamojo turto fondo dydis buvo 31,57 mln. eurų. Akcijų fondų bendras turtas metų pabaigoje buvo 58,05 mln. eurų ir sudarė 27,8 proc. viso KIS turto. Į šiuos fondus buvo investavę 5,9 tūkst. investuotojų (83,2 proc. visų KIS dalyvių), o vidutinis vieno fondo dydis buvo 6,45 mln. eurų. Skolos vertybinių popierių KIS turtas gruodžio pabaigoje siekė 54,92 mln. eurų (26,3 proc. viso KIS turto), į juos buvo investavę 942 investuotojai (13,3 proc. visų KIS dalyvių). Mišrių KIS turtas buvo 8,6 mln. eurų (4,1 proc.), jie turėjo 132 investuotojus (1,9 proc.). Lietuvos banko duomenimis, vienam akcijų fondo dalyviui vidutiniškai teko po 9,88 tūkst. eurų, mišraus investavimo fondų dalyviui – 65,16 tūkst. eurų, skolos vertybinių popierių fondų dalyviui – 58,3 tūkst. eurų investicijų. 2017-ųjų pabaigoje Lietuvoje taip pat veikė vienas privataus kapitalo KIS, valdęs 23,96 mln. eurų turto (11,5 proc.) ir turėjęs 14 investuotojų (0,2 proc.). Didžiausią KIS turto dalis gruodžio pabaigoje priklausė „INVL Asset Management“ valdomiems akcijų ir skolos vertybinių popierių KIS – 87,39 mln. eurų, arba 41,88 proc. visos KIS rinkos. „Lords LB Asset Management“, valdančiai nekilnojamojo turto ir privataus kapitalo fondus, teko antroji vieta (87,11 mln. eurų turto, 41,7 proc. rinkos), trečioje pozicijoje buvo „Dovre Forvalting“ (19,63 mln. eurų turto, 9,4 proc. rinkos). Gruodžio pabaigoje daugiausia dalyvių savo valdomuose fonduose turėjo „INVL Asset Management“ – į jos valdomus fondus buvo investavę 5,9 tūkst. dalyvių (83,7 proc. visų KIS dalyvių). Antroje vietoje buvo „Dovre Forvalting“ – 568 dalyviai (8 proc.), trečioje – „Orion Asset Management“, kurį buvo pasirinkę 319 dalyvių (4,5 proc.). Daugiau kaip po 1 tūkst. dalyvių metų pabaigoje turėjo tik vienas investicijų fondas. Lietuvoje viešai platinamų užsienio KIS vienetų vertė gruodžio pabaigoje siekė 440,16 mln. eurų, o dalyvių skaičius buvo 51,11 tūkst. – atitinkamai 12 proc. ir 4,4 proc. daugiau nei 2016 metų pabaigoje. Anot Lietuvos banko, išplatintų užsienio KIS vienetų vertė buvo 26,2 mln. eurų didesnė nei išpirktų, dėl sėkmingos investicinės veiklos užsienio KIS dalyviams uždirbo 20,98 mln. eurų. Pagal išplatintų užsienio KIS vienetų vertę metų pabaigoje rinkoje dominavo SEB bankas ir „Swedbank“ – atitinkamai 251,58 mln. eurų ir 111,59 mln. eurų. SEB banko platinamuose užsienio fonduose lėšas kaupė 23,3 tūkst., „Swedbank“ – 10,9 tūkst. investuotojų. Lietuvoje gruodžio pabaigoje veikė 7 valdymo įmonės, kurios buvo įsteigusios 14 KIS – 13 investicijų fondų ir vieną kintamojo kapitalo bendrovę. Lietuvoje taip pat buvo viešai platinami 48 užsienyje registruoti KIS, turintys 309 subfondus.