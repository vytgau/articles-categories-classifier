Bendra į sąrašą įtrauktų asmenų turto vertė išaugo 23 proc. – nuo 4,4 trln. JAV dolerių 2016 metų pabaigoje iki 5,3 trln. JAV dolerių. Šis prieaugis iš esmės atitinka akcijų indeksų „MSCI World“ ir S&P 500 pakilimą – abu šie indeksai per metus pakilo po maždaug 20 procentų. Laimėtojai Sėkmingiausi 2017 metai buvo interneto mažmenininkės „Amazon.com“ vadovui Jeffui Bezosui – jo turto vertė padidėjo 34,2 mlrd. JAV dolerių, taigi dabar jis yra turtingiausias pasaulio gyventojas. Dar lapkričio pabaigoje jo turto vertė viršijo 100 mlrd. JAV dolerių, tačiau gruodžio 26 dieną šis rodiklis sumažėjo iki 99,6 mlrd. JAV dolerių. Kinijos nekilnojamojo turto įmonės „China Evergrande“ įkūrėjas Hui Ka Yanis savo turtą padidino 4,5 karto, arba 25,9 mlrd. JAV dolerių. Po tokios įspūdingos sėkmės jis tapo turtingiausiu Azijos gyventoju. Antroje vietoje Azijos milijardierių sąraše puikuojasi Kinijos interneto milžinės „Tencent Holdings“ vadovas Ma Huatengas. Jo turto vertė padidėjo beveik du kartus iki 41 mlrd. JAV dolerių. Apskritai į „Bloomberg“ indeksą įtraukti 38 Kinijos milijardieriai 2017 metais praturtėjo 177 mlrd. JAV dolerių, arba 65 procentais. Šis prieaugis procentais yra didžiausias tarp visų pasaulio šalių. Tuo tarpu bendra 159 JAV milijardierių turto vertė pernai išaugo 18 proc., arba 315 mlrd. JAV dolerių, ir dabar jie valdo turto už maždaug 2 trln. JAV dolerių. Pralaimėjusieji Tačiau buvo ir nemažai turtuolių, kuriems 2017 metai buvo nesėkmingi. Pavyzdžiui, prancūzų verslininkas Patrickas Drahi nuo metų pradžios neteko 4,1 mlrd. JAV dolerių, arba 39 proc. savo turto. O garsus Saudo Arabijos investuotojas, princas al-Walidas ben Talalis po sulaikymo, kuris buvo susijęs su valdžios vykdomomis kovos su korupcija priemonėmis, prarado 1,9 mlrd. JAV dolerių. Jo turtas vertinamas 17,8 mlrd. JAV dolerių. Iš 500 milijardierių, įtrauktų į sąrašą, 2017-aisiais sumažėjo 58 asmenų turto vertė – iš viso 46 mlrd. JAV dolerių. Naujokai Dolerinių milijardierių sąrašas 2017 metais pasipildė 67 naujais vardais. Įspūdingiausiai jame debiutavo Henry Lauferis, matematikas ir vienas iš investicijų įmonės „Renaissance Technologies“ savininkų, – jo turtas vertinamas 4 mlrd. JAV dolerių. Pasak šaltinių, kiti šios įmonės savininkai – Robertas Merceris ir Peteris Brownas – taip pat yra milijardieriai, tačiau šios informacijos kol kas nepavyko patvirtinti.