Cigaretėms specifinis akcizo elementas padidintas nuo 56 Eur iki 59 Eur. Cigarams ir cigarilėms bus taikomas ne 33, o 37 eurų už kilogramą produkto akcizų tarifas. Šie pakeitimai turėtų įsigalioti nuo kitų metų kovo 1 d. Gazoliams akcizas bus didinamas nuo 330,17 Eur iki 347 Eur už 1 000 litrų produkto. Gazoliams, skirtiems naudoti žemės ūkio veiklos, įskaitant akvakultūros ar verslinės žvejybos vidaus vandenyse veiklą, subjektams žemės ūkio produktų gamybai, bus taikomas ne 21 Eur, o 56 Eur už 1 000 litrų produkto akcizų tarifas. Nauji akcizai gazoliams įsigalios nuo 2018 m. sausio 1 d. Daugelis opozicijos atstovų kritikavo sprendimą didinti akcizus. Valdantieji argumentavo, kad šiuo metu akcizai, ypač žemės ūkio sektoriui, yra vieni mažiausių Europoje. Be to, siekiant finansuoti įvairias programas Vyriausybei reikia iš kažkur paimti lėšų. Už pakeitimus balsavo 60 Seimo narių, 6 buvo prieš, o 12 susilaikė. Kiek brangs DELFI TV laidoje „Gyvai“ finansų ministras Vilius Šapoka jau anksčiau paaiškino, kad sprendimo didinti akcizus bus imtasi atsižvelgus į tendencijas kaimyninėse šalyse. „Mūsų principinė nuostata buvo tokia, kad, palyginti su kitomis šalimis Baltijos regione ir su Lenkija, mes išlaikytume žemiausią akcizų dydį tiek žymėtam dyzelinui, tiek ir visam dyzelinui. (Akcizų didinimo) poveikis kainai bendrai dyzelinui sieks iki 2 ct, o žymėtam dyzelinui – iki 4 ct", - sakė jis.