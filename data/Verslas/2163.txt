Verslininko Arūno Martinkevičiaus kontroliuojamo koncerno SEB viceprezidentas ir SBA baldų grupės vadovas, buvęs valstybės valdomos energetikos grupės „Lietuvos energija“ vadovas Dalius Misiūnas palieka SBA grupę. DELFI žiniomis D. Misiūnas planuoja užimti aukštas pareigas „Maximos grupėje“. „Taip, galiu patvirtinti apie pasitraukimą, trečiadienis yra paskutinė mano darbo diena (SBA koncerne – BNS)“, – BNS sakė D. Misiūnas. Jo teigimu, sprendimą trauktis iš SBA paskatino naujas darbo pasiūlymas, tačiau ar jis gautas iš privataus, ar viešojo sektoriaus, D. Misiūnas neatskleidė. Jis patvirtino, kad būsimas jo darbas bus Vilniuje. „Daugiau informacijos bus dar šią savaitę. Daugiau nieko šiuo metu atskleisti negaliu“, – tvirtino D. Misiūnas, dabar dirbantis Klaipėdoje. D. Misiūnas SBA viceprezidentu tapo praėjusių metų spalio 11 dieną, o SBA baldų grupei pradėjo vadovauti gruodžio 11 dieną. „SBA Furniture Group“ vienija 7 baldų fabrikus Lietuvoje, Rusijoje ir Baltarusijoje – „Klaipėdos baldus“, „Šilutės baldus“, „Germaniką“, „Kauno baldus“, „Visagino liniją“, „Mebelain“ ir „Novomebel“. Koncernas SBA valdo 95 proc. „SBA Furniture Group“ akcijų, dar 5 proc. – E. Valentinavičius. D. Misiūnas iš „Lietuvos energijos“ vadovo pareigų pasitraukė praėjusių metų rudenį po to, kai Specialiųjų tyrimų tarnyba (STT) pradėjo tyrimą dėl galimo piktnaudžiavimo, atskleidžiant Finansų ministerijai pateiktą įslaptintą informaciją apie vieną iš kandidatų į „Lietuvos energijos“ stebėtojų tarybą. BNS žiniomis, atrankos metu teisėsaugos „filtro“ nepraėjo buvęs grupės stebėtojų tarybos pirmininkas verslininkas Šarūnas Kliokys. Vėliau STT tyrimą nutraukė. Komunikacijos vadovė Vilija Railaitė taip pat paliko koncerną Vieno didžiausių Lietuvoje koncernų SBA korporacinės komunikacijos vadovė Vilija Railaitė po pusmečio darbo paliko pareigas. BNS ji patvirtino, kad savo noru iš SBA pasitraukė sausio 19 dieną. SBA V. Railaitė pradėjo dirbti pernai rugpjūtį. Iki tol šios pareigybės SBA nebuvo. Iki pernai liepos vidurio V. Railaitė 7 metus buvo elektros perdavimo įmonės „Litgrid“ komunikacijos vadovė, o anksčiau turėjo renginių organizavimo ir viešųjų ryšių agentūrą „Saldo partneriai“.