„Kinijos el. prekybos, mokėjimų ir finansinių technologijų sektoriai sparčiai auga ir ieško plėtros galimybių visame pasaulyje. Šį dėmesį jaučiame ir mes, nes turime ką pasiūlyti. Tiesioginis susitikimas su sektorių lyderiais bus gera proga atskleisti mūsų šalies privalumus ir įdirbį FinTech srityje ir ilgainiui gali duoti gerų rezultatų“, - sako Lietuvos banko valdybos narys M. Jurgilas. Anot Lietuvos banko pranešimo, bendradarbiavimo galimybių seminare dalyvauja antro pagal dydį el. prekybos milžino „JD Finance“, mokėjimų platformą „WeChat Pay“ valdančios įmonės „Tencent Pay“ ir verslo atsiskaitymų įmonės „DHgate“ vadovai, taip pat ekonominio bendradarbiavimo organizacijų ir akademinės bendruomenės atstovai. Pasak M. Jurgilo, kinų el. prekybos ir atsiskaitymų įmones itin domina FinTech sektoriui draugiška reguliacinė aplinka Lietuvoje, taip pat Lietuvos banko valdoma mokėjimų sistema, kuri suteikia prieigą prie bendros mokėjimų eurais erdvės (SEPA), ir ne ES šalims gali būti vartai į milijardinę Europos mokėjimų rinką. Lietuvoje įgyvendintos finansų įmonėms patrauklios priemonės: itin spartus licencijavimo procesas, platus veiklos modelio pasirinkimas - nuo el. pinigų ar mokėjimo įstaigos iki specializuoto banko, kuris neturi analogų Europoje. Lietuvos bankas susitikimams ir konsultacijoms su potencialiais finansų rinkos dalyviais taiko vieno langelio principą. Prieš steigdami įmonę ar paleisdami į rinką finansinį produktą, investuotojai gali įsitikinti, ar jų planai atitinka teisės aktų reikalavimus. Be to, Lietuvos bankas numato inovatyvius finansinius produktus ir verslo sprendimus kuriančioms įmonėms suteikti galimybę išbandyti juos kuriamoje naujoje bandomojoje finansinių inovacijų aplinkoje (angl. regulatory sandbox). Finansinių paslaugų veiklai palankios reguliacinės ir priežiūrinės aplinkos sudarymas ir inovacijų finansų sektoriuje skatinimas yra viena iš strateginių Lietuvos banko 2017-2020 m. veiklos krypčių. Kartu su kitomis šalies institucijomis Lietuvos bankas siekia sukurti aplinką, palankią steigtis finansų sektoriaus įmonėms ir kurti naujus produktus Lietuvoje.