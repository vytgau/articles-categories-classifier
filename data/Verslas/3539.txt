Populiarumo susilaukusios programėlės vartotojams šiuo metu maistą užsisakyti siūloma iš daugiau nei 70 Vilniaus restoranų. „Wolt“ jau spėję įvertinti žmonės akcentuoja patogų paslaugų išdėstymą, įvairiapusišką asortimentą bei greitą pristatymą ir operatyviai funkcionuojantį klientų aptarnavimą. „Wolt“ vadovė Baltijos šalims Liis Ristal džiaugėsi, kad Vilniuje startavęs „Wolt“ pranoko visus keltus lūkesčius. „Jau antrą veiklos Vilniuje dieną „Wolt“ tapo vienareikšmiškai populiariausia programėle „App Store“ platformoje ir išlaikė tokio lygio populiarumą dar kelias savaites. Nepraėjus nei pirmai savaitei, įvykdytų užsakymų skaičius buvo perkopęs 10 tūkst. Džiaugiamės matydami, kad Lietuvoje žmonės aktyviai domisi technologinėmis inovacijomis ir lengvai priima naujas paslaugas. Dėl šios priežasties tikrai žadame plėstis į kitus Lietuvos miestus. Artimiausiuose mūsų planuose - žengimas į Kauną ankstyvą pavasarį“, - kalbėjo „Wolt“ vadovė Baltijos šalims. 2015 m. Suomijoje įkurtas startuolis „Wolt“ visoje Europoje bendradarbiauja su daugiau nei 1000 restoranų, o stabiliai augantis maisto užsakymo programėlės vartotojų skaičius siekia 500 tūkst. „Wolt“ generalinis direktorius Miki Kuusi 2016 m. pateko į „Forbes“ žurnalo sudarytą įtakingiausių europiečių iki 30 m. sąrašą.