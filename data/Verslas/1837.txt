Skaičiuojama, kad per metus vienas lietuvis vidutiniškai jos suvartoja apie 30 kg. Brangiausios vištienos dalies – krūtinėlės – kaina Lietuvoje yra bene mažiausia Europos Sąjungoje. Vis dėlto artimiausiu metu prognozuojamas nedidelis būtent krūtinėles kainos augimas – jis jau fiksuojamas kai kuriose užsienio šalyse. „Didelį vištienos vartojimą lemia kelios priežastys – tai vienas sveikiausių pasirinkimų, o lietuviai kaip niekada anksčiau ėmė rūpintis savo mityba. Be to, iš neriebios mėsos rūšių vištiena yra pigiausia. Kiaulienos suvartojama tik 5 kg daugiau. Tikėtina, laikui bėgant vartojimas augs – kitų šalių, tarkime, Portugalijos, pavyzdžiai rodo, kad šis kiekis siekia apie 40 kg, – pranešime žiniasklaidai cituojamas Lietuvos paukštininkystės asociacijos vadovas Vytautas Tėvelis. – Lietuvoje galime džiaugtis bene mažiausia vištienos kaina Europoje. Vidutiniškai vištienos krūtinėlių kaina svyruoja nuo 5–6 Eur už kilogramą. Skandinavai už kilogramą moka beveik 12 Eur, o šveicarai net 26 Eur. Tačiau dėl susiklosčiusios situacijos pasaulinėje rinkoje ši kaina greitu metu šiek tiek keisis.“ Pasak V. Tėvelio, vištienos krūtinėlių kainos kilimą, jau juntamą kai kuriose Europos šalyse, lemia dėl uždrausto eksporto iš Brazilijos susiklosčiusi situacija. „Nors ši šalis mums atrodo labai tolima, tačiau pasaulio ekonomikoje viskas susiję. Maisto produktams visame pasaulyje taikomi labai griežti reikalavimai. Brazilija ilgą laiką buvo viena didžiausių vištienos eksportuotojų, tačiau pavasarį šios šalies įmonėse nustatyti dideli maisto saugumo pažeidimai – tai jai užvėrė eksporto kelius į Europą. Daugelyje šalių pradėjo trūkti vištienos filė, atsirado didelė paklausa pirkti iš aplinkinių šalių. Lietuvoje turime geras sąlygas auginti vištas, todėl savikaina, o kartu ir kaina galutiniam vartotojui, nėra didelė. Vietiniams verslininkams atsirado palanki galimybė eksportuoti. Tačiau, žinoma, pirmiausia norima produkciją realizuoti čia – Lietuvoje, o esant tokiai situacijai pasaulinėje rinkoje kaina negali nekilti – tai yra elementarūs ekonomikos dėsniai. Galima džiaugtis, kad kainos kils tik nežymiai – tai nebus sviesto kainos „sindromas“, – cituojamas V. Tėvelis. Asociacijos vadovo teigimu, prognozuojamas vištienos krūtinėlių kainos kilimas – apie 5–10 proc. Realiam vartotojui tai reiškia iki 50 ct didesnę kainą už kg. Remiantis Lietuvos paukštininkystės asociacijos duomenimis, Lietuvoje 2017 m. buvo užauginta apie 130 tūkst. t vištienos. Eksportuojama apie 54 tūkst. t į daugiau nei 50 šalių. Daugiausia išvežama vištienos krūtinėlių, tačiau yra tokių šalių, į kurias eksportuojamos net vištų pėdos (į egzotines šalis). Į Lietuvą importuojama apie 39 tūkst. t vištienos, didžioji dalis iš Lenkijos. Pasak V. Tėvelio, gyventojai pirmenybę teikia Lietuvoje užaugintai produkcijai, nes pasitiki vietiniais augintojais, jų produkcija atrodo geresnė, šviežesnė.