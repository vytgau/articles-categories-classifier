Ne vienerius metus kvitų loteriją žadėjusi rengti Valstybinė mokesčių inspekcija šiandien pagaliau paskelbė čekių loterijos pradžią. Ja siekiama kovoti su šešėliu, skatinti žmones pirkti tik legaliai. Norintiems dalyvauti tereikia registruoti kasos aparatų kvitus, gautus maitinimo, remonto, kirpimo įstaigose ar turgavietėse už įsigytas prekes bei paslaugas. Kvitų žaidimo projekto vadovas Rolandas Puncevičius sakė, kad loterija orientuota į pačias rizikingiausias sritis: „Pasirinktos sritys, kur pajamų neapskaitymo rizika yra didžiausia.“ Kvitų žaidime gali dalyvauti tiek įmonių, tiek individualią veiklą pagal pažymą ar pagal verslo liudijimą vykdančių asmenų išduoti kasos aparatų kvitai už prekes turgavietėse ar suteiktas paslaugas. Kasos kvitai būtinai turi būti fiskaliniai, todėl gavę nefiskalinį, negalutinį, į apskaitą neįeinantį kvitą, reikalaukite būtent fiskalinio čekio, turinčio fiskalinį logotipą apačioje – LTF raides.  „Šita loterija yra išskirtinė ir nuo kitų skiriasi ne tik tuo, kad kasos aparato kvitas yra nemokamas, tačiau ir tuo, kad kitose loterijose yra asmeniniai prizai, o šioje loterijoje laimėsime visi, nes kuo daugiau tų kasos kvitų bus užregistruota, tuo daugiau mokesčių surinkta. Tas lėšas galima skirti sveikatai, švietimui ir pan.“, – sakė VMI viršininko pavaduotojas Artūras Klerauskas. „Džiugu, kad ne kokiomis policinėmis priemonėmis tai daroma, bet į antrąją medalio pusę pradėjome kreipti dėmesį – piliečių švietimą, kas yra mokesčiai, ir skatiname prisidėti prie tos mokesčių sistemos, nes ne vien paties prekybininko pareiga išduoti čekį, bet ir pirkėjo pareiga paprašyti. Svarbiausia yra įprotis, kad tas čekis visada būtų su savimi“, – sakė žemės ūkio kooperatyvo „Lietuviško ūkio kokybė“ direktorius Mindaugas Maciulevičius. Tiesa, žaidime galės dalyvauti ne visi – jaunesni nei 14 metų asmenys žaisti negalės. Taip pat žaidime galės būti registruojamas tik toks kvitas, kurio suma už įsigytą prekę ar suteiktą paslaugą būtų ne mažesnė nei 1 euras. Specialioje konkurso svetainėje https://kvituzaidimas.vmi.lt reikės įvesti tris tokio kvito duomenis – kasos aparato unikalųjį numerį, kvito numerį ir datą. Taip pat siekiantis laimėjimo žmogus turėtų nepamiršti nurodyti savo telefono numerio, kuriuo jam būtų pranešta apie laimėjimą. Kiekvieną savaitę 10 žaidimo laimėtojų, būtent per tą savaitę gavusių kvitus, išsidalins po 200 eurų vertės prizus, o kiekvieną mėnesį vienas žmogus galės laimėti 5 tūkst. eurų. Laimėtojas, atsiimdamas prizą, privalo pateikti originalų kasos kvitą. Metinis loterijos prizų fondas sieks apie 173 tūkst. eurų. Prizai bus mokami iš valstybės biudžeto, juos išmokės VMI. Savaitiniame kvitų žaidime dalyvaus nuo pirmadienio iki sekmadienio gauti kvitai, kurie gali būti registruojami visą savaitę, kitos savaitės pirmadienį paliekant praėjusios savaitės užmirštiems kvitams užregistruoti. Mėnesio žaidimas prasideda kiekvieno mėnesio pirmąją dieną ir baigiasi paskutinę dieną. Loteriją, truksiančią bent metus, ketinama rodyti kiekvieną antradienį per LNK žinių laidą 18 val. 30 min.