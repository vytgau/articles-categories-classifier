„Aš nenoriu grįžti į TPP, bet jeigu mums būtų pasiūlytas sandoris, kurio negalėčiau atsisakyti Jungtinių Valstijų vardu, aš grįžčiau“, - trečiadienį pareiškė D. Trumpas per spaudos konferenciją su Japonijos premjeru Shinzu Abe savo privačioje rezidencijoje „Mar-a-Lago“ Floridoje. Pasak D. Trumpo, kai kurie pranešimai apie JAV ir TPP buvę klaidingi. Praėjusią savaitę JAV senatorius Benas Sasse'as žurnalistams sakė, kad prezidentas nurodė JAV atstovui prekybai Robertui Lighthizeriui ir Baltųjų rūmų patarėjui ekonomikos klausimais Larry'iui Kudlow'ui peržiūrėti Vašingtono poziciją dėl TPP ir aptarti galimą JAV grįžimą į paktą. Bet trečiadienį D. Trumpas pareiškė: „Jeigu mums nebus pasiūlytas tinkamas sandoris,... aš negrįšiu į TPP“. D. Trumpas savo rinkimų kampanijoje nuožmiai kritikavo TPP ir iš sutarties pasitraukė vos po inauguracijos. Šia sutartimi buvo tikėtasi sustiprinti ekonominius ryšius tarp JAV ir vienuolikos kitų TPP valstybių, įskaitant Japoniją. Pasak D. Trumpo, prekybos apyvarta tarp JAV ir Japonijos kasmet sudaro 69-100 mlrd. dolerių. Tiek D. Trumpas, tiek S. Abė tikino siekiantys laisvos, sąžiningos ir abipusės prekybos. D. Trumpas daugybę kartų kritikavo daugiašales prekybos sutartis, o jo kritikos susilaukė ne tik TPP, bet ir Šiaurės Amerikos laisvosios prekybos sutartis (NAFTA), dėl kurios atnaujinimo Jungtinės Valstijos šiuo metu derasi su Meksika ir Kanada. Kovo mėnesį Ramiojo vandenyno partnerystės šalys pasirašė naująją sutartį nedalyvaujant JAV. Po JAV pasitraukimo iš sutarties likusios 11 šalių naująją TPP pasirašė Čilėje. Nors Jungtinės Valstijos iš susitarimo pasitraukė pernai, susitarimą išgelbėjo likusios narės, pasirašiusios sutartį per ceremoniją Santjago mieste. JAV siekia sudaryti dvišalę sutartį su Japonija. „Mes jau dabar turime dvišales prekybos sutartis su šešiomis iš vienuolikos TPP valstybių ir deramės dėl sutarties su didžiausia iš jų, Japonija, kuri ilgus metus mus skriausdavo prekyboje“, - praėjusią savaitę tviteryje rašė prezidentas.