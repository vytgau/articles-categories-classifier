Iki šiol Maisto ir veterinarijos tarnyboje supaprastinta tvarka buvo registruojami bendrovės ar asmenys, parduodantys maistą internetu, užsiimantys logistika, taip pat gaminantys pirminę žemės ūkio produkciją. Kitiems ūkininkams, smulkiems verslininkams, norintiems imtis maisto prekybos, tekdavo pateikti gausybę dokumentų ir gauti Maisto tvarkymo pažymėjimą, už tai sumokant valstybės rinkliavą. Dabar norintiems prekiauti kioskuose, prekyvietėse, degalinėse, tiekti pagamintą maistą renginiams ar pagal sutartis bus lengviau. Nuo lapkričio Maisto ir veterinarijos tarnyba išplėtė ūkinių komercinių veiklų, kurios registruojamos supaprastinta tvarka, sąrašą nuo 3 iki 22. „Aktualiausia – turgaus, prekyviečių prekeiviams, turintiems prekybos vietą ar planuojantiems ją turėti. Tokių yra per 4 tūkst. 900. Pernai kreipėsi daugiau nei 430. Nemažai kreipiasi norėdami pradėti sezoninę prekybą kasmet“, – sakė Maisto ir veterinarijos tarnybos Maisto skyriaus patarėja Ona Sužiedelytė. Pateikus dokumentus, maisto tvarkymo veikla turės būti įregistruota ne vėliau kaip per 5 darbo dienas. Už tai rinkliavos mokėti nereikės. „Kviečiame kreiptis, ir, jei norite legalizuoti veiklą, ją legalizuoti. Tą prašymą galima pateikti ne tik raštu, bet ir per mūsų sistemą internetu“, – kalbėjo O. Sužiedelytė. Pasak Maisto ir veterinarijos tarnybos atstovės, rengiamasi supaprastinti ir kontrolės tvarką. Nuo ateinančių metų tarnyba pakeis veikiančių įmonių suskirstymą į rizikos grupes. Tuomet patikrinimų skaičius keisis, manoma, jų mažės.