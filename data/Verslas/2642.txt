K. Pavlidi praėjusią savaitę pakeitė 20 metų įmonės direktorės pareigas ėjusią „Sagautos“ akcininkę Silvą Macienę. Toliau S. Macienė dirbs direktorės pavaduotoja ir, kaip ir iki šiol, eis valdybos pirmininkės pareigas. Pasak K. Pavlidi, svarbiausias jos tikslas yra sustiprinti įmonės pozicijas rinkoje, siūlant pilną draudimo produktų krepšelį ir unikalius sprendimus verslui. Taip pat planuojama plėtra užsienio šalyse ir bendradarbiavimo su didžiausiomis užsienio draudimo bendrovėmis stiprinimas, siekiant pasiūlyti konkurencingas paslaugas klientams. Kalbėdama apie planuojamą šių metų augimą, naujoji įmonės vadovė mato potencialą sveikatos, turto, statybų ir transporto draudimų rinkose. Taip pat „Sagauta“ pasiūlys dar daugiau sprendimų vis labiau aktualiems vadovaujančių asmenų civilinės atsakomybės ir kibernetinių rizikų draudimams. K. Pavlidi karjera draudimo rinkoje prasidėjo prieš 12 metų, jai tapus tuometinės bendrovės „Nordicia Draudimas“ vadove. Vėliau K. Pavlidi vadovavo norvegų kapitalo „Gjensidige“ draudimo bendrovei. Paskutinius dvejus metus K. Pavlidi vadovavo draudimo brokerių bendrovei „Balto Link“ Latvijoje. Sprendimą pakviesti K. Pavlidi vadovauti „Sagautai“ valdybos pirmininkė S. Macienė grindžia didele Katerinos kompetencija ir patirtimi. „Katerinos patirtis ir pasiekti verslo rezultatai kalba patys už save. Esu tikra, kad vietos ir užsienio rinkų išmanymas leis po 20 metų „Sagautai“ startuoti iš naujo“. Lietuvos banko 2017 metų 9 mėnesių duomenimis, „Sagauta“ apima 6,2 proc. rinkos ir užima 2-ąją vietą tarp 95 draudimo brokerių (2016 m. – 5,6 proc. ir 3-ioji vieta tarp 97 draudimo brokerių). Draudimo brokerių bendrovė „Sagauta“ buvo įkurta 1996 metais. Joje šiuo metu dirba daugiau nei 50 darbuotojų 4 šalies biuruose. Įmonė siūlo visas draudimo paslaugas verslui ir privatiems asmenims. Įmonės pajamos per devynis 2017-ųjų mėnesius padidėjo 28 procentų ir sudarė 2,13 mln. eurų.