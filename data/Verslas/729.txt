N. Numavičiaus kontroliuojama NT plėtros bendrovė „M.M.M. projektai“ įsigijo dalį buvusio „Audėjo“ fabriko teritorijos Vilniuje. Tačiau verslininko atstovai neigia, kad sandoris susijęs su jo ir M. Marcinkevičiaus konfliktu. Su pastaruoju susijusios investicijų įmonės fondas valdo kitą sklypo dalį. BNS turimi Nekilnojamojo turto registro duomenys rodo, kad „M.M.M. projektų“ įmonė „S.U.B. projektai“ kovo pabaigoje iš įmonės „DRJ NT“ perėmė 11,3 tūkst. kv. metrų ploto gamybos bei pagalbinius pastatus Drujos gatvėje. „DRJ NT“ valdo Kipro kompanija „Drujos holdings LTD“, ją 2017 metais perėmusi iš „Audėjo“ generalinio direktoriaus Jono Karčiausko. Pastarasis taip pat yra Kipro kompanijos vadovas. „Drujos holdings LTD“ dar 2016-aisiais buvo preliminariai sutarusi šį turtą perleisti investicijų bendrovės „Lords LB Asset Management“, kurios bendraturtis yra M. Marcinkevičius, fondui. Tačiau bendrovėms nesusitariant dėl finansinių sandorio aspektų, jis įstrigo teismuose. Geriausia vieta statyti komercinius ir gyvenamuosius pastatus „M.M.M. projektų“ generalinė direktorė Natalija Monkevičienė BNS teigė, jog įsigytus pastatus bendrovė planuoja nuomoti. „Vėliau projekto plėtra bus vykdoma atsižvelgiant į rinkos sąlygas. Tai, mūsų manymu, šiuo metu yra bene geriausia vieta Vilniuje plėtoti komercinės, prekybos ar laisvalaikio paskirties projektus, taip pat čia pasiteisintų ir gyvenamosios paskirties statiniai“, – komentare BNS teigė ji. N. Monkevičienė neatskleidė sandorio vertės. Ji taip pat pridūrė, jog įmonė buvo „informuota apie vykstančius ginčus šioje teritorijoje“. Tuo metu N. Numavičiaus šeimos biuro „Talka LT“ atstovas Vaidotas Cucėnas BNS tvirtino, jog sandoris su VP grupės akcininkų konfliktu nėra susijęs. Jo teigimu, N. Numavičius neturi įtakos bendrovės „M. M. M. projektai“ sprendimams. Verslininkui netiesiogiai priklauso daugiau nei 87,6 proc. jos akcijų. M. Marcinkevičiaus, kuris taip pat netiesiogiai valdo 7,77 proc. „M. M. M. projektų“ akcijų, komentaro BNS nepavyko gauti. Į BNS klausimus neatsakė ir „Lords LB Asset Management“. Dėl sandorio ginčijasi teisme „Lords LB Asset Management“ fondo įmonė „Vilniaus miesto projektai“ valdo 2016 metų pradžioje „Audėjo“ parduotą didžiąją dalį teritorijos Drujos gatvėje – skelbta, jog joje yra 30 tūkst. kv. m ploto pastatai, kuriuose veikė parduotuvė ir baldų audinių fabrikas. Dėl šių metų kovą „M.M.M. projektų“ įsigytos teritorijos fondo „Lords LB Special Fund III“ įmonė su bendrovėmis, susijusiomis su J. Karčiausku, teisiasi nuo 2017-ųjų. Šalys buvo preliminariai susitarusios dėl įmonės „DRJ NT“ akcijų perleidimo, už kurias fondo bendrovė „Vilniaus miesto projektai“ sumokėjo 1,5 mln. eurų, o bendra sandorio vertė siekė 10 mln. eurų. BNS žiniomis, ginčas tarp bendrovių kilo dėl sandorio mokestinių klausimų. Mažesnę sklypo dalį fondas nusprendė įsigyti iškart po to, kai perėmė didžiąją sklypo dalį iš ankstesnės plėtotojos „VPH“. Pastaroji perleistoje dalyje planavo 60 mln. eurų vertės prekybos centro „Central Mall“ projektą – čia turėjo veikti kino teatras, sporto klubas, „H&M“, „Apranga“, „Maxima LT“ parduotuvės. Kilus teisminiams ginčams, fondas svarstė įvairius plėtros scenarijus, teigia BNS šaltiniai. Jų teigimu, nepavykus įsigyti papildomos teritorijos, sklype svarstyta statyti parduotuvę, ji siūlyta potencialiems biurų pastato nuomininkams. Konkrečių planų šioje teritorijoje „Lords LB Asset Management“ niekada nekomentavo. Sostinės savivaldybė BNS patvirtino, kad gruodį išduotas statybos leidimas prekybos centrui pagal dar „VPH“ rengtą projektą. Dėl kitokių objektų fondas į savivaldybę nesikreipė. Tačiau, kaip anksčiau yra patvirtinę BNS šaltiniai, 2016-ųjų pabaigoje naujų prekybos centro plėtotojų pradėta ieškoti, kai „VPH“ nepavyko susitarti dėl plėtros vizijos su logistikos grupės „Girteka“ savininku Mindaugu Raila. M. Marcinkevičiaus ir N. Numavičiaus konfliktas tęsiasi jau pustrečių metų Smulkiojo VP grupės akcininko M. Marcinkevičiaus konfliktas su pagrindiniu VP grupės akcininku N. Numavičiumi tęsiasi jau daugiau kaip dvejus metus. Neoficialiai teigiama, kad iki 10 proc. akcijų įvairiose VP grupės įmonėse turintis M. Marcinkevičius už jas siekia gauti apie 320 mln. eurų – kur kas daugiau nei kiti pastaruoju metu akcijas pardavę akcininkai. Verslininkai ir jų kontroliuojamos įmonės santykius aiškinasi skirtinguose teismuose. M. Marcinkevičius yra investicijų bendrovės „Lords LB Asset Management“ bendraturtis. Pastaroji valdo 14 fondų, kurių didžioji dalis rinkoje pritrauktas lėšas investuoja į nekilnojamąjį turtą. Investicijų bendrovę praėjusį lapkritį įsteigė ir N. Numavičiaus kontroliuojami „M.M.M. projektai“. Tuomet skelbta, jog įmonė „Tvarus real estate“ turėtų valdyti informuotiesiems investuotojams skirtus fondus, investuosiančius į komercinės ir gyvenamosios paskirties nekilnojamojo turto objektus. Planuojama, kad veiklą įmonė pradės ne anksčiau kaip 2018 metais. Apie planus sostinėje plėtoti dar vieno prekybos centro „Akropolis“ projektą yra paskelbusi bendrovei „Vilniaus prekyba“ priklausanti nekilnojamojo turto įmonė „Akropolis Group“. Iki 2021 metų sostinėje greta Vingio parko ji planuojama statyti 70 tūkst. kv. m nuomojamo ploto prekybos centrą.