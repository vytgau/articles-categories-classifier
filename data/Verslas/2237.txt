Šiuo metu YPO vienija virš 24 tūkst. narių iš daugiau nei 150 valstybių, ir visame pasaulyje veikia virš 450 šios organizacijos skyrių. Kaip rašoma pranešime spaudai, YPO organizacijos atstovybės Lietuvoje valdybą sudaro Dovilė Grigienė, „Swedbank“ Lietuvoje vadovė, Kęstutis Šliužas „Telia Lietuva“ vadovas, Donatas Dailidė, „Dojus“ grupės vadovas ir Regimantas Buožius „ACC Distribution“ vadovas. „Lietuvos verslas tapo gilias tradicijas ir neįkainuojamos patirties turinčio aukščiausio lygio vadovų tinklo dalimi. Tampame matomi ir pasiekiami pažangiausioms pasaulio verslo organizacijoms. Tai leis mūsų šalies verslo lyderiams auginti savo kompetencijas, tobulinti lyderystės įgūdžius ir skatins užsienio investicijas nukreipti į Lietuvą“, – sako „Swedbank“ Lietuvoje vadovė Dovilė Grigienė. „Lietuvos YPO įkūrimas buvo sena Lietuvos draugo ir garbės konsulo Keiptaune Paulo Bermano svajonė. Džiugu, kad tai tapo realybe ir tikiuosi, kad jaunų, daug versle pasiekusių ir dar daugiau siekiančių vadovų narystė šioje organizacijoje padės dalintis idėjomis, patirtimi, pritrauks investicijų bei garsins Lietuvą“, – sako Lietuvos Respublikos Užsienio reikalų ministras Linas Linkevičius. YPO yra pasaulyje pirmaujanti vykdančiųjų vadovų lyderystės organizacija, įkurta 1950 metais, siekiant į bendruomenę suburti bendraamžius aukščiausio lygio vadovus. Tai pasaulinė platforma, skirta vadovų įsitraukimui, mokymuisi ir augimui. YPO vienija pasaulio įtakingiausių ir novatoriškiausių verslų lyderius, jų žinias, įtaką bei pasitikėjimą, siekiant skatinti pokyčius verslo, asmeninėje ir bendruomenės aplinkoje. Skaičiuojant visų YPO narių valdomas įmones, jose dirba virš 15 milijonų darbuotojų, šios įmonės generuoja apie 6 trilijonus dolerių metinių pajamų.