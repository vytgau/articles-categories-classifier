Atsižvelgiant į tai, kad šiuo metu žemės ūkio sektoriui taikomos ir kitų mokesčių (žemės, nekilnojamojo turto) lengvatos, siūloma žemės ūkio veikloje naudojamiems gazoliams akcizų tarifą padidinti nuo 21 iki 56 eurų už 1000 litrų produkto. Dėl mokestinių pakeitimų vienas litras šio produkto galėtų pabrangti apie 0,04 euro, rašoma pranešime žiniasklaidai. Standartinį akcizų tarifą gazoliams siūloma padidinti nuo 330,17 iki 347 eurų už 1000 litrų produkto. Dėl mokestinių pakeitimų šio produkto kaina galėtų padidėti apie 0,02 euro už litrą produkto. Įstatymo projektu taip pat siūloma nuo 2018 m. kovo 1 d. akcizų už cigaretes specifinį elementą padidinti iki 59 eurų už 1000 cigarečių kartu nustatant, kad minimalus kombinuotasis akcizų tarifas už 1000 cigarečių būtų ne mažesnis kaip 96 eurai. Atitinkamai siūloma didinti akcizų tarifą ir cigarams bei cigarilėms iki 37 eurų už kilogramą produkto, atsižvelgiant į adekvatų mokestinį poveikį kainai. Padidinus cigarečių specifinį akcizų tarifą šių produktų pakelis (20 vnt.) vidutiniškai galėtų pabrangti apie 0,10 euro. Padidinus cigarų ir cigarilių akcizų tarifą iki 37 eurų už kilogramą produkto, šių produktų pakelis (17 vnt.) dėl mokestinių veiksnių vidutiniškai galėtų pabrangti apie 0,17 euro. Teikiamomis pataisomis siūloma panaikinti akcizų lengvatą akmens anglims, koksui ir lignitui ir šiems produktams nustatyti standartinį akcizų tarifą: akmens anglims – 7,53 euro už toną, o koksui ir lignitui – 8,98 euro už toną šių produktų. Kaip pažymima dokumento aiškinamajame rašte, dėl padidintų akcizų tarifų valstybės biudžetas 2018 m. papildomai galėtų gauti apie 34,1 mln. eurų pajamų. Po pristatymo už projektą balsavo 65 Seimo nariai, prieš – 8, susilaikė 25 parlamentarai. Pritarus projektui po pateikimo, toliau jis bus svarstomas pagrindiniu paskirtame Biudžeto ir finansų komitete. Prie šio klausimo svarstymo Seimo posėdyje planuojama grįžti lapkričio 23 d.