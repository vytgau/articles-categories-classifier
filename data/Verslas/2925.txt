Minimali alga padidėjo nuo 380 iki iki 400 Eur. Daugelis asmenų, dirbančių pagal darbo sutartis, PSD įmokas moka nuo viso priskaičiuoto atlyginimo. Tačiau daugelis savarankiškai dirbančių gyventojų, taip pat niekur nedirbantys ir nedraudžiami valstybės, 9 proc. dydžio PSD įmokas moka nuo minimalios mėnesinės algos. Už gruodžio mėnesį visi jie turėjo sumokėti 34,2 Eur (380x9 proc. = 34,2). Nuo 2018 m. sausio įmokų suma padidėjo 1,8 Eur ir kiekvienam teks mokėti po 36 Eur per mėnesį. „Sodros“ duomenimis, šiuo metu yra apie 193 tūkst. asmenų, kurie moka fiksuoto dydžio PSD įmokas. PSD įmokas administruoja, t. y. surenka ir prireikus išieško skolas „Sodra“. Surinktos lėšos pervedamos Valstybinei ligonių kasai, kuri administruoja Privalomojo sveikatos draudimo fondą. Iš viso kitais metais planuojama surinkti 1,216 mlrd. Eur PSD įmokų. Daugiausia pinigų iš fondo planuojama skirti asmens sveikatos priežiūros paslaugoms (1,195 mlrd. Eur).