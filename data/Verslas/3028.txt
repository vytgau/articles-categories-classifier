Sprendimas gali tapti precedentu peržiūrėti sutartis ir kitoms valstybės institucijoms, tarp jų ir Prezidentūrai, Seimui ar daugeliui ministerijų, be konkurso besinaudojančioms „Infostruktūros“ interneto paslaugomis. Lietuvos Aukščiausiasis Teismas (LAT) trečiadienį pripažino tarp direkcijos ir „Infostruktūros“ be konkurso sudarytą sutartį neteisėta. LAT patenkino telekomunikacijų bendrovės „Telia Lietuva“ prašymą ir panaikino Lietuvos apeliacinio teismo pernai rugsėjį priimtą nutartį. Toks LAT sprendimas priimtas po to, kai rugsėjį Lietuvos vyriausiasis administracinis teismas pripažino, kad tuometinio vidaus reikalų ministro Gintaro Jono Furmanavičiaus 2004-2005 metų įsakymai prieštaravo konstituciniam teisinės valstybės principui. Buvęs ministras „Infostruktūrai“ išimtinai buvo suteikęs teisę valstybės institucijoms teikti saugaus valstybinio duomenų perdavimo tinklo operatoriaus paslaugas. „Ginčo sutarties sudarymo metu nebuvo galiojančio konstituciškai pagrįsto teisinio reguliavimo, suteikiančio išimtinę teisę atsakovei (Aukštadvario regioninio parko direkcijai – BNS) įsigyti prieigos priežiūros saugiame valstybiniame duomenų perdavimo tinkle paslaugas be viešojo konkurso“, – rašoma LAT nutartyje. „Telia Lietuva“ nuo 2003 metų Aukštadvario regioninio parko direkcijai teikė duomenų perdavimo paslaugas, tačiau 2014 metų lapkritį sutartis buvo nutraukta, o direkcija be konkurso pasirašė sutartį su „Infostruktūra“. Gali tapti precedentu Teismo sprendimas gali tapti precedentu ir priversti kitas valstybės įstaigas, naudojančias „Inforstruktūros“ paslaugas, nutraukti sutartis ir interneto tiekėją rinktis konkurso būdu, sako Valstybinės saugomų teritorijų tarnybos direktorius Albertas Stanislovaitis. „Įdomus posūkis. Šiaip mes labai laukėme šito sprendimo, nes šiai dienai tai reikštų precedentą peržiūrėti duomenų teikimo kanalus ir atverti kelią konkurencijai. Iki šio teismo sprendimo mes galėjome naudotis tik „Infostruktūros“ kanalais ir apsaugos lygmeniu, o konkurencijos iš esmės nebuvo“, – BNS sakė A. Stanislovaitis. Anot jo, šiuo metu Valstybinė saugomų teritorijų tarnyba turi vieną interneto paslaugų sutartį su „Infostruktūra“, o paslaugomis naudojasi atskiros regioninių parkų direkcijos. „Byla išties buvo sudėtinga ir jos pagrindu sukurtas abejonių nepaliekantis precedentas. Tai rodo valstybės principinį požiūrį, leidžiantį atskiriems subjektams įstatymų leidėjų rankomis susikurti sau niekuo nepagrįstą išskirtinį statusą. Teismo sprendimas pasako aiškų „ne“ subjektams, siekiantiems įstatymų leidėjų rankomis susikurti sau niekuo nepagrįstą išskirtinį statusą. Paslaugas turi tiekti geriausią kainą ar kokybę pasiūliusios įmonės, o ne dirbtinai palaikomos monopolinės struktūros“, – BNS atsiųstame komentare teigė „Telia Lietuvos“ teisės padalinio vadovė Giedrė Kaminskaitė-Salters. „Infostruktūra“ teikia duomenų perdavimo tinklo paslaugas Prezidentūrai, Seimui, ministerijoms, Valstybės saugumo departamentui, Specialiųjų tyrimų tarnybai ir kitoms institucijoms. Įmonė įkurta 1992 metais, tuomet ji buvo pavaldi tuometinei Ryšių ir informatikos ministerijai. Nuo 2001 metų įmonė tapo pavaldi Vidaus reikalų ministerijai, nuo 2015 metų – Susisiekimo ministerijai, o nuo šių metų birželio – Krašto apsaugos ministerijai.