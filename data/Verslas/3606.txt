Interviu leidiniui „Financial Times“ M. Moraveckis teigė, kad reformos planas būtų tolygus „šovimui sau į kojas“. Spalį Prancūzijos prezidentas Emanuelis Makronas įtikino didžiąją dalį ES valstybių remti jo pasiūlymą, pagal kurį kompanijos 18-ai mėnesių į kitą ES šalį gali komandiruoti darbuotojus, nesilaikydamos visų vietinių darbo įstatymų. E. Makronas teigia, kad šie pokyčiai būtų būdas apsaugoti darbuotojus iš turtingesnių ES šalių, kurių darbo vietas užima pigesnę darbo jėgą siūlantys atvykėliai. „Mes nenorime turėti bendros Europos rinkos, kurioje mūsų pirkėjai perka prekes iš technologijų kompanijų iš Vakarų Europos, o tuo pat metu mūsų darbuotojų konkurencingumas yra mažinamas įstatymais“, - sakė M. Moraveckis. Pagal spalį pasiektą kompromisą, E. Makronas sutiko sumažinti laikotarpį, kurį komandiruojamiems darbuotojams negaliotų visi vietos darbo įstatymai, nuo 24 iki 12 mėnesių, su galimybe laikotarpį pratęsti dar 6 mėnesius. Manais už tai sunkvežimių vairuotojams šios taisyklės laikinai negaliotų. Tačiau ES narės šiuo metu ginčijasi dėl to, kiek laiko sunkvežimio vairuotojas turėtų praleisti svečioje šalyje tam, kad būtų traktuojamas kaip komandiruotas darbuotojas. Europos Komisija (EK) siūlo penkių dienų laikotarpį, bet Lenkija, kurią remia Vengrija, Ispanija ir Airija, nori ilgesnio laikotarpio. „Mūsų sunkvežimių vairuotojai pristato prekes visoje Europoje, ir jei jie bus priversti praleisti tik dvi dienas Vokietijoje, tris Prancūzijoje ir t.t., sutriks visa tiekimo grandinė“, - perspėja M. Moraveckis. Derybos dėl naujųjų taisyklių Briuselyje tarp ES susisiekimo ir transporto ministrų turėtų prasitęsti antradienį. Lietuvos vežėjai yra sakę, kad direktyva gali paveikti ne tik transporto sektorių, bet ir visą šalies ekonomiką. Lietuvos vežėjai sako: Briuselyje pasiektas susitarimas dėl komandiruojamų darbuotojų – netikėtas. Mat visiems į kitas bendrijos šalis dirbti važiuosiantiems turės būti mokamas bent vidutinis priimančios šalies atlyginimas, o komandiruotė – ne ilgesnė nei pusantrų metų ir dar keletas kitų reikalavimų. Ir nors tam dar reikalingas Europos Parlamento pritarimas, o pakeitimai įsigalios po ketverių metų, Lietuvos vežėjai jau sako, kad reforma neigiamai paveiks visą šalies transporto sektorių.