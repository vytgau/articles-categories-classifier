Įsigaliojus įstatymų pakeitimams, valstybės institucijos ir įstaigos, taip pat savivaldybių institucijos ir įstaigos galės valstybės registrais naudotis nemokamai. Tai reiškia, kad gyventojams palengvės biurokratinė našta, žmonės nebus siuntinėjami iš vienos institucijos į kitą įvairių pažymų. Iki šiol didžioji dalis valstybės ir savivaldybių institucijų bei įstaigų turėjo mokėti už teikiamus ir už gaunamus duomenis iš valstybės registrų. Įstatymuose numatoma, kad valstybės registrų taikomi įkainiai už duomenų registravimą ir teikimą bus pagrįsti realiomis, o ne išpūstomis sąnaudomis, o tai leis sutaupyti valstybės biudžeto lėšų. Valstybės kontrolės atliktas auditas parodė, kad už naudojimąsi registrais valstybė ir žmonės smarkiai permoka, nes taikomi įkainiai nebuvo peržiūrėti dešimtmečiais. Ryšių reguliavimo tarnyba bus įgaliota audituoti valstybės registrų tvarkytojų duomenis apie patirtas duomenų registravimo ir duomenų teikimo sąnaudas. Tai užkirs kelią neefektyviai Registrų centro veiklai, kai valstybės biudžeto lėšomis nekontroliuojamai yra finansuojami išpūsti atlyginimai, premijos ar nekilnojamasis turtas kurortuose. Nepriklausomas auditas parodė, kad Registrų centro veikla yra neefektyvi dėl didelių darbo užmokesčio ir kitų su duomenų teikimu nesusijusių sąnaudų. Vien tik premijoms 2015 m. buvo išleista 72 tūkst. eurų, nors įmonės pelningumas siekia vos 1 proc. ir ji yra dotuojama iš valstybės biudžeto. Įstatymų pataisos įsigalios 2019 m. sausio 1 d.