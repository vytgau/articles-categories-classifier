Augimas Jungtinėje Karalystėje 2017 m. „pastebimai sulėtėjo“ ir turėtų kristi iki 1,5 proc., ES teigė savo rudens prognozėje. Pavasarį ES britams šiais metais prognozavo 1,8 proc. augimą. Šis procentas reiškia, kad Jungtinės Karalystės ekonomika turėtų augti lėčiausiai visoje ES, kartu su Italija. Be to, 1,5 proc. rodiklis gerokai atsilieka nuo padidintų euro zonos (2,2 proc.) ir visos ES (2,3 proc.) prognozių. Tuo tarpu 2018 m., ES manymu, Jungtinės Karalystės ekonomikos augimas sulėtės iki 1,3 proc., o 2019-aisiais - iki vos 1,1 proc. „Ekonominis augimas Jungtinėje Karalystėje lėtėja nuo pat metų pradžios, nes pakilusios kainos apriboja privataus vartojimo augimą“, - teigiama prognozėje. „Remiantis visiškai technine prielaida, kad JK ir likusių ES šalių prekybos santykiuose išliks status quo, augimas prognozuojamu laikotarpiu turėtų išlikti vangus“, - rašo ES. Skaičiai pateikti Briuselyje prasidėjus šeštam kol kas vangiai vykstančių „Brexit“ derybų etapui. ES vis dėlto pabrėžia, kad kol kas yra sunku daryti tvirtas prognozes, nes „Brexit“ procese vis dar tebesiderima dėl išsiskyrimo sąlygų, o apie tolesnius šalių santykius kol kas net nekalbama.