Šis pranešimas paskelbtas po Donaldo Trumpo vizito Kinijoje, kurio metu JAV prezidentas prašė išlyginti konkurencijos sąlygas bei mažinti prekybos disbalansą tarp šalių. Kinijos finansų viceministras Zhu Guangyao teigė, kad užsienio kompanijoms bendrose įmonėse vertybinių popierių, fondų ir ateities sandorių srityse bus leidžiama turėti iki 51 proc. akcijų, skelbia naujienų agentūra „Xinhua“. Apribojimai bus laipsniškai panaikinti per trejus metus, teigiama pranešime. Be to, Pekinas užsienio investuotojams žada panaikinti apribojimus dėl akcijų įsigijimo Kinijos bankuose bei turto valdymo kompanijose. Zhu Guangyao teigia, kad šį konsensusą šalys pasiekė D. Trumpo vizito metu. Šiuo metu užsienio įmonėms neleidžiama turėti kontrolinio akcijų paketo Kinijos bendrovėse.