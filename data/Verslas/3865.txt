Skaičiuojama, kad įvedus šią rinkliavą sostinės biudžetas nuo 2019 metų per metus turėtų pasipildytų apie 2 mln. eurų kasmet, o surinktos lėšos būtų skiriamos miesto tarptautiniam konkurencingumui didinti bei turizmo infrastruktūrai gerinti. Lietuvoje šiuo metu rinkliava už nakvynę viešbučiuose renkama penkiuose Lietuvos miestuose: Druskininkuose (1 Eur), Palangoje (1 Eur), Birštone (1 Eur), Trakuose (1 Eur) ir Kaune (0,5 Eur; nuo 2019 m. – 1 Eur). Vilniuje vieno euro dydžio rinkliavą siūloma įvesti nuo 2018 m. liepos 1 d. Atsižvelgiant į turistų skaičiaus Vilniaus mieste augimo dinamiką, jau 2019 m. per metus iš turistų rinkliavos į Vilniaus miesto biudžetą tikimasi papildomai surinkti apie 2,28 mln. Eur. Pasak Vilniaus turizmo ir verslo plėtros agentūros „Go Vilnius“ vadovės Ingos Romanovskienės, atsižvelgiant į augantį susidomėjimą Vilniaus miestu ir nuolat didėjantį verslo ir poilsio turistų skaičių, kyla poreikis aktyviai bei nuosekliai miesto tarptautinei rinkodarai turizmo srityje, kuri padėtų efektyviau plėsti skrydžių maršrutus ir gerinti Vilniaus miesto turizmo infrastruktūrą, tokiu būdu skatinant tarptautinį Vilniaus miesto konkurencingumą. Pasak Lietuvos viešbučių ir restoranų asociacijos prezidentės Evaldos Šiškauskienės, turisto rinkliavos sprendimui Vilnius jau pribrendo. Vilniaus miesto Tarybai pateiktas projektas „Dėl vietinės rinkliavos už naudojimąsi Vilniaus miesto savivaldybės viešąja turizmo ir poilsio infrastruktūra“ parengtas atsižvelgiant į verslo atstovų pasiūlymus.