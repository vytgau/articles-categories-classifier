Konkurencijos taryba pranešime teigia, kad nagrinėdami vartotojų pranešimus institucijos ekspertai pastebėjo, kad NT reklamose nėra pateikiama informacija, susijusi su siūlomų įsigyti patalpų bei statinių, kuriuose parduodamos patalpos, paskirtimi. Dėl to institucija praeitais metų pabaigoje atliko stebėseną ir kreipėsi į 140 adresatų: NT pardavėjus, agentūras, tarpininkus, vystytojus, statytojus, verslą vienijančias asociacijas. „Išsiųstose rekomendacijose pabrėžta, jog reklamos davėjai privalo imtis visų įmanomų priemonių, kad reklamoje būtų pateikiama teisinga ir išsami informacija apie vartotojams siūlomų įsigyti patalpų ir statinių paskirtį. Tokia informacija laikytina esmine, lemiančia vartotojo sprendimą pirkti ar ne NT objektą, todėl reklamose turėtų būti aiškiai ir tiksliai nurodyta tiek siūlomų įsigyti patalpų, tiek statinio, kuriame yra parduodamos patalpos, paskirtis“, - teigiama Konkurencijos tarybos pranešime. Pranešime tvirtinama, kad ūkio subjektai, kuriems Konkurencijos taryba išsiuntė rekomendacijas, atsižvelgė į pateiktus siūlymus: Iš 140 adresatų 42 nurodė reklamoje skleidžiantys išsamią informaciją, 18 ketino ją peržiūrėti, 10 informaciją papildė, 16 surengė mokymus darbuotojams, 7 pranešė informacijos nebeskleidžiantys. Konkurencijos tarybos Nesąžiningos komercinės veiklos tyrimo skyriaus vedėjos Erikos Lukšės teigimu, bendrovėms pakeitus galimai vartotojus klaidinusias reklamas pirkėjai tapo labiau informuoti. „Vis dėlto dalis ūkio subjektų reklamas pakeitė tik po institucijos kreipimosi, todėl Konkurencijos taryba, bendradarbiaudama su kitomis priežiūros institucijomis, svarstys galimybę 2018 metų I pusmetį surengti seminarą su NT pardavimu susijusiems reklamos davėjams bei skleidėjams“, - pranešime sako E. Lukšė. Reklamos įstatyme numatyta, kad už klaidinančios ar neleidžiamos lyginamosios reklamos naudojimą įmonėms gali būti skiriama bauda nuo 289 iki beveik 8 tūkst. eurų, o tais atvejais, kai nustatyti reikalavimai pažeidžiami pakartotinai per vienus metus nuo baudos paskyrimo gali būti skiriama beveik 35 tūkst. eurų siekianti bauda.