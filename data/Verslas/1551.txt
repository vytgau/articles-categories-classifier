„Mano misija yra prisidėti prie Baltijos regiono potencialo „blockchain“ srityje pristatymo tarptautiniu mastu. Tapdamas „Blockchain Centre Vilnius“ valdybos nariu siekiu užtikrinti gerokai aktyvesnį Lietuvos ir Estijos bendradarbiavimą „blockchain“ technologijos srityje tiek verslo, tiek viešajame sektoriuose“, - pranešime tvirtina T. Roivas. T. Roivas planuoja tapti aktyviu valdybos nariu: dalyvauti centro strateginiame planavime, įtraukti į regionines ir globalias iniciatyvas, taip pat steigti partnerį „blockchain“ centrą Estijoje. „Taavi Roivo prisijungimas prie valdybos (...) padės išplėsti „Blockchain Centre Vilnius“ tinklą regione. Tokios mažos šalys, kaip Lietuva ir Estija, turi dirbti kartu, kad sustiprintų savo pozicijas pasaulio rinkose. Mūsų šalių reguliavimo aplinka yra viena patraukliausių inovatyvioms industrijoms. Tad mes turime suvienyti pastangas dalytis žiniomis ir rodyti skaitmeninę lyderystę Europoje“, - pranešime cituojama „Blockchain Center Vilnius“ vadovė Eglė Nemeikštytė. „Blockchain Centre Vilnius“ įkūrėjas Antanas Guoga, pakvietęs T. Roivą prisijungti prie centro Vilniuje veiklos, sako, kad toks bendradarbiavimas bus labai vertingas. „Strateginis bendradarbiavimas su p. Roivu, kuris yra žinomas dėl progresyvios skaitmeninės politikos, tampa labai vertingu „Blockchain Centrui Vilniuje“ tarptautiniu mastu“, - teigia europarlamentaras. T. Roivas ėjo Estijos Ministro Pirmininko pareigas nuo 2014 iki 2016 metų. Jis yra Estijos parlamento narys. „Blockchain Centre Vilnius“ yra užsienio kapitalo startuolius, investuotojus ir vietinę „blockchain“ technologijos bendruomenę buriantis centras.