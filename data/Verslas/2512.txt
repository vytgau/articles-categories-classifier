„Turime pasinaudoti dabartine situacija, kai visos euro zonos ekonomika atsigauna, ir reformuoti EPS, kad ji taptų atsparesnė ateities sukrėtimams bei patrauklesnė naujų narių prisijungimui. Bankų sąjungos užbaigimas ir ESM stiprinimas yra prioritetinės iniciatyvos, dėl kurių reikalingas greičiausias sutarimas“ – pranešime spaudai teigė V. Šapoka, pirmadienį Briuselyje dalyvavęs euro grupės posėdyje. Euro grupės finansų ministrai Briuselyje aptarė Europos Komisijos pasiūlymų dėl Ekonominės ir pinigų sąjungos (EPS) gilinimo paketą, jame siūlomos Europos stabilumo mechanizmo (ESM) stiprinimo, Europos ekonomikos ir finansų ministro pareigybės įsteigimo, paramos struktūrinėms reformoms didinimo ir kitos iniciatyvos. Euro grupėje iš principo sutarta dėl Graikijos finansinės paramos programos trečiosios peržiūros. Ketvirtoji 6,7 mlrd. eurų išmokų dalis iš 2015 metais patvirtintos 86 mlrd. eurų Europos stabilumo mechanizmo programos bus pervedama tik įgyvendinus visas išankstines sąlygas, dalis jos Graikiją gali pasiekti jau vasarį. V. Šapoka Briuselyje taip pat dalyvaus Europos Sąjungos (ES) Ekonomikos ir finansų reikalų tarybos (ECOFIN) posėdyje, jame ES pirmininkaujanti Bulgarija pristatys savo darbo programą, didžiausią dėmesį skiriant skaitmeninės ekonomikos kūrimui, konkurencingumui ir sanglaudai. ECOFIN metu Komisija taip pat planuoja pristatyti praėjusią savaitę pateiktus pasiūlymus dėl PVM tarifų sistemos ir PVM apmokestinimo mažoms bei vidutinėms įmonėms supaprastinimu.