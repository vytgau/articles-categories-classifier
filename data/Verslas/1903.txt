Palangiškio kortelė suteiks miesto gyventojams ir garbės piliečiams nuolaidas įvairioms pramogoms, paslaugoms, prekėms ir kt. Prie nuolaidų programos prisijungė ne vienas kurorto verslininkas, nemažai viešbučių suteiks palangiškiams nuolaidas gydomosioms, SPA procedūroms, sporto, laisvalaikio praleidimo paslaugoms. Viešint kai kuriuose prie lojalumo programos prisijungusiuose viešbučiuose, pateikus Palangiškio kortelę, bus suteikiama nuolaida ir restorano sąskaitai. Siekiama, kad nuolaidų spektras būtų kuo platesnis, pagal kiekvieno poreikius – turėdami Palangiškio kortelę miesto gyventojai galės pigiau, tad ir dažniau, lankytis ir tam tikruose kurorte organizuojamuose renginiuose. Tiesa, tai priklausys nuo renginio organizatoriaus. Palangiškio kortelė suteiks nuolaidą ir kai kuriems Klaipėdoje organizuojamiems renginiams. Kortelės suteikiamos nuolaidos bus skelbiamos Palangos miesto savivaldybės bei Palangos TIC interneto puslapiuose www.palanga.lt, www.palangatic.lt, socialiniuose tinkluose, vietinėje spaudoje bei nuolaidas suteikiančių įmonių interneto puslapiuose. Besikreipiantieji dėl Palangiškio kortelės privalo turėti asmens tapatybę patvirtinantį dokumentą ir sumokėti 1 eurą. Kortelė bus išduodama ir vaikams nuo 7 metų.