„Kalbant apie struktūrines reformas, šiuo metu baigiamas parengiamasis darbas. Šį mėnesį Vyriausybėje apsispręsime ir priimsime galutinius sprendimus, tada juos pristatysime valdančiosioms Seimo frakcijoms ir tada plačiai diskusijai visuomenėje“, – ketvirtadienį interviu Žinių radijui sakė premjeras. Anot jo, pakeitimais bus siekiama toliau gerinti mažiausias pajamas gaunančių asmenų finansinę padėtį, tačiau kartu dėmesys bus skiriamas ir viduriniajai klasei. „Turime skatinti tolesnį ekonomikos augimą, dėl to mokestiniai pakeitimai bus orientuoti ne į mokesčių naštos didinimą, bet atvirkščiai – kad būtų galima skatinti ir plėsti verslą. Viena iš problemų yra darbo santykių ir darbo užmokesčio apmokėjimo mokestinė našta. Yra tikslas ją mažinti ir konsoliduoti darbdavio ir darbuotojo mokesčius“, – pasakojo S. Skvernelis. Anot jo, taip pat neketinama atsisakyti „tam tikro progresyvumo“. „Kas susiję su pensijomis, sprendimus reikia daryti, nes atsižvelgiant į demografinę situaciją šalyje, tikimės lūžio, bet matome, kad mažėja dirbančių žmonių, mūsų visuomenė sensta, gimstamumo situacija nėra džiuginanti“, – kalbėjo ministras pirmininkas. Premjeras patikino, kad neketinama nacionalizuoti ir nusavinti antros pensijų pakopos lėšos. „Turime neprarasti masiškumo ir taip pat turime padėti tiems žmonėms, kurie dėl objektyvių priežasčių dalyvaudami kaupime tokia forma, kokia yra šiandien, nesukaupia pakankamos sumos, kad galėtų išsipirkti anuitetą ir gauti stabilias mėnesines išmokas sulaukę pensinio amžiaus“, – teigė S. Skvernelis. Prezidentė Dalia Grybauskaitė antradienį sukritikavo „miglotus“ valdančiųjų planus pertvarkyti pensijų ir mokesčių sistemas ir paragino negadinti gerai veikiančios sistemos bei nežadinti žmonių lūkesčių, jei jų bus neįmanoma įgyvendinti. S. Skvernelis po to kartojo, kad Vyriausybė neketina iš esmės pertvarkyti pensijų kaupimo sistemos – anot jo, pensijų kaupimas tikrai išliks. Anksčiau jis yra sakęs, kad antroji pensijų kaupimo pakopa nebus naikinama. Nesureikšmino Prezidentės kritikos mokesčių reformai Premjeras Saulius Skvernelis, ketvirtadienį kalbėdamas „Žinių radijui“, išskyrė pagrindinius siekius, į kuriuos Vyriausybė orientuosis artimiausiu metu, bei teigė manąs, kad Prezidentės išsakyti kritiški teiginiai apie miglotas, visuomenę skaldančias valdančiųjų reformas nereiškia to, kad Dalia Grybauskaitė netiki Vyriausybės potencialu. S. Skvernelis antradienį išsakytos Prezidentės D. Grybauskaitės kritikos dėl, jos nuomone, miglotos ir neparuoštos mokesčių reformos pernelyg nesureikšmino. S. Skvernelis sakė nemanąs, kad Prezidentė netiki Vyriausybės galimybėmis įgyvendinti mokesčių reformą. Prezidentė D. Grybauskaitė, antradienį susitikusi su Seimo valdyba, ne tik įvertino, bet ir sukritikavo valdančių pradėtus darbus. Pristatant Prezidentūroje klausimus, kuriuos šalies vadovė aptarė su Seimo valdyba, D. Grybauskaitei kilo nemažai klausimų dėl „valstiečių“ inicijuojamų reformų kokybės ir tikslų. Pasak Prezidentės, kai kurie valdančiųjų sprendimai ne tik turi neigiamą šalutinį poveikį, bet ir skaldo visuomenę. „Todėl tokios reformos, ypač miglota mokesčių reforma, trikdo tiek gyventojus, tiek užsienio investuotojus. Ir todėl mano pozicija yra labai aiški - kad nereikia gadinti to, kas veikia, ir kelti lūkesčius, kurių vėliau neįmanoma realizuoti arba tiesiog jie nerealizuojami“, - antradienį kalbėjo D. Grybauskaitė.