„Kurą pirmajam reaktoriui turėtume gauti šiemet lapkritį“, – sakė Michailas Michadiukas. Rusijos kuro branduolinėms jėgainėms tiekėja TVEL gruodžio pabaigoje su Baltarusija pasirašė Astravo atominės elektrinės (AE) abiejų energijos blokų aprūpinimu kuru sutartį, kurios sąlygos neviešinamos. „Mes privalome atlikti kai kuriuos technologinius darbus, kad 2019 metų vasarį galėtume parengti reaktorių darbui – įkrauti į jį kurą bei pradėti bandymus“, – pabrėžė M. Michadiukas. Jo žodžiais, Astravo AE prie elektros perdavimo tinklų turėtų būti prijungta 2019-ųjų viduryje, po bus pamažu didinama jėgainės galia. „Tai turėtų tęstis pusmetį, ir ateinančių metų pabaigoje pirmasis reaktorius turėtų būti pradėtas naudoti numatytuoju pajėgumu“, – pridūrė viceministras. Astravo AE bus įrengti du rusiško VVER projekto reaktoriai, kurių kiekvieno galia – 1200 megavatų. Baltarusija tikisi, kad o antrasis reaktorius pradės veikti 2020 metų viduryje. Projektą finansuoja Rusijos vyriausybė, jį įgyvendina Rusijos valstybinė branduolinė energetikos korporacija „Rosatom“.