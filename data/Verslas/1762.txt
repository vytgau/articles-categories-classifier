Skelbiama, kad O. Deripaską – vieną pirmųjų oligarchų, kuris sukaupė didžiulius turtus po Sovietų Sąjungos žlugimo, – prezidento poste nuo kovo 15 d. pakeis vykdomasis direktorius Vladislavas Solovjevas. O pastarąjį pakeis Aleksandra Buriko, kuri taps pirmąja moterimi, vadovausiančia stambiai Rusijos metalų kompanijai. Honkonge listinguojama bendrovė „Rusal“ netrukus stos į kovą su Vladimiro Potanino vadovaujama „Interros“ dėl kasybos kompanijos „Norilsk Nickel“. „Rusal“ penktadienį pranešė sieksianti akcininkų pritarimo dalyvauti aukcione, kuriame galiausiai bus nuspręsta, kuris oligarchas – O. Deripaska ar V. Potaninas – išpirks vienas kito dalį bendrovėje „Norilsk Nickel“ – didžiausioje pasaulyje nikelio ir paladžio gavybos kompanija. „Rusal“ vadovybės pertvarka vyksta netrukus po to, kai O. Deripaska buvo paminėtas JAV vyriausybės ataskaitoje tarp aukšto rango politikų ir oligarchų „pagal jų artumą Rusijos režimui ir grynąją vertę“. Tačiau ataskaitoje pažymima, kad tai „nėra sankcijų sąrašas“, nors Rusijos prezidentas Vladimiras Putinas tuo metu jį vis tiek pasmerkė.