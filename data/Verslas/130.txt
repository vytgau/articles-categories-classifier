Atsižvelgdama į situaciją rinkoje „BAA Training Vietnam“ per penkerius metus planuoja investuoti 50 milijonų eurų: pastatyti ir atidaryti mokymų centrą operuojantį 4 realaus skrydžio treniruoklius, o iki 2023 įsteigti pirminio pilotų rengimo mokyklą. Remiantis „Boeing“ orlaivių gamintojų rinkos prognozės duomenimis Azijos Ramiojo vandenyno regionui iki 2036 metų prireiks iki 253 tūkstančių naujų pilotų. Be to, numatomas ryškus Pietryčių Azijos regione operuojamų orlaivių skaičiaus pokytis: vietoj 1 600 orlaivių iki 2036-ųjų planuojama operuoti 4 200, iš kurių net 77 proc. trumpo-vidutinio skrydžio nuotolio lėktuvai – daugiausiai Airbus A320 ir Boeing 737 grupių nariai. Naujojo mokymo centro statybų procesui jau prasidėjus, numatoma, jog pirmasis, Airbus A320, realaus skrydžio treniruoklis į Vietnamą atvyks jau šių metų pabaigoje. Plečiant mokymų teikimo galimybes iki 2020-ųjų metų treniruoklių centrą planuojama papildyti naujausiais Airbus A320 NEO ir Boeing 737 MAX treniruokliais, o iki 2023-ųjų metu atverti ir pirminių pilotų mokymų mokyklos duris. „Vien Vietnamo rinka kasmet vidutiniškai paauga 8 proc. ir toks augimas prognozuojamas artimiausius 20 metų. Rinkos prognozės diktuoja, jog visai netrukus, regione mokymų paklausa pralenks dabar esančias galimybes“, - pranešime cituojama Eglė Vaitkevičiūtė, „BAA Training“ generalinė direktorė. „BAA Training“ mokymų centras Vilniuje kasmet išduoda apie 1000 įvairaus tipo ir lygio mokymų baigimo sertifikatų. 2017 metais akademija mokymų paslaugas suteikė privatiems ir verslo klientams iš 96 pasaulio šalių.