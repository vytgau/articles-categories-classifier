Centrinis bankas tikisi, kad šios platformos sukūrimas leistų Lietuvai tapti viena blockchain technologijos lyderių Europos Sąjungoje, mat tai būtų pirma ne privačių įmonių valdoma tokio tipo platforma. Lietuvos banko valdybos narys Marius Jurgilas teigia, kad ji bus skirta ne kriptovaliutų platinimui, kurios ir išpopuliarino blockchain technologiją, o padėti rinkai išbandyti, ar jų kuriamos sistemos yra saugios. Be to, taip tikimasi į Lietuvą pritraukti technologijų bendroves, norinčias gauti patvirtinimą, kad jų sistemos yra patikimos. „Tie projektai gali būti iš finansų srities, gali būti iš technologijų srities, naudojami finansų srityje, pavyzdžiui, atpažįstant klientą, vertinant rizikas. Kokia suteikiama nauda ir kuo tai skiriasi nuo kitų tokių platformų - visos jos yra privačios arba viešos. Tai labai neblogi pasiūlymai bandymams, nes jeigu bus skylė, pamatysi, kad viskas dingo“, - žurnalistams penktadienį sakė M. Jurgilas. Jis tikina, kad Lietuvos banko platformoje bus teikiami patarimai, kur yra silpnosios sistemų vietos, kaip jas būtų galima patobulinti, be to, tai nekainuos įmonėms. „Čia yra patogu, saugu ir verčia ir reguliuotoją arčiau prisiliesti prie technologijos, suprasti, kas vyksta. Nauda Lietuvos bankui yra, kad tai bus daroma mums po nosimi ir jeigu tie projektai bus sukurti, mes nuo pirmos dienos žinosime, kaip tai veikia“, - teigė centrinio banko valdybos narys. Anot jo, artimiausiu metu ketinama atlikti ikiprekybinį pirkimą, į kurį būtų pritrauktos 4 preliminarius pasiūlymus pateikusios bendrovės. Iš jų vėliau būtų atrinkta projektą įgyvendinsianti įmonė. Kol kas, anot M. Jurgilo, tikslią platformos kainą prognozuoti yra sudėtinga. M. Jurgilo teigimu, sukuriant platformą siekiama Lietuvoje tobulinti technologijas, taip pat suteikti galimybę savo sistemas išbandyti valstybės institucijoms. M. Jurgilo teigimu, taip pat siekiama, kad į Lietuvą būtų pritraukta daugiau startuolių, vystančių blockchain technologijas, nes platforma galės naudotis tik Lietuvoje registruotos įmonės.