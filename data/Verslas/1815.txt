Latvijos komercinių bankų asociacijos vadovė Sanda Liepinia antradienį interviu TV kanalo LNT „900 sekundžių“ laidai sakė, kad ECB turėtų paaiškinti, kodėl jo priežiūroje esančiame banke susiklostė tokia situacija, juk bankų verslo modelių rizikos yra tiesioginė ECB atsakomybė. „ECB turi paaiškinti Latvijos visuomenei, kokių veiksmų jis ėmėsi ir kaip galėjo užkirsti tokiems įvykiams kelią“, - sakė S. Liepinia. Po to, kai JAV iždo departamento kovos su finansiniais nusikaltimais tinklas (FinCEN) paskelbė demaskuojančią ataskaitą apie „institucinį pinigų plovimą“ trečiame didžiausiame Latvijos banke ABLV ir apie galimas sankcijas prieš ABLV, indėlininkai atsiėmė iš banko apie 600 mln. eurų. Latvijos finansų ir kapitalo rinkos priežiūros komisija (FCMC), vykdydama ECB nurodymus, nusprendė laikinai apriboti ABLV mokėjimus uždraudžiant jo klientų debeto operacijas bet kokia valiuta. ECB tvirtina, kad toks sprendimas buvo būtinas norint duoti „ABLV Bank“ pakankamai laiko, kad būtų imtasi priemonių situacijai stabilizuoti.