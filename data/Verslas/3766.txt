Tuo galėjo įsitikinti ir DELFI skaitytoja. Feisbuko paskyroje ji pasidalijo tokiu įrašu: „Metai bėgo, litą keitė eurai, maisto kainos kilo, šiek tiek pajudėjo ir algos, bet kodėl nė kiek nepajudėjo dienpinigių reikalai? Su spektakliu išvykstame į pajūrio gastroles (4 d.), kurių metu kolektyvas gyvens be virtuvėlės ir kitų galimų maisto gamybos priemonių (virdulys visada su mumis). Valstybė skiria 5,7 Eur visos dienos mitybai keliaujant po Lietuvos teritoriją. Jaučiat absurdą? Jau girdžiu kaip atsiras klegančių „Taigi yra bomžpakių ir košių“. Sorry, šokėjui tai ne maistas. Mes šokame, sportuojame ir daug prakaituojame, mums reikia realių statybinių ir energetinių medžiagų. Vadinasi, mums reikia keliauti į kavines, kur duoda mėsos ir šiltos sriubos.“ Skaitytoja retoriškai kreipėsi į teisės aktų leidėjus ironiškai prašydama išduoti paslaptį, kur Palangoje galima suvalgyti sočius pietus kavinėje ir ką pirkti parduotuvėje, kad tilptum į dienos į 5,7 Eur. Iš tikrųjų vien per pastaruosius metus prekių ir paslaugų kainos Lietuvoje padidėjo beveik 5 proc. Jeigu žmogaus pajamos nominaliai nepakito, uždirbdamas už tą pačią sumą jis nusipirkti gali kur kas mažiau. Tačiau tokia elementari ekonominė tiesa, regis, valdžiai nė motais. Jau daugelį metų ji nekeičia dydžio, nuo kurio ir priklauso, už kiek į komandiruotę išsiųstas žmogus turi pavalgyti. Jis nustatytas Vyriausybės nutarimu „Dėl Komandiruočių sąnaudų atskaitymo iš pajamų taisyklių patvirtinimo“. Dar 2009 m. nutarime numatyta: „Iš pajamų negali būti atskaitomos dienpinigių išlaidos, viršijančios sumą, kuri būtų apskaičiuota kiekvienai komandiruotės dienai taikant 15 proc. nustatytos bazinės socialinės išmokos, galiojančios mokestinio laikotarpio, kurį prasidėjo komandiruotė, pirmąją dieną, sumos.“ Paprastai tariant, Lietuvoje komandiruojamiems darbuotojams darbdaviai per dieną gali skirti 15 proc. bazinės išmokos dydžio dienpinigių. Taip pat Vyriausybės tvirtinama bazinė socialinė išmoka nuo 2015 m. pradžios yra 38 Eur. Nuo 2007 m. jos dydis buvo 130 Lt arba 37,65 Eur. 15 proc. nuo 38 Eur ir yra 5,7 Eur, o tai būtų vos per 5 ct daugiau nei 2007 m. Statistikos departamento duomenimis, nuo 2015 m. pirmojo ketvirčio iki šių metų trečiojo ketvirčio vidutinis darbuotojų atlyginimas „į rankas“ padidėjo nuo 543,6 Eur iki 667,3 Eur. Taigi, maždaug 123,7 Eur per mėnesį arba 5,6 Eur per vieną darbo dieną (jei mėnesis turi 22 darbo dienas).