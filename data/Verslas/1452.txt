Iš viso „Lidl Lietuva“ šiuo metu yra sukūrusi daugiau kaip 1700 darbo vietų, rašoma pranešime spaudai. „Lidl“ parduotuvių darbuotojams atlyginimai padidės 5-7 procentais. Logistikos centro darbuotojų atlyginimai taip pat kils maždaug 7 procentais. Pavyzdžiui, lojalus, viename iš didžiųjų miestų dirbantis parduotuvės darbuotojas per valandą uždirbs 4,4 euro neatskaičius mokesčių. Tai yra beveik dvigubai daugiau už oficialų minimalų valandinį atlygį (bruto). Logistikos centre paprasto lojalaus darbuotojo atlyginimas nuo šiol sieks 5,2 euro neatskaičius mokesčių. „Atlyginimas yra itin svarbi darbuotojo naudų paketo dalis. Suprasdami tai siekiame, kad „Lidl“ siūlomi atlyginimai būtų vieni konkurencingiausių rinkoje, – sako „Lidl Lietuva“ generalinis direktorius Radostin Roussev-Peine. – Be to, nuolat investuojame ir į darbuotojų kompetencijas, kvalifikacijos kėlimą, atitinkamai atsilygindami už gerus rezultatus ir lojalumą organizacijai.“ Pernai „Lidl Lietuva“ inicijavo originalų darbuotojų ugdymo projektą „Parduotuvės vadovų iššūkis“. Kelis mėnesius vykusio projekto dalyviai tobulino kvalifikaciją, atliko įvairias lyderystės, motyvavimo ir komunikacijos užduotis. 23 sėkmingai iššūkį įveikę „Lidl“ parduotuvių vadovai sulaukė naujų tarnybinių „Audi“ automobilių. Šiemet „Vadovų iššūkio“ programą planuojama dar labiau praplėsti. Šiuo metu „Lidl“ Lietuvoje valdo 35 parduotuves, įsikūrusias Vilniuje, Kaune, Klaipėdoje, Šiauliuose, Alytuje, Marijampolėje, Kėdainiuose, Telšiuose, Kretingoje, Mažeikiuose, Tauragėje, Jonavoje, Panevėžyje, Ukmergėje, Utenoje bei Plungėje, ir aktyviai tęsia plėtrą.