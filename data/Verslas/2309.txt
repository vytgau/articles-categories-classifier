Nuo šių metų pradžios iš kooperatyvo narių, atitinkamai ir iš pieno tiekėjų gretų, pasitraukė „Lytagros“ įmonių grupei priklausančios „Lytagros“ bei Okainių žemės ūkio bendrovės. Taip pat pasitraukė ir stambi Pauliukų žemės ūkio bendrovė, praneša dienraštis „Lietuvos rytas“. Anksčiau „Pieno LT“ valdybai priklausęs „Lytagros“ įmonių grupės vadovas Adomas Balsys „Lietuvos rytui“ pasakojo, kad viską lėmė ekonominiai sumetimai. „Esame skirtingų kalibrų, interesai nelabai sutapo, ypač į pabaigą. Neturime jokių pretenzijų kooperatyvo vadovybei, bet verslo požiūriu radome geresnį pasirinkimą. Mūsų grupė yra didelė, dirbame ne tik žemės ūkio sektoriuje, todėl toks sprendimas mums pasirodė tinkamiausias“, - dienraščiui aiškino A. Balsys. Panašiai aiškino ir Pauliukų žemės ūkio bendrovės vadovas Andrejus Štombergas. Jo nuomone, kooperatyvas galbūt naudingesnis smulkiesiems ūkininkams. „Mes jau esame per dideli. Aišku, daug ką lėmė ir kainos. Jei tokio pat dydžio ūkiui už pieną mokama mažiau nei kitiems, dalyvaujantiems šioje rinkoje, tai tenka ieškoti, kur geriau“, - sakė žemės ūkio bendrovės vadovas. Pasak „Pieno LT“ valdybos pirmininko Naglio Narausko, kooperatyvas gerbia kiekvieno gamintojo teisę spręsti dėl narystės jame. „Šiuo metu turime 234 narius. Per 2017 metus į kooperatyvą įstojo 14, pasitraukė 7 nariai. Praėjusių metų pabaigoje kooperatyvas vienijo 223 pieno gamintojus“, - aiškino N. Narauskas. Į klausimą, kokiu pajėgumu šiuo metu dirba gamykla, N. Narauskas atsakė aptakiai: „Pieno LT“ pieno perdirbimo gamyklos pajėgumai leidžia perdirbti apie 650 tonų pieno per parą“. Dėl sąsajų su kooperatyvu „Pienas LT“ Seimo opozicijos atstovai priekaištauja žemės ūkio ministrui Broniui Markauskui, kuris anksčiau priklausė jo valdybai ir, pasak žiniasklaidos, dar buvo jo pajininkas. Registrų centro duomenimis, šiuo metu kooperatyvo pajininkė yra B. Markausko mama Sofija Markauskienė. Europos kovos su sukčiavimu tarnyba OLAF kartu su Finansinių nusikaltimų tyrimo tarnyba šiuo metu tiria, ar „Pienas LT“ teisėtai panaudojo beveik 19 mln. eurų Europos Sąjungos paramos. Didžioji dalis paramos kooperatyvui buvo suteikta 2010 metais, o papildoma 4 mln. eurų parama - 2016 metais.