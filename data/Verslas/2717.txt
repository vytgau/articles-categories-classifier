Atitinkamą Alkoholio kontrolės įstatymo pataisą užregistravo konservatoriai Paulius Saudargas Vytautas Kernagis, Radvilė Morkūnaitė-Mikulėnienė ir Laurynas Kasčiūnas bei „valstiečių“ frakcijos nariai Darius Kaminskas, Raimundas Martinėlis, Asta Kubilienė ir Laimutė Matkevičienė. „Įstatymo tikslas – sumažinti alkoholinių gėrimų prieinamumą girtaujantiems asmenims“, – teigiama įstatymo projekto aiškinamajame rašte. Jeigu pataisas Seimas priimtų, būtų uždrausta parduoti alkoholinius gėrimus maždaug iki 100 mililitrų plastiko puodelių pakuotėse su nuplėšiamais dangteliais. Stipresnius kaip 6 proc. alkoholinius gėrimus būtų draudžiama parduoti išpilstytus į didesnę kaip 0,2 litro plastikinę tarą, tačiau tai negaliotų į stiklinę, keraminę, medinę ar metalinę tarą išpilstytiems gėrimams. Šiuo metu stipresnius kaip 7,5 proc. alkoholinius gėrimus draudžiama parduoti išpilstytus į didesnę kaip 0,5 litro plastikinę tarą. Analogiškas pataisas konservatoriai jau teikė 2017-ųjų pavasarį, tačiau tuomet Seimas joms nepritarė. Tuometinė Sveikatos reikalų komiteto vadovė „valstietė“ Agnė Širinskienė tvirtino, kad „uždraudus tokius gėrimus, būtų apribotas importas“, o tokius draudimus reikia suderinti su Europos Sąjunga.