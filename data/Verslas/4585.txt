Ūkio ministerija pranešė, kad jos skelbtą agentūros direktoriaus konkursą laimėjęs A. Pautienius-Želvys įstaigai vadovauti pradės nuo trečiadienio. Iki šiol A. Pautienius-Želvys dirbo kultūros ministrės patarėju strategijos, pokyčių valdymo bei ES paramos ir investicijų priežiūros klausimais. Jis taip pat yra Lietuvos projektų vadybos asociacijos narys, buvęs asociacijos valdybos pirmininkas, direktorius, vienas iš Tarptautinės projektų valdymo asociacijos (IPMA) projektų vadovų sertifikavimo centro kūrėjų. Anksčiau A. Pautienius-Želvys yra dirbęs ISM universitete, dėstė verslo procesų, projektų valdymo, viešojo administravimo disciplinas kituose universitetuose. 2000 – 2009 metais jis dirbo Švietimo ir mokslo ministerijoje. LVPA vadovo konkursas paskelbtas rugpjūčio pabaigoje, kai iš pareigų birželio pabaigoje pasitraukė Nikita Ananjevas. Agentūra įgyvendina Lietuvos ūkio plėtrai ir jo tarptautiniam konkurencingumui didinti skirtas nacionalines strategijas bei programas, administruoja Europos Sąjungos struktūrinių fondų ir valstybės biudžeto lėšas, užtikrina informacijos apie reikalavimus sklaidą.