„Šitoje vietoje galiu vienareikšmiškai patvirtinti, kad didės progresyvumas ir mažės mokestinė našta bendrai su darbo santykiais susijusioms pajamoms“, – ekonomikos prognozių pristatyme teigė V. Šapoka. Anot jo, progresyvumas Lietuvoje užtikrinamas didinant neapmokestinamųjų pajamų dydį. „Mokesčių sistema Lietuvoje ir šiandien yra progresinė, ar progresyvumas didės po mokesčių pertvarkos – progresyvumas didės vienareikšmiškai. (...) Lietuvoje įdiegtas modelis, kai progresyvumas didėja, didinant neapmokestinamųjų pajamų dydį“, – tikino ministras. Tačiau jis neatskleidė, ar bus nustatomas progresinis gyventojų pajamų mokesčio tarifas. „Detalią sistemą atskleisime neilgai trukus“, – sakė jis. Premjeras Saulius Skvernelis interviu Eltai yra sakęs, kad po mokesčių reformos bus matomas didesnis progresyvumas, sujungiant darbdavio ir darbuotojo mokesčius. Jis nedetalizavo, kaip galėtų keistis mokesčių tarifai bei apie kokį progresyvumo lygį kalbama.