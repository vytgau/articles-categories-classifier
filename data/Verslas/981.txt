Naujoji 43 metrų ilgio ir 4 metrų pločio perėja įrengta per pusmetį ir bus atidaryta šį penktadienį. Ji pakeis šviesoforais reguliuojamą perėją ir turėtų padidinti pėsčiųjų bei dviračių eismo saugumą po judriu šešių eismo juostų Laisvės prospektu, skiriančiu Lazdynų, Karoliniškių ir Viršuliškių rajonus. Naujoje požeminėje perėjoje įrengti du dengti įėjimai ir išėjimai į Laisvės prospektą, abiejose perėjos pusėse įrengti du žmonėms su negalia pritaikyti keltuvai, laiptai, apšvietimas, vandens nuotekų tinklai bei vaizdo stebėjimo kameros. Iš viso požeminei perėjai įrengti skirta per 580 tūkst. eurų, po lygiai lėšų skyrė Vilniaus savivaldybė ir bendrovė „Lidl Lietuva“. Pernai rudenį sostinės savivaldybė atidarė panašią požeminę pėsčiųjų perėją po itin judriu Pilaitės prospektu ties Papilėnų gatve.