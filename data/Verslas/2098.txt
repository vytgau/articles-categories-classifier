Kaip rašoma žiniasklaidai išplatintame pranešime, vasario 8 dieną „Euroapotheca“ užbaigė „Apoteksgruppen i Sverige Holding AB“ (AGHAB) įsigijimo sandorį ir tapo vienu didžiausių vaistinių tinklų regione. Bendrovė Švedijoje vienys 189-ias „Apoteksgruppen“ vaistines, kurioms teiks visas franšizės ir valdymo paslaugas. Iki šių metų pirmojo ketvirčio pabaigos „Euroapotheca“ užbaigs ir kitą susijusį sandorį, kuriam jau pritarė Švedijos Konkurencijos taryba – iš privačių investuotojų įsigyja 156 „Apoteksgruppen“ pavadinimu veikiančias vaistines. „Euroapotheca“ ir toliau teiks visas paslaugas likusioms nepriklausomoms „Apoteksgruppen“ vaistinėms, kurios ir toliau naudosis „Apoteksgruppen“ franšize. Abiejų sandorių vertė – per 300 mln. eurų, tai viena didžiausių Lietuvos verslo tiesioginių investicijų užsienyje nuo pat 1990-ųjų, kai buvo atkurta Lietuvos nepriklausomybė. „Euroapotheca“ tapo ketvirtu didžiausiu tinklu Švedijoje, užimančiu apie 9 proc. Švedijos vaistinių rinkos ir šešiose šalyse apjungia daugiau nei 600 vaistinių, kurių apyvarta sieks 750 mln. eurų. „2017 m. pabaigoje mūsų grupė nusprendė susitelkti į aktyvią strateginę plėtrą – pradėjome ieškoti naujų galimų įsigijimų Šiaurės šalių, Centrinės bei Rytų Europos regionuose. Džiaugiamės, kad per labai trumpą laikotarpį mūsų verslo mastas išaugo dvigubai ir jau galime pradėti veikti naujoje Švedijos rinkoje. Kartu su esama „Apoteksgruppen“ vadovų komanda sieksime sėkmingai augti ir toliau plėsti vaistinių tinklą. Esame įsitikinę, kad mūsų išskirtiniai pasiūlymai sulauks Švedijos klientų dėmesio, sieksime jiems pasiūlyti geresnes kainas, visapusišką prieinamumą, didesnį pasirinkimą ir dar geresnes paslaugas“, – sakė „Euroapotheca“ valdybos pirmininkė ir generalinė direktorė Raimonda Kižienė. „Sandoris Švedijoje tik patvirtina, kad mūsų įmonės yra brandžios ir gali sudaryti stiprią konkurenciją išsivysčiusiose ir pažangiose Vakarų šalyse. Jeigu iki šiol sukaupta patirtis ir žinios buvo įgyvendinamos Centrinėje ir Rytų Europoje, tai šiandieną mes stipriai ir užtikrintai judame Vakarų kryptimi, kurdami tvarų verslą. Šiuo įsigijimu Raimondos Kižienės komanda žengė tvirtą žingsnį Švedijoje. Pernai ir šiais metais sėkmingai užbaigti sandoriai Švedijoje ir Jungtinėje Karalystėje dar labiau sustiprina mūsų grupės pozicijas ir leidžia įgyti naudingos bei vertingos patirties“, – teigia verslininkas ir investuotojas Nerijus Numavičius. „Sandoris reiškia, kad „Apoteksgruppen“ tinklas turi atsakingą savininką, kuris toliau plėtos įmonės veiklą Švedijos rinkoje. Dirbdami kartu, tapsime unikalūs mūsų rinkoje – turėsime galimybę iš franšizės vaistinių tinklo tapti centralizuotu vaistinių tinklu, ir toliau teikiančiu franšizės paslaugas“, –sakė „Apoteksgruppen“ tinklo vadovas Tony Johanssonas. Vasario 8 dieną sudaryta nauja „Apoteksgruppen“ valdyba, į kurią paskirti keturi nariai – Raimonda Kižienė (valdybos pirmininkė), Rūta Lapinskienė, Stigas Tornellis ir Gunilla Rittgard, dar vienas valdybos narys bus paskirtas artimiausiu metu. 2017 metų lapkričio 28 dieną „Euroapotheca“ ir Švedijos Karalystė pasirašė sutartį dėl valstybės kontroliuojamos įmonės AGHAB įsigijimo, teikiančios franšizės ir valdymo paslaugas 189-ioms „Apoteksgruppen“ pavadinimu veikiančioms vaistinėms. Iš viso „Euroapotheca“ perka 159 „Apoteksgruppen“ tinklo vaistines – 156 vaistines iš privačių investuotojų, o kartu su AGHAB – įsigijo tris šios bendrovės tiesiogiai valdomas vaistines. Abiems sandoriams 2018 m. vasario 1 dieną pritarė Švedijos Konkurencijos taryba. „Euroapotheca“ yra tarptautinė įmonių grupė, valdanti mažmeninės prekybos vaistinių tinklus ir didmeninės vaistų prekybos įmones Lietuvoje, Latvijoje, Estijoje, Lenkijoje, Švedijoje bei Ukrainoje. „Euroapotheca“ grupei šiuo metu priklauso 643 vaistinės, veikiančios šešiose šalyse, jose dirba 3,8 tūkst. darbuotojų. „Euroapotheca“ Lietuvoje kontroliuoja vaistinių tinklą „Eurovaistinė“ (270 vaistinių), Švedijoje – „Apoteksgruppen“ (189 vaistinės), Lenkijoje „Euro-Apteka“ (83 vaistinės), Latvijoje „Euroaptieka“ (52 vaistinės), Estijoje – „Euroapteek“ (45 vaistinės), Ukrainoje – „Euroapteka“ (4 vaistinės). „Euroapotheca“ priklauso tarptautinei „Vilniaus prekyba“ įmonių grupei – vienai didžiausių prekybos bendrovių Baltijos šalyse ir Centrinės bei Rytų Europos regione.