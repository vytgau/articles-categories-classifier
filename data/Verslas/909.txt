Tačiau vis dažniau pastebima, kad tos pačios prekės „Lidle“ Lietuvoje yra brangesnės ne tik už analogus Lenkijoje, kur, pvz., maisto prekėms taikomas mažesnis pridėtinės vertės mokestis (PVM). Vis dėlto Lietuvoje prekybos tinklas tas pačias prekes pardavinėja kur kas brangiau nei kitose šalyse, pvz., Vokietijoje ar Čekijoje, kuriose PVM yra panašaus dydžio kaip pas mus. Tai pastebėjo ir DELFI skaitytojas Paulius, savaitgalį dairęsis prekių, kurios praverstų ūkyje. „Šiandieninis pastebėjimas, kaip „Lidl“ tyčiojasi iš lietuvių aukštomis kainomis. Palyginimui paėmiau elektrinę vejapjovę FRM 1800 C3, jos kaina Lietuvoje 119 Eur. Vokietijoje tame pačiame „Lidl“ – 75 Eur. Per žiaurus skirtumas, kad neturėtų būti paviešinta. Pasiknaisiojus turbūt galima rasti begalę prekių,kurios Lietuvoje parduodamos brangiausiai. Dar vienas pavyzdys: rankinis akumuliatorinis diskinis pjūklas PHKSA 20-Li A2. Lietuvoje jis kainuoja 69 Eur, o Čekijoje 999 kronas, kas oficialiu Lietuvos banko kursu būtų 39,22 Eur“, – piktinosi vyriškis. Tiesa, pavyzdžiui, Airijos „Lidle“ tokia pati vėjapjovė parduodama 0,99 Eur brangiau nei Lietuvoje – už 119,99 Eur. „Lidlo“ atstovai taip paaiškino, kodėl lietuviai už tuos pačius daiktus turi mokėti kur kas daugiau nei kitų ES šalių gyventojai, kurie ir šiaip uždirba didesnius atlyginimus: „Prekių kainos konkrečios šalies „Lidl“ parduotuvėse nustatomos atsižvelgiant į tos valstybės mokestinę bei konkurencinę aplinką. Nors kai kurių prekių kainos gali skirtis, dedame visas pastangas, kad bendras pirkinių krepšelis, įsigytas mūsų parduotuvėse, šalies kontekste išsiskirtų patraukliausia kaina. Tad, reikėtų lyginti tų pačių prekių kainas Lietuvos prekybos tinkluose. Kainų skirtumus gali lemti ir prekybos platforma: Lietuvoje „Lidl“ prekiauja tik parduotuvėse, tačiau Vokietijoje veikia ir „Lidl“ elektroninė parduotuvė.“ Lietuvoje skaitytojo apžiūrėta vejapjovė brangesnė 59 proc., o pjūklas – beveik 77 proc. Lietuvoje pridėtinės vertės mokestis yra 21 proc. Vokietijoje – 19 proc., o Čekijoje – 21 proc. Eurostat duomenimis, Lietuvoje minimali mėnesinė alga yra 400 Eur, Čekijoje – 477 Eur, o Vokietijoje – beveik 1,5 tūkst. Eur. Praėjusių metų rugsėjį DELFI rašė, ta pati striukė Lietuvoje kainuoja 10 – 23 Eur brangiau nei kitose šalyse. Tada prekybos tinklas apeliavo į logistikos kaštus ir gyventojų skaičių Lietuvoje: „Viena iš pardavimo kainos dedamųjų yra logistikos kaštai. Juos, be kita ko, lemia užsakytų prekių kiekis, tiesiogiai susijęs su jų realizacijos galimybėmis. Natūralu, kad šios priklauso nuo konkrečios šalies gyventojų skaičiaus bei čia veikiančio „Lidl“ prekybos tinklo dydžio. Be to, „Lidl“ prekių pardavimo kainos nustatomos kiekvienoje šalyse atskirai, atsižvelgiant į konkurencinę aplinką. Visais atvejais siekiame, kad mūsų siūlomų prekių kainos ir kokybės santykis palankiai išsiskirtų vietinėje rinkoje.“ Dar anksčiau skaitytojai atkreipė dėmesį į dailininko priemonių rinkinį, kuris Lietuvoje kainavo vėlgi daugiau nei kitur.