Pasak kelininkų, didžiojoje šalies dalyje, išskyrus pietų Lietuvą, dėl buvusio ar besitęsiančio snygio valstybiniai keliai padengti sniego sluoksniu, vietomis provėžoti. Mažesnio eismo intensyvumo rajoniniai keliai šalyje vietomis provėžoti, padengti prispausto sniego sluoksniu, slidūs. Didžiojoje šalies dalyje, išskyrus pietų Lietuvą, snyguriuoja, vietomis pusto pažeme. Oro temperatūra – nuo 3 iki 7 laipsnių šalčio. Vandens gylis kelio Šilutė–Rusnė apsemtame ruože išlieka 60 centimetrų, lengvųjų automobilių eismas draudžiamas, automobiliai, gyventojai bei keleiviai perkeliami specialia technika. Hidrometeorologijos tarnybos duomenimis, dieną kai kur truputį pasnigs. Vėjas bus pietinių krypčių, 5-10 m/s, vietomis formuosis plikledis. Aukščiausia oro temperatūra sieks nuo 4 laipsnių šalčio iki 1 laipsnio šilumos.