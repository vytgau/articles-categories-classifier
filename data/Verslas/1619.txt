Savivaldybė tikisi, kad aktyvi naktinė veikla Vilniuje gali sukurti dar pusę miesto ekonomikos, tačiau verslas tokiai idėjai ryžtųsi tik gerai išanalizavęs galimus srautus. „Swedbank" vyriausiasis ekonomistas Nerijus Mačiulis tokius planus vertina skeptiškai ir pažymi, kad valstybinių institucijų darbas naktį tikrai nebūtinas, o restoranai, barai, naktiniai klubai ir taip dirba, kol yra klientų. Bendrovė „Forum Cinemas“ penkerius metus rengia naktinius seansus Kauno „Akropolyje“, tačiau Vilniaus „Akropolyje“ sekasi kiek prasčiau, o „Forum Cinemas Vingis" tokie seansai buvo nerentabilūs. Lietuvos viešbučių ir restoranų asociacijos prezidentė Evalda Šiškauskienė neatmetė tikimybės, kad paslaugos naktį būtų brangesnės, nes verslui tektų kompensuoti didesnes sąnaudas.