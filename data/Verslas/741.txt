Antradienio popietę Ukmergės g., šalia prekybos centro „Senukai“ esančioje aikštelėje nebuvo nei vieno automobilio, o Ozo g., šalia „Siemens“ arenos, stovėjo tik vienas automobilis. Geresnė situacija buvo tik Sėlių g., šalia Žvėryno žiedo, kur aikštelėje buvo 11 automobilių. Tačiau nereikia pamiršti, kad nuo lapkričio pabaigos parkavimas visame Žvėryne yra apmokestintas, taigi palikti transporto priemonę aikštelėje už 2 eurus visai dienai apsimoka labiau nei žaliojoje stovėjimo zonoje. Nors rezultatai prasti ir situacija negerėja, Vilniaus miesto savivaldybė jau planuoja šių aikštelių plėtrą ir žada iki metų pabaigos įrengti net tris naujas aikšteles. Dėl tokių planų pečiais gūžčiojo prie aikštelių sutikti vilniečiai bei miesto svečiai. Tačiau buvo ir tokių, kuriems mintis palikti automobilį, sumokėti du eurus ir persėsti į autobusą atrodo patraukli. Žvėryne aikštelė pildosi Aikštelės „Statyk ir važiuok“ buvo įrengtos praėjusių metų liepą skatinant vairuotojus jose palikti automobilius, parkomate įsigyti du eurus kainuojantį dienos bilietą ir su juo visą dieną keliauti viešuoju transportu. Tai, anot „Susisiekimo paslaugų“ specialistų, turi padėti išvengti spūsčių. Vis dėlto važiavimas autobusu ar troleibusu vilioja ne visus. Šalia Žvėryne esančios aikštelės, kurioje antradienio popietę buvo 11 automobilių, sutiktas Marius sakė nesuprantantis, kodėl šios aikštelės turėtų paskatinti perlipti į viešąjį transportą. „Girdėjau (apie aikšteles – DELFI), bet pats nesinaudoju. Tiesiog man neaktualu. Jei jau reikėtų į centrą – tai ir važiuočiau iki pat centro arba automobiliu, arba troleibusu. Kam čia palikti automobilį (rodo ranka į aikštelę – DELFI) ir dar gaišti laiką nusigauti iki centro“, – svarsto jis. Palankiau nusiteikusi čia sutikta Raimonda, kuri vis dėlto savo automobilį trumpam buvo palikusi žaliojoje zonoje už „Statyk ir važiuok“ aikštelės ribų. „Nesinaudoju. Iš tikrųjų girdėjau, kas čia yra, gal ir patogu, bet man nelabai yra ko važiuoti į centrą – netoli dirbu ir gyvenu – viskas šalia. Nėra kaip naudotis, bet šiaip, manau, geras dalykas. Persėsčiau (į viešąjį transportą – DELFI), jei pati gyvenčiau už Vilniaus, o pati aikštelė būtų įrengta prie įvažiavimo į miestą, nes iš tikrųjų į patį miestą sunku įvažiuoti – kamščiai ir pan. Šita aikštelė, manau, neišsprendžia kamščių problemos, žmonės išradingi, randa kur statyti automobilius – parduotuvių aikštelės pilnos. Bet aš nežinau, kas čia yra sprendžiama, ar parkavimo problema, ar privažiavimo iki centro, neįsivaizduoju“, – suko galvą. Žvėryne sutiktas Andriejus pripažino Vilniuje būnantis retai, nes gyvena Rusijoje, todėl ir apie aikšteles nieko nežino. Tačiau pristačius aikštelių idėją, ji jam pasirodė patraukli. „2 eurai – tai labai gerai. Man atrodo nebrangu. Ir automobilis stovi, ir ekologija gera bus“, – galvą linksėjo Andriejus. Piktinosi užimtu plotu Kitose dvejose aikštelėse – Ukmergės ir Ozo gatvėse švilpavo vėjai. Šalia Ukmergės g. aikštelės sutiktas prisistatyti nenorėjęs praeivis, išgirdęs klausimą, tik numojo ranka. „Nesinaudoju ir nesuprantu, kam čia reikia. Aplink pilna vietos pasistatyti, o čia užėmė tokį plotą ir dar mokėk už tai. Nesąmonė“, – piktinosi. Bent dienos metu iš tiesų aplink „Statyk ir važiuok“ aikštelę buvo pilna laisvų vietų automobiliams, už kurias nereikia mokėti. Galbūt todėl aikštelė buvo tuštutėlė. Panaši situacija ir šalia „Siemens“ arenos įsikūrusioje aikštelėje, kur nematyti nei žmonių, nei automobilių. Po kurio laiko pro šalį praėjo tik viena pora. „Vyras čia vairuojantis“, – ranka į vyrą rodė besijuokianti moteris. „Žinau viską, bet nesinaudoju. Aš esu nedirbantis žmogus, važinėju tik savo reikalais, grįžtu prie savo namo – ir viskas“, – sakė jis. Žmona pridūrė, kad bent jau aikštelė Žvėryne, kur jie gyvena, ilgą laiką stovėjo tuščia. „Gal ir nebloga mintis, bet aikštelių išdėstymas ne visai racionalus. Sakyčiau, kad Žvėryne esanti aikštelė turėtų būti Fabijoniškėse, kad žmonės iš tolimų rajonų – Avižienių, Bajorų paliktų ten mašiną ir atvažiuotų į miesto centrą. O tai dabar jie jau atvažiuoja į patį centrą – Žvėrynas juk pats miesto centras. Nėra tikslo. Gal kažkam ir patogu, bet ji stovėjo tuščia labai ilgą laiką“, – papildė vyras. Pripažįsta, kad nepopuliaru, bet planuoja plėsti Savivaldybės įmonės „Susisiekimo paslaugos“ komunikacijos vadovė Miglė Bielinytė pripažino, kad aikštelėmis naudojamasi retai, nuo atidarymo pernai liepą iki dabar jomis buvo pasinaudota tik virš 3000 kartų. „Įrengę pirmąsias „Statyk ir važiuok“ aikšteles iš karto skelbėme, kad tai pilotinis projektas. Stebėjome rezultatus, juos analizavome, o remdamiesi išvadomis, priėmėme sprendimus dėl pokyčių. Matome, kad žmonėms šios aikštelės iki šiol netapo dažnai pasirenkama kelionių mieste alternatyva. Būtent dėl to ir svarstomi įvairūs būdai, kaip efektyvinti sistemos „Statyk ir važiuok“ veikimą, kad aikštelės vairuotojams, gyvenantiems Vilniuje ar atvykusiems į Vilnių ir keliaujantiems į miesto centrinę dalį, taptų patogesnės ir patrauklesnės“, – sakė ji. Ji pasakojo, kad aikštelių dienos užimtumas skiriasi. Remiantis naujausiais duomenimis, Sėlių g. 62 (Žvėryno) „Statyk ir važiuok“ aikštelėje per dieną parkuojasi maždaug 11 automobilių, V. Gerulaičio g. 1 (priešais verslo centrą „Technopolis“, netoli „Siemens“ arenos) maždaug 2,5 automobilių, o Ukmergės g. 246 (šalia PC „Senukai“) maždaug 1,5 automobilio, taigi skaičiai išties nedžiugina.  Paminėjus praeivių išsakytą kritiką, kad aikštelės išdėstytos neracionaliai ir turėtų būti prie įvažiavimų į miestą, M. Bielinytė sutiko: „Pačių aikštelių vietos svarbios – jos turi būti įrengtos miesto pakraščiuose, dar neįvažiavus į miesto centrą, o viešojo transporto stotelės turi būti greitai ir lengvai pasiekiamos. Svarstydami plėtros galimybes visas šias aplinkybes vertiname. Visos sistemos „Statyk ir važiuok“ tikslas yra paskatinti vairuotojus pakeisti savo įpročius – į miesto centrinę dalį nevažiuoti asmeniniu automobiliu, o rinktis viešąjį transportą, taip mažinant užterštumą bei stovėjimo vietų apkrovimą. Kad sistema veiktų sklandžiai ir efektyviai, pirmiausia reikalinga patogi ir patraukli viešojo transporto sistema. Šioje srityje aktyviai dirbame – šiemet vyksta rekordinis viešojo transporto atnaujinimas, o iki metų pabaigos Vilniuje važiuos 41 troleibusas ir 250 naujų autobusų, kurių dalis jau šiuo metu matomi sostinės gatvėse.“ Vis dėlto kol kas neefektyvią sistemą planuojama plėsti dar labiau. Apie tai Vilniaus miesto savivaldybė pranešė šių metų sausį. „Taip, plėtros galimybės svarstomos, tačiau kol kas konkrečios vietos naujoms aikštelėms nėra patvirtintos“, – patvirtino M. Bielinytė. Pirmų trijų aikštelių įrengimas Vilniui kainavo 55 tūkst. eurų. Visų trijų aikštelių išlaikymas kainuoja 3 tūkst. eurų per mėnesį. Svarsto aikštelių mokestį mažinti 4 kartus Išanalizavusi aikštelių rezultatus ir supratusi jų neefektyvumą, šiuo metu Sostinės Taryba iš naujo peržiūri naudojimosi „Statyk ir važiuok“ aikštelėmis Vilniuje kainą. Svarstoma nuo gegužės 1 dienos mažinti 2 eurų mokestį už pasinaudojimą aikštele gaunat galimybę visą dieną nemokamai važinėtis viešuoju transporto net 4 kartus – iki 50 centų. Kaip savo puslapyje skelbia Vilniaus miesto savivaldybė, priėmus sprendimą pakeisti kainą į 50 euro centų kainuojantį „Statyk ir važiuok“ bilietą, naudodamasis šiomis aikštelėmis vilnietis kas mėnesį sutaupytų maždaug 60 eurų. Automobilio stovėjimo vietinės rinkliavos zonoje kaina apskaičiuota įvertinus, kiek automobilių statoma geltonojoje ir žaliojoje rinkliavų zonoje, kai vienas automobilis stovi 7 val. ir daugiau, o už stovėjimą sumokėta mėnesio rinkliava. Galutinis sprendimas turėtų būti priimtas artimiausiame Tarybos posėdyje, tačiau, kaip informavo M. Bielinytė, kol kas neaišku, kada jis bus.