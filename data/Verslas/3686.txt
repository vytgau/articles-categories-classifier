Lietuvos banko (LB) pranešime teigiama, kad mažesnis sektoriaus nuostolius lėmė tai, kad kredito unijų išlaidos mažėjo sparčiau negu gaunamos pajamos, kurių didžiausią dalį sudarė pajamos iš palūkanų - atitinkamai 13 proc. ir 7 procentais. Šiemet pelningai dirbo 47 kredito unijos, uždirbusios 4,1 mln. eurų pelno, tačiau 24 kredito unijos dirbo nuostolingai - jų patirtas nuostolis siekė 6,6 mln. eurų. Lietuvos banko duomenimis, daugiausiai nuostolių patyrė bankrutuojančios kredito unijos „Baltija“ ir „Vilniaus kreditas“ - atitinkamai 3,813 mln. eurų ir 1,401 mln. eurų. „Matome didėjantį sujudimą, susijusį su šio sektoriaus reforma: kredito unijos stiprina kapitalą, priėmusios sprendimus, kreipiasi į Lietuvos banką dėl sutikimo persitvarkyti į specializuotą banką ar reorganizuotis, prisijungiant prie kitų kredito unijų“, – pranešime sakė Lietuvos banko Riziką ribojančios priežiūros departamento direktorė Renata Bagdonienė. Siekdamos persitvarkyti į specializuotą banką, į Lietuvos banką kreipėsi jau šešios savarankiškai veikiančios kredito unijos, trims iš jų – „Mano unijai“, LTL ir „Saulėgrąžai“ tokie sutikimai jau išduoti. Dabar jos ruošiasi kitam etapui – pasirengimui gauti banko licenciją. Kredito unijų turtas per trečiąjį ketvirtį padidėjo 4 proc. ir rugsėjo pabaigoje buvo 666,353 eurų - tai sudarė 2,5 proc. bankų sistemos turto (prieš metus – 2,6 proc.). Anot LB, šį pokytį lėmė neterminuotųjų indėlių augimas žemdirbius vienijančiose kredito unijose, jų nariams pradėjus gauti lėšas už parduotą žemės ūkio produkciją. Bendra kredito unijų nariams suteiktų paskolų suma rugsėjo pabaigoje siekė 404,977 mln. eurų (6,8 proc. daugiau nei birželio pabaigoje) ir sudarė daugiau kaip 60 proc. kredito unijų sektoriaus turto. Specialieji atidėjiniai paskoloms per ketvirtį sumenko 2 proc. iki 18,5 mln. eurų, specialiųjų atidėjinių ir paskolų santykis sumažėjo 0,4 punkto iki 4,4 procento. Neveiksnių paskolų dalis paskolų portfelyje per ketvirtį sumenko 1,8 punkto iki 18,74 procento. Kredito unijų indėlių suma trečiąjį ketvirtį išaugo 2,5 proc. (14 mln. eurų) ir rugsėjo pabaigoje buvo 575,325 mln. eurų. Terminuotieji indėliai, rugsėjo pabaigoje sudarę tris ketvirtadalius visų kredito unijų priimtų indėlių, per ketvirtį padidėjo nedaug. Kredito unijų pajinis kapitalas trečiąjį ketvirtį sumažėjo 0,9 proc. ir rugsėjo pabaigoje siekė 57,378 mln. eurų. Pusę jo (28,7 mln. eurų) sudarė tvarūs pajai, kuriais dengiami kredito unijos patirti nuostoliai. Spalio 1 dieną kredito unijų sistemos kapitalo pakankamumo rodiklis sudarė 17,12 proc. (normatyvas – 13 proc.), likvidumo rodiklis – 42,88 proc. (minimalus reikalaujamas – 30 proc.). Lietuvoje spalio 1 dieną veikė 71 kredito unija, vienijusi 164,5 tūkst. narių. Spalį kredito unijai „Baltija“ ir Namų kredito unijai buvo iškeltos bankroto bylos, o lapkritį atšaukta kredito unijos „Vilniaus kreditas“ licencija.