„Bloomberg“ naujienų agentūra cituoja gerai informuotus šaltinius, kurie teigia, kad JAV iždo sekretorius Stevenas Mnuchinas (Stivenas Mnušinas) su Kinijos kolega aptarė JAV prekybos deficito poveikį santykiams su Kinija. Ministrai sutarė rasti abipusiai naudingą kelią šiam deficitui sumažinti. Bendras stambiausių regiono įmonių akcijų indeksas „Stoxx Europe 600“ nuo sesijos pradžios padidėjo 1,2 proc. iki 367,64 punkto. Londono biržos indeksas FTSE 100 ir Frankfurto DAX 30 išaugo po 1,6 proc.,o Paryžiaus – CAC 40 – 1,4 proc. Šveicarų farmacininkės „Novartis“ akcijos pabrango 1,9 proc. Stambiausia Didžiosios Britanijos farmacijos kompanija „GlaxoSmithKline“ (GSK) antradienį pranešė išpirksianti „Novartis“ dalį jų bendroje nereceptinių preparatų gamybos įmonėje už 13 mlrd. JAV dolerių. Kaip nurodoma bendrovių pranešime spaudai, GSK gaus 36,5 proc. akcijų bendroje įmonėje, kuri buvo įkurta 2015 metais. GSK akcijos Londone pabrango 2,5 proc. Didžiausio Vokietijos banko „Deutsche Bank“ akcijų kursas ūgtelėjo 2 proc. Laikraštis „The Times“, cituojantis gerai informuotus šaltinius, skelbia, kad bankas ieško, kas galėtų pakeisti jo vykdomąjį direktorių Johną Cryaną (Džoną Krajeną), einantį šias pareigas nuo 2015 metų. Švedijos drabužių mažmenininkės H&M akcijų kursas krito 5,5 proc. Bendrovė antradienį pranešė, kad jos grynasis pelnas pirmąjį šių metų ketvirtį dar smuko, nes bendrovė buvo priversta rengti didelius išpardavimus dėl produkcijos atsargų. Dėl padidėjusių atsargų kompanija kaltino prastus pardavimus ketvirtąjį praėjusių metų ketvirtį, kai dėl neįprastai šalto oro pagrindinėse Europos rinkose sumažėjo pavasarinės kolekcijos pardavimai. Bendrovė pranešė, kad grynasis pelnas pirmąjį šių metų ketvirtį, palyginti su tuo pačiu laikotarpiu prieš metus, smuko 44 proc. nuo 2,46 mlrd. iki 1,37 mlrd. Švedijos kronų (135 mln. eurų). Vokietijoje – pagrindinėje H&M rinkoje – apyvarta sumažėjo 6 proc., Prancūzijoje – ketvirtoje pagal dydį švedų kompanijos rinkoje – 10 proc.