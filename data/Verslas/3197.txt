Rinkos ir žiniasklaidos tyrimų bei konsultacijų bendrovės „Kantar TNS“ atlikta 2017 metų pirmojo pusmečio nuomonių formuotojų analizė parodė, kad reitingų viršūnėje kelerius metus dominavę bankų atstovai vis dar pirmauja, bet po truputį užleidžia pozicijas. Viršūnėje įsitvirtina Lietuvos laisvosios rinkos instituto prezidentas Žilvinas Šilėnas, kuris iš kitų tirtų ekspertų išsiskiria aktyviausiu dalyvavimu ne tik tradicinėje, bet ir socialinėje medijoje. Vertinant 2017 metų pirmąjį pusmetį, nuomonių lyderių citavimo viršūnėje išlieka bankų atstovai. Su 3378 citatomis, jie daugiau nei dvigubai lenkia antroje vietoje esančius mažmeninės prekybos atstovus (1459 citatos) bei toliau einančius draudimo atstovus (871 citatos) ir telekomunikacijų atstovus (743 citatos). Tačiau jau antrus metus yra juntamas bankininkystės sektoriaus atstovų dominavimo traukimasis. Lyginant su tuo pačiu 2016 metų periodu, telekomunikacijų sektoriaus atstovų citatų padaugėjo 46,8 proc., draudikų 35,6 proc., mažmeninės prekybos atstovų 2,1 proc. Tuo metu bankininkų citatų sumažėjo 8,7 proc. Tendencijos išlieka tokios pačios ir stebint 20 daugiausia cituojamų nuomonių lyderių, kur prieš dvejus metus net pusė iš jų priklausė bankiniam sektoriui, praėjusiais metais šis skaičius buvo 7, o šiais metais tik 5. Remiantis „Kantar TNS“ atlikta analize, dažniausiai cituojamų ekspertų viršūnėje netrūko rokiruočių. Praėjusiais metais tokiu pat metu buvęs pirmoje vietoje vyriausiasis „Swedbank“ ekonomistas Lietuvoje Nerijus Mačiulis atsidūrė antroje vietoje. „SEB“ banko prezidento patarėjas, ekonomistas Gitanas Nausėda iš antros vietos nukrito į ketvirtąją į priekį praleisdamas Lietuvos Banko valdybos pirmininką Vitą Vasiliauską. „Vertinant komunikaciją svarbu remtis ne tik kiekybiniais rodikliais, bet ir išmatuoti kokybinius parametrus. Vienas jų – pasiekti kontaktai, leidžiantys įvertinti kiek cituojamas asmuo buvo pastebimas žiniasklaidoje. Pagal šį rodiklį reitingo viršūnėje taip pat atsidūrė Lietuvos laisvosios rinkos instituto prezidentas Ž. Šilėnas pasiekęs 37,0 mln. auditoriją. Tai reiškia, kad tiriamu laikotarpiu vienas Lietuvos gyventojas turėjo galimybę pamatyti vidutiniškai 17 Ž. Šilėno citatų“, – pranešime žiniasklaidai teigia „Kantar TNS“ Komunikacijos analizės vadovas Linas Spėčius. Nuomonės lyderių reitinge pagal pasiektus kontaktus po Ž. Šilėno rikiuojasi N. Mačiulis su 28,1 mln. kontaktų, o trečioji pozicija atiteko G. Nausėdai su 24,6 mln. kontaktų. Trečioje pozicijoje pagal citatų skaičių esantis Lietuvos Banko vadovas V. Vasiliauskas reitinge pagal pasiektus kontaktus atsidūrė šeštoje pozicijoje. Analizuojant nuomonės lyderių „Facebook“ asmenines paskyras tenka pastebėti, kad be Ž. Šilėno bei trijų pagrindinių bankų ekonomistų N. Mačiulio („Swedbank“), G. Nausėdos („SEB“) ir „Luminor“ atstovo Žygimanto Maurico, tyrinėti nuomonių lyderiai nerodė didelio aktyvumo ir neperžengė 50 analitinių įrašų ribos. Šioje srityje aukštą aktyvumą kol kas parodė tik Ž. Šilėnas, tiriamu laikotarpiu publikavęs 151 įrašą, tarp kurių dominavo mokesčių ir alkoholio vartojimo mažinimo temos. „Tradicinė žiniasklaida išlieka pagrindiniu kanalu, per kurį nuomonių lyderiai perduoda savo įžvalgas. Tuo metu socialinių medijų išnaudojimas tikrai nėra pasiekęs galimybių ribos ir ateityje turėtų tapti aktyvesnis. Tai patvirtina ir „Kantar TNS“ kompiuterių ir interneto vartotojų tyrimų duomenys, kurie rodo, jog bent kartą per savaitę Facebook naudojo 53,5 proc. 16–74 metų amžiaus Lietuvos gyventojų“, – nuomone dalinosi „Kantar TNS“ Komunikacijos analizės vadovas Linas Spėčius. Dabartinis nedidelis nuomonių formuotojų aktyvumas „Facebook“ gali būti iššauktas riboto pasiekiamumo, ypač turint tikslą pasiekti vyresnio amžiaus gyventojus. Remiantis „Kantar TNS“ duomenimis 50 metų ir vyresni gyventojai sudaro tik 15,8 proc. nuo visų „Facebook“ vartotojų. Tradicinė medija ekspertų nuomonei leidžia pasiekti platesnę visuomenės dalį ir kol kas išlieka pagrindinė forma, kuria jie bendrauja su visuomene.