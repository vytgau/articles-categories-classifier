Kompanija skelbia, kad ketvirtąjį praėjusių metų ketvirtį grynieji nuostoliai, lyginant su analogišku 2016 m. laikotarpiu, išaugo nuo 170 iki 350 mln. dolerių. Tačiau „Snap“ pajamos buvo aukštesnės, nei tikėjosi analitikai, bei per metus pašoko 72 proc., iki 286 mln. dolerių. Tuo tarpu aktyvių „Snapchat“ naudotojų skaičius išaugo iki 187 mln. žmonių. Vien per ketvirtąjį ketvirtį prieaugis siekė 8,9 mln. naudotojų, o per metus rodiklis iš viso išaugo 18 proc. „Snap“ holdingo įmonė praėjusių metų kovą surengė ilgai lauktą pirminį viešąjį akcijų pasiūlymą (IPO), kurio metu viena kompanijos akcija buvo įkainota 24 doleriais. Tačiau ši kaina ilgai neišsilaikė, o investuotojai nerimavo, kad „Snapchat“ socialinių tinklų rinkoje nesugebės išlaikyti „Facebook“ pasiūlyto augimo tempo. Po finansinės ataskaitos paskelbimo, „Snap“ akcijos pašoko 1,52 proc., iki 14,06 dolerio.