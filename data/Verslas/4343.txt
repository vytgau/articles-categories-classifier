BBC ekonomikos naujienų redaktorius Kamal’as Ahmed’as pranešė, kad tokius skaičius įvardijo Anglijos banko specialistai, be to, toks smūgis sektoriui grėstų tik tuo atveju, jeigu JK ir Europos Sąjunga iki 2019 metų kovo nesugebės susiderėti dėl pagrindinių pasitraukimo sąlygų ir liks be susitarimo dėl ateities santykių. Tačiau bet kokiu atveju tikimasi ženklaus darbo vietų finansų sektoriuje praradimo, mat vis daugiau finansinių organizacijų atvirai kalba apie pasitraukimą iš ES užribyje liksiančio Londono į kitus bendrijos didmiesčius – kad turėtų užtikrintą prieigą be papildomų kliūčių prie didžiulės ir turtingos rinkos. Anglijos bankas jau paprašė šalyje veikiančių bankų ir kitų finansinių institucijų informuoti juos apie planus tuo atveju, jeigu „Brexit“ derybos baigtųsi be susitarimo ir tektų dirbti pagal Pasaulio prekybos organizacijos taisykles. Tai reikštų papildomą kontrolę ir išlaidas JK registruotiems bankams, norintiems vykdyti veiklą ES. Skirtingi šaltiniai skelbia skirtingus skaičius: Londono vertybinių popierių biržos atstovai įsitikinę, jog susiklosčius blogiausiam scenarijui sektoriuje darbo neteks 200 tūkst. darbuotojų, Anglijos bankas prognozuoja 75 tūkst. Tačiau ir tokiu atveju Londonas liktų didžiausiu finansų centru Europoje, o tai padėtų britams ir toliau uždirbti dešimtis milijardų iš tarpininkavimo ir kitų finansinių paslaugų teikimo. Be darbo likę specialistai greitai rastų vietą kitose šios srities organizacijose, pranešė Anglijos bankas. Daugiau naujienų saviems Jungtinėje Karalystėje - tiesa.com.