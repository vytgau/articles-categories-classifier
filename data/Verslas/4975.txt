„Seimas turi reaguoti į visus mums rūpimus klausimus. Jeigu mes matome, kad yra galima diskriminacija pagal maisto produktų kokybę, ir valstybės (ES) narės skirstomos į tas, kurios gali vienokią kokybę turėti, o kitas, privalo į tai reaguoti. Manau, kad labai teisingai, kad domisi“, - Seime žurnalistams sakė S. Skvernelis. „Politikai turi teisę pasidomėti, kodėl taip yra daroma ir kas bus daroma, kad nebūtų mūsų žmonės diskriminuojami“, - pridūrė S. Skvernelis. Jis pabrėžė, kad Lietuva turi „šitai temai atstovaujantį“ komisarą Vytenį Povilą Andriukaitį. Seimas antradienį spręs, ar sudaryti 42 „valstiečių“ inicijuojamą laikinąją tyrimo komisiją. Ji analizuotų, kodėl skiriasi Lietuvoje ir kitose ES šalyse parduodami to paties prekės ženklo produktai ir ar taip nėra pažeidžiamos vartotojų teisės. Komisija taip pat aiškintųsi, kodėl Valstybinė maisto ir veterinarijos tarnyba (VMVT) produktų kokybės tyrimą atliko vėliau negu kitos Vidurio ir Rytų Europos valstybės. Be to, komisijai siūloma nustatyti atsakingus asmenis, kurių neveikimas sudarė sąlygas diskriminuoti Lietuvos vartotojus. VMVT neseniai paskelbė, kad kai kurių Vokietijoje ir Lietuvoje parduodamų maisto produktų sudėtis skiriasi. Tyrimas atskleidė, kad skyrėsi 23-jų iš 33-jų produktų receptūra. Gamintojai teigia, kad šios pretenzijos – nepagrįstos, nes atskirose rinkose skiriasi skoniai, o ne produkto kokybė. Europos Komisijos (EK) pirmininkas Jeanas Claude'as Junckeris (Žanas Klodas Junkeris) rugsėjį yra pareiškęs, kad šalims reikia suteikti daugiau įgaliojimų užkirsti kelią prastesnės kokybės produktų pardavimui. Už sveikatą ir maisto saugą atsakingas eurokomisaras V. P. Andriukaitis BNS yra minėjęs, jog yra rengiama bendra ES maisto kokybės vertinimo metodologija, kad būtų užkirstas kelias skirtingiems maisto kokybės standartams ES šalyse.