Ji netoli „Girstučio“ baseino turėtų iškilti per dvejus metus ir pradėti veikti 2020 metų gegužę, ketvirtadienį pranešė Kauno savivaldybė. „Pastaruoju metu Kaune jaučiamas tikras tiek ledo ritulio, tiek ir kitų žiemos sporto šakų populiarumo bumas. Senoji ledo arena kasdien yra užimta nuo pat ryto iki vėlaus vakaro. Poreikis miestui turėti dar vieną naują ir modernią ledo areną yra labiau nei akivaizdus“, – pranešime teigia Kauno miesto tarybos Sporto, turizmo ir laisvalaikio komiteto pirmininkas Andrius Palionis. Šiuo metu tuščiame 2 hektarų sklype planuojama dviejų ledo aikščių, daugiau kaip 7,5 tūkst. kvadratinių metrų bendro ploto arena. Viena iš dviejų aikščių bus skirta treniruotėms, o kitoje numatyta įrengti tribūnas, kuriose tilps apie 700 žiūrovų. Be ledo ritulininkų čia galės treniruotis ir dailiojo čiuožimo bei kerlingo atstovai. Šiuo metu Kauno miesto savivaldybės užsakymu yra rengiamas statinio techninis projektas. Kovo 21 dieną Kauno miesto savivaldybėje planuojamas viešas priešprojektinių pasiūlymų svarstymas. „Liepos mėnesį tikimės turėti jau parengtą techninį projektą. Gavę statybos leidimą skelbsime statybos darbų konkursą. Jei nebus kokių nors kliūčių, laimėtojas paaiškės ir realūs statybos darbai bus pradėti lapkritį“, – teigė Kauno savivaldybės Sporto skyriaus vadovas Mindaugas Šivickas. Pasak savivaldybės, ruošiamasi investuoti ir į Aušros gatvėje veikiančius senuosius ledo rūmus. Pastate, kurį valdo sporto mokykla „Baltų ainiai“, netrukus prasidės renovacijos darbai. Taip pat ieškoma būdų padėti prekybos centre „Akropolis“ sportuojantiems vaikams bei klubams, ruošiantis čia veikiančios ledo aikštės uždarymui. Viena iš svarstomų alternatyvų – papildomos lauko čiuožyklos įrengimas greta dabartinės „Baltų ainių“ ledo arenos Žaliakalnyje. Įrengus nesudėtingas stogo konstrukcijas, ji galėtų veikti nuo rudens iki pavasario vidurio.