Tai rodo SEB banko šiemet atliktas finansinio raštingumo tyrimas, kurio metu buvo apklausta daugiau nei 1,7 tūkst. 18-25 m. amžiaus šalies jaunuolių, rašoma pranešime spaudai. Atsakydamos į klausimą, kiek tikisi uždirbti po penkerių metų, merginos savo galimybes vertino mažiau ambicingai nei to paties amžiaus vaikinai. Daugiau nei 1 tūkst. Eur dydžio atlyginimą „į rankas“ tikisi gauti 64 proc. apklaustų merginų ir 82 proc. vaikinų. Didesnio nei 2 tūkst. Eur darbo užmokesčio tikisi perpus mažiau moterų nei vyrų – tiek tikisi uždirbti 11 proc. apklausoje dalyvavusių merginų ir 24 proc. vaikinų. Mažiau nei 1 tūkst. Eur manė po penkerių metų uždirbsiančios 36 proc. merginų. Taip manančiųjų tarp vyrų buvo dvigubai mažiau – 17 procentų. „Atlyginimo dydį lemia ne tik pasirinkta darbo sritis ir darbuotojo kompetencija. Svarbios ir pačios darbuotojo ambicijos bei noras siekti daugiau. Lyginant apklausos rezultatus tenka apgailestauti, kad mūsų jaunosios kartos, gimusios ir užaugusios nepriklausomybės metais, vaikinų ir merginų pasitikėjimas savimi taip skiriasi. Tai, kaip mūsų visuomenės nariai vertina save, savo sugebėjimus ir žinias, turi įtakos ne tik jų asmeniniams pasiekimams, bet ir visos šalies ekonomikos augimui”, – komentuoja SEB banko Verslo plėtros departamento vadovas Linas Januševičius. Europos Sąjungos (ES) statistikos agentūros „Eurostat“ 2015 metais atliktų skaičiavimų duomenimis, valandinis moterų vidutinis atlyginimas yra 16 proc. mažesnis nei vyrų. Nors šis vidurkis neviršija ES vidurkio, tačiau kasmet stebimas atotrūkio tarp vyrų ir moterų atlyginimo Lietuvoje didėjimas. Statistikos departamento duomenimis, 2012 m. šis skirtumas nesiekė 12 proc., o 2015 m. buvo apie 14 proc. Personalo atrankos įmonės „CV-Online“ duomenimis, moterys Lietuvoje dažniau nei vyrai renkasi darbą finansų, apskaitos, medicinos, socialinės rūpybos, švietimo, draudimo, farmacijos, žmogiškųjų išteklių, klientų aptarnavimo ir pan. darbo srityse. Neretai šiose srityse darbuotojų moterų yra 5 kartus daugiau negu vyrų. Moterys Lietuvoje taip pat dvigubai dažniau renkasi rinkodaros, viešųjų ryšių, prekybos, viešojo administravimo, turizmo, viešojo maitinimo, viešbučių bei kultūros srities darbus. „Atlyginimo dydis ir jo augimo perspektyvas didele dalimi nulemia pasirinkta karjeros sritis. Kiekviena sritis rinkoje turi tam tikrus atlyginimų rėžius, todėl siūlomas atlyginimas priklauso ne tik nuo įmonės dydžio, veiklos srities, darbuotojo kvalifikacijos ir panašiai. Vis vien dažniausiai bus siūlomas į šių rėžių ribas telpantis atlygis. Deja, tačiau tarp Lietuvos moterų ir merginų populiarios darbo sritys negali pasigirti aukštais atlyginimais, o turizmo, administravimo, švietimo, kultūros, socialinės rūpybos, klientų aptarnavimo srityse yra vieni mažiausių atlyginimų apskritai“, – pastebi „CV-Online“ marketingo vadovė Rita Karavaitienė. Vyrai Lietuvoje dažniau renkasi technologijų, inžinerijos, gamybos, valdymo srityse. „Jų pasirinkimas – darbas informacijos technologijų, energetikos, telekomunikacijų, statybos inžinerijos, transporto, mechanikos inžinerijos, medienos apdirbimo, valdymo srityse, kuriose atlyginimai yra vieni iš didžiausių rinkoje. Aukščiausio lygio vadovų pareigas taip pat dažniau užima vyrai“, – sako R. Karavaitienė. SEB banko finansinio raštingumo tyrimas atliktas 2017 m. liepą. Apklausoje dalyvavo 1727 respondentai, 18-25 m. SEB banko klientai.