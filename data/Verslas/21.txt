„Žemaitijos pienas“ pranešė, kad akcininkai pirmadienį nusprendė dividendams už 2017 metus skirti 6,946 mln. eurų, arba 15 centų vienai akcijai. Į kitus metus nuspręsta perkelti 41,652 mln. eurų nepaskirstyto pelno. Akcininkai taip pat nusprendė kreiptis į bankus dėl 10 mln. eurų paskolos. Kaip nurodo bendrovė, 5 mln. eurų bus skirti apyvartinėms lėšoms, dar tiek pat bus investuojama į 18 mln. eurų vertės projektą. Anot „Žemaitijos pieno“, įmonė ketina įgyvendinti 18 mln. eurų vertės projektą, kuriam skirta 3 mln. eurų europinė parama. Ketinama plėsti sūrio ir sviesto gamybos padalinį, žaliavos ir produkcijos logistiką bei išplėsti sandėliavimo patalpas. „Žemaitijos pienas“ pernai gavo 4,024 mln. eurų grynojo pelno - 3,6 karto mažiau nei užpernai. Bendrovės pajamos išaugo 15,7 proc. iki 170,849 mln. eurų.