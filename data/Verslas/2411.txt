„Pasaulis stebi stiprios ir klestinčios Amerikos atgimimą. Amerika yra atvira verslui ir mes vėl esame konkurencingi“, – pareiškė Amerikos prezidentas. Susirinkusiems politikams ir verslo lyderiams D. Trumpas pareiškė, kad per pirmuosius jo prezidentavimo metu Jungtinės Valstijos tapo labiau nei bet kada patrauklios užsienio investicijoms. Tačiau tuo pačiu jis perspėjo, kad „negalime turėti laisvos ir atviros prekybos, jeigu kai kurios šalys išnaudoja sistemą kitų sąskaita“. „Mes remiame laisvąją prekybą, tačiau ji turi būti sąžininga ir ji turi būti abipusė. Jungtinės Valstijos nebežiūrės pro pirštus į nesąžiningas ekonomines praktikas“, – perspėjo Jungtinių Valstijų prezidentas. Jo teigimu, nesąžininga prekyba „kenkia mums visiems“. D. Trumpas taip pat pareiškė esąs pasirengęs derėtis su atskiromis šalimis ar grupe šalių, kurios liko pasirašiusios Ramiojo vandenyno laisvosios prekybos sutartį, iš kurios JAV pasitraukė po to, kai D. Trumpas tapo Amerikos prezidentu. Jis teigia esą pasirengęs derėtis su visomis šalimis dėl abipusiai naudingų prekybos susitarimų, įskaitant ir šalis, prisijungusias prie Ramiojo vandenyno regiono laisvosios prekybos sutarties. Amerikos prezidentas sakė derėsiąs, „jeigu tai bus naudingas visiems“. Amerika – vieta užsiimti verslu Savo kalboje D. Trumpas demonstravo Amerikos ekonomikos ir savo prezidentavimo pasiekimus ir finansų lyderiams sakė, kad „Amerika yra vieta užsiimti verslu“ dėl mažinamų mokesčių ir reguliavimo. Jo teigimu, „dar niekada nebuvo geresnio laiko samdyti, statyti, investuoti ir augti Jungtinėse Valstijose“. „Kai auga Jungtinės Valstijos, auga ir pasaulis“, – sakė jis. Tačiau jis perspėjo, kad Jungtinės Valstijos ketina „priversti laikytis prekybos įstatymų ir atkurti prekybos sistemos integralumą“, kad „sukurtume sistemą, kuri veikia ne tik Jungtinėms Valstijoms, bet visoms tautoms“. Amerikos prezidentas pažymėjo, kad jo darbas jau duoda rezultatų. Jo teigimu, nuo 2016 metų buvo sukurta 2,4 mln. darbo vietų. Jis taip pat atkreipė dėmesį tokių kompanijų, kaip „Apple“, planus Jungtinėse Valstijose investuoti milijardus. Pasak D. Trumpo, jis pasiekė didelės pažangos suteikiant amerikiečiams „geresnio darbo ir saugesnių namų“ svajonę bei „geresnį gyvenimą“ jų vaikams.