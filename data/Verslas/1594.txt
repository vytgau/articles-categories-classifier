Kaip jau skelbta, šią savaitę Rusijos dujų monopolija atsisakė atnaujinti dujų tiekimą Ukrainai. „Naftogaz“ apkaltino Rusijos įmonę pažeidžiant sutartį. „Gazprom“ yra priversta nedelsiant Stokholmo arbitražiniame teisme pradėti sutarties su Ukrainos operatore „Naftogaz“ dėl dujų pristatymo ir transportavimo nutraukimo procesą“, - naujienų agentūros cituoja „Gazprom“ vadovo Aleksejaus Milerio pareiškimą. Ketvirtadienį „Gazprom“ pareiškė, kad dujų tiekimas nebus atnaujintas, nes ligi galo neparengta sutartis, kuri papildytų šiuo metu galiojantį kontraktą. „Akivaizdu, nuo kovo 1 d. bendrovei „Naftogaz Ukraine“ dujos nebus tiekiamos“, - pareiškė „Gazprom“ vadovo pavaduotojas Aleksandras Medvedevas. Jis pridūrė, kad Rusijos dujų milžinė grąžino išankstinę įmoką, kurią „Naftogaz“ sumokėjo už kovo mėnesio dujų partiją. Reaguodama į tokį pareiškimą, „Naftogaz“ apkaltino „Gazprom“ pažeidžiant sutarties nuostatas. Europos Komisija pareiškė „esanti pasirengusi būti sąžininga tarpininke“ sprendžiant dar vieną dujų konfliktą tarp Maskvos ir Kijevo. Netikėtas „Gazprom“ sprendimas sutapo su smarkiai atšalusiais orais Ukrainoje. Ukraina penktadienį paragino mokyklas atšaukti pamokas, gamyklas - apriboti gamybą, po to, kai Rusija atsisakė atnaujinti gamtinių dujų tiekimą. Tuo tarpu ukrainiečiai dreba iš šalčio, nes šalies vyriausybė paragino imtis priemonių dujų vartojimui sumažinti. „Nuo šiandien siūlome (...) nutraukti vaikų darželių, mokyklų ir universitetų darbą“, - įstatymų leidėjams pareiškė šalies energetikos ministras Igoris Nasalykas. Jis paragino Ukrainos bendroves prisitaikyti prie ekonominio dujų vartojimo režimo; tuo tarpu energetikos bendrovėms buvo nurodyta, kur įmanoma, pereiti prie mazuto. Pasak I. Nasalyko, tokios taupymo priemonės galios iki antradienio, kai oro temperatūra jau turėtų kilti.