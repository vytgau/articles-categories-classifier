Kaip žinoma, 2016 metų balandį bendrovė „Mossack Fonseca“ buvo atsidūrusi visame pasaulyje atgarsio sulaukusio finansinio skandalo, susijusio su „Panamos archyvo“ nutekinimu, centre. Tada Tarptautinis žurnalistinių tyrimų konsorciumas, įsikūręs Vašingtone, paskelbė ištraukas iš keliolikos milijonų dokumentų. Daugybė nutekintų slaptų dokumentų atskleidė, kaip turtingi ir įtakingi žmonės naudojasi vadinamuoju „mokesčių rojumi“, kad nuslėptų savo turtą. Iš viso buvo paviešinta 11,5 mln. dokumentų, priklausančių Panamos teisinių paslaugų firmai „Mossack Fonseca“. Vadinamieji „Panamos dokumentai“ atskleidžia, kaip įmonė padėjo klientams plauti pinigus, išvengti sankcijų ir išsisukti nuo mokesčių. „Kritusi reputacija, kampanijos per žiniasklaidos priemones, finansinė aplinka ir keisti kai kurių Panamos valdžios veiksmai padarė nepataisomos žalos, dėl kurios jau šio mėnesio pabaigoje viešos operacijos visiškai nutraukiamos“, - teigiama įmonės pranešime. „Mossack Fonseca“ pažymi, kad nedidelė darbuotojų grupė vis dėlto tęs darbus įmonėje, tai yra vykdys tam tikra administracines funkcijas, atsakinės į šalies valdžios institucijų, vyriausybinių bei privačių organizacijų užklausas. Bendrovė taip pat pridūrė toliau bendradarbiausianti su valdžia, kad įrodytų, jog nėra pažeidusi jokių įstatymų. Dėl vadinamųjų „Panamos dokumentų“ nutekinimo buvo iškelta daugybė baudžiamųjų bylų, atsistatydino ne vienas valstybės pareigūnas. Pavyzdžiui, dėl „Panamos dosjė“, postą palikti buvo priverstas Islandijos ministras pirmininkas Sigmunduras Davidas Gunnlaugssonas. 2017 m. vasarį buvo sulaikyti Panamos teisinių paslaugų firmos „Mossack Fonseca“ steigėjai - Jurgenas Mosakas ir Ramonas Fonseka. Panamos prokuratūra įtaria juos pinigų plovimu, aktyvų bei „abejotinos kilmės“ lėšų nuslėpimu“.