„Mes galbūt matome skirtingai būdus, kaip tai pasiekti, bet noras yra vienareikšmiškai, kad nebūtume ten, kur esame šiandien“, – po susitikimo su investuotojais kalbėjo premjeras Saulius Skvernelis. Jis teigė, kad apie 50 užsienio investuotojų pasiūlymų yra numatyti įgyvendinti, o kitus Vyriausybė peržvelgs ir įvertins. S. Skvernelis pridūrė, kad dar anksti sakyti, kuriuos investuotojų pasiūlymus Vyriausybei pavyks įgyvendinti iki kadencijos pabaigos. „Mes kalbame apie 50 pasiūlymų, kurie yra Vyriausybės darbotvarkėje arba pradėti, arba numatyti šių metų veiksmuose, o iš kitų 50, aš pasiskaitysiu ir gal atrasime (ką galima įgyvendinti – BNS)“, – tvirtino premjeras. Investuotojų forumo valdybos pirmininkas Rolandas Valiūnas žurnalistams kalbėjo, kad Vyriausybė ir forumas kol kas labiausiai nesutaria dėl tiesioginio susisiekimo tarp Vilniaus ir svarbiausių Europos sostinių. „Turbūt su premjeru mes sutariame 90 proc. klausimų ir galbūt avialinijos yra vienas klausimų, kur mes dramatiškai nesutariame. Mes manome, kad skrydžių finansavimas galėtų būti puiki laikina priemonė. (...) Duokite mums politinę valią ir mes duosime sprendimus“, – teigė R. Valiūnas. S. Skvernelis į tai atsakė, jog Lietuva negali laisvai finansuoti oro susisiekimo dėl Europos Sąjungos reglamentų. „Čia aišku, yra Europos Komisijos teisinis reguliavimas. Tai yra reguliuojamas dalykas ir čia vien iš Lietuvos pusės sprendimo neužtektų“, – sakė premjeras. Pati asociacija išskyrė 10 pagrindinių pasiūlymų: įvesti keturis vidutinius darbo užmokesčius atitinkančias „Sodros“ lubos, užtikrinti susisiekimą oro transportu tarp Vilniaus ir svarbiausių Europos miestų, skatinti lietuvių imigraciją atgal į šalį bei kvalifikuotos darbo jėgos bei talentų pritraukimą, gerinti viešojo sektoriaus paslaugų kokybę ir dalį stambių valstybės valdomų įmonių akcijų kotiruoti akcijų biržoje. Taip pat Investuotojų forumas siūlo ES struktūrinių fondų lėšas naudoti Vilniaus, Kauno ir Klaipėdos ekonomikoms gerinti, didinti tikslinių priemonių finansavimą tiesioginių užsienių investicijų pritraukimui, paruošti ir įgyvendinti efektyvią švietimo reformą, pertvarkyti viešojo intereso gynimo praktiką ir teisinį reguliavimą bei mažinti šešėlinę ekonomiką ir korupciją. Investuotojų forumas praėjusių metų kovą Vyriausybei pateikė 13 pasiūlymų, kaip gerinti verslo aplinką šalyje. Daugelis jų atitinka ir dabar pateiktus pagrindinius pasiūlymus.