Kelyje Vilnius – Varėna – Gardinas muitininkų sustabdyti mikroautobusai buvo pilni įvairių prekių, rašoma pranešime spaudai. Maišuose ir dėžėse matėsi daugybė pakuočių su kojinėmis, kepurėmis, apatiniu trikotažu, džinsinėmis kelnėmis, kambarinėmis šlepetėmis, marškinėliais, megztiniais, odiniais portfeliais, moteriškomis rankinėmis ir net kelioniniais lagaminais. Daiktai buvo nauji, su etiketėmis ir akivaizdžiai skirti ne asmeniniam naudojimui. Dviejų krovininių automobilių vairuotojai pareigūnams pateikė tik dalies prekių įsigijimo ir gabenimo dokumentus. Trečiasis vairuotojas neturėjo iš viso jokių prekių legalumą patvirtinančių dokumentų, taip sukeldamas pareigūnų įtarimus, ar prekės nėra vogtos ar įsigytos šešėlyje. Muitininkai visus tris mikroautobusus nukreipė į artimiausią krovinių postą, kur visos jų gabentos prekės buvo apžiūrėtos, pasvertos ir sutikrintos. Tos prekės, kurioms gabenti vairuotojai turėjo dokumentus, grąžintos vairuotojams. Kitas muitininkai sulaikė ir šiuo metu nustatinėja jų vertę. Panašūs atvejai buvo užfiksuoti ir rugsėjo pabaigoje, kai Kauno teritorinės muitinės pareigūnams įkliuvo iš Lenkijos važiuojantis krovinys su tūkstančiais porų kelnių, moteriškų kojinių, šimtais kelnaičių, kepurių ir patalynės užvalkalų komplektų bei keliomis dešimtimis chalatų ir pižamų. Tąkart be jokių įsigijimo dokumentų gabentas krovinys buvo įvertintas daugiau kaip 13,5 tūkstančio eurų. Tokia šalies viduje gabenamų prekių kontrolė yra būtina siekiant, kad Lietuvos prekyvietėse būtų prekiaujama legaliai atgabentomis prekėmis. Pastaruoju metu pareigūnai pastebi suaktyvėjusį prekių gabenimą iš Lenkijos į Lietuvą, kai gabenamos plataus vartojimo prekės, įsigytos ar pagamintos neaiškiais būdais, o vėliau jau Lietuvoje tokios prekės patenka į šalies turgavietes ar galimai toliau perparduodamos šešėlinėje rinkoje. Todėl šalies keliuose patruliuojantys muitininkai tikrina ir kontroliuoja, ar per Lietuvą įvairios komercinės paskirties prekės gabenamos legaliai. 