Pranešimą apie ketinamą vykdyti koncentraciją Konkurencijos taryba gavo liepos 27 d. Atsižvelgiant į aplinkybes, kad įgyvendinus koncentraciją, Estijos žiniasklaidos grupei „Ekspress Grupp“ Lietuvoje priklausytų ir internetines svetaines valdanti bendrovė „Delfi“, ir tarpininkavimo, skelbiant reklamą internete, paslaugas teikianti „Adnet media“, nagrinėta, ar dėl to galėtų kilti neigiamų pasekmių internetinės reklamos sektoriuje. Konkurencijos taryba nustatė, kad dėl koncentracijos nebus sukurta ar sustiprinta dominuojama padėtis, ar itin apribota konkurencija internetinės reklamos sektoriuje. Kiti Lietuvoje veikiantys ūkio subjektai, užsiimantys internetinės reklamos skelbimo veikla, turėtų daryti pakankamą konkurencinį spaudimą bendrovėms „Delfi“ ir „Adnet media“. Konkurencijos taryba ir 2014 m. buvo davusi leidimą vykdyti koncentraciją „Ekspress Grupp“ įsigyjant 49 proc. bendrovės „Adnet media“ akcijų ir kartu dar su keturiais fiziniais asmenimis įgyjant bendrą jos kontrolę. „Ekspress Grupp“ ir su ja susiję ūkio subjektai užsiima internetinės žiniasklaidos, spaudos ir knygų platinimo bei leidybos veikla, žurnalų, laikraščių, reklaminės medžiagos, knygų ir kitokių publikacijų spausdinimu, informacinių technologijų valdymu ir plėtra, skaitmeninio turinio kūrimu ir kt. „Adnet media“ ir su ja susijusios bendrovės užsiima internetinės reklamos platinimo bei tarpininkavimo veikla. Apie numatomą įvykdyti koncentraciją privaloma pranešti Konkurencijos tarybai ir gauti leidimą, jeigu koncentracijoje dalyvaujančių ūkio subjektų suminės bendrosios pajamos paskutiniais prieš koncentraciją ūkiniais metais yra didesnės negu 14,5 mln. Eur ir jeigu kiekvieno mažiausiai iš dviejų koncentracijoje dalyvaujančių ūkio subjektų bendrosios pajamos paskutiniais prieš koncentraciją ūkiniais metais yra didesnės negu 1,45 mln. Eur.