„Suprantame šių darbų svarbą regionui ir jo gyventojams. Parengiamieji darbai jau pradėti. Ilgiausiai užtruks žemės paėmimo visuomenės poreikiams procedūros, kurios yra reikalingos, kad galėtume kelią praplatinti. Realu, kad ruožo Kaunas-Prienai tvarkymo darbai prasidės 2021 metais“, – pranešime spaudai cituojamas S. Skvernelis. Jis penktadienį susitiko su Alytaus, Prienų ir Birštono merais. Šioms savivaldybėms kelias Kaunas–Prienai–Alytus yra svarbi transporto arterija. Šių metų pradžioje šių bei Kauno rajonų merai kreipėsi į premjerą, prašydami kelio rekonstrukciją paskelbti valstybei svarbiu projektu. Taip siekiama greičiau gauti jam finansavimą. Beveik visoje Kaunas–Prienai kelio atkarpoje greitis ribojamas iki 70 km per valandą, tačiau dėl spūsčių transportas juda gerokai lėčiau. 2015–2016 metais dalis 66 km ilgio kelio ruožų buvo atnaujinti, bet pernai darbai sustojo.