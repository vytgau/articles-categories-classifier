Pasak Prezidentės, Lietuvoje turime nemažai gražių pavyzdžių, kai iš užsienio atvykę investuotojai mūsų šalyje suranda ne tik verslo galimybes, bet ir antrą Tėvynę. Tai – žmonės iš įvairių valstybių, kuriems Lietuva tapo svarbi kaip nauji namai, kaip vieta, kurioje verta gyventi ir kartu su mumis kurti šios valstybės ateitį, rašoma prezidentūros pranešime spaudai. Šalies vadovė, praėjusiais metais paskelbusi iniciatyvą „Rinkis Lietuvą“, domėjosi, kaip užsienio piliečiams sekėsi integruotis, su kokiais iššūkiais jie susidūrė, steigdami ir plėtodami verslą. Kvalifikuotų užsieniečių, kurie renkasi Lietuvą, daugėja. Taip pat daugėja ir studijuoti atvykstančių užsieniečių. Per praėjusius penkerius metus iš ES šalių į Lietuvos aukštąsias mokyklas įstojo mokytis 50 proc. daugiau studentų. Pasirinkusiųjų technologijų studijas užsieniečių skaičius pašoko nuo 9 iki 25 proc., o į sveikatos mokslus – nuo 11 iki 21 proc. Tarp baigusių Lietuvoje studijas yra nemažai ir tų, kurie apsisprendžia toliau gyventi bei dirbti mūsų šalyje, įvertindami, kad Lietuvoje lengvesnės ir greitesnės įsidarbinimo procedūros aukštos kvalifikacijos ir trūkstamų profesijų darbuotojams. Lietuvoje jau veikia startuolių vizos – leidimas čia gyventi naujas technologijas kuriantiems profesionalams. Prezidentė atkreipė dėmesį, kad Lietuvoje pakanka įstatymų, kurie yra palankūs mūsų šalyje įsikuriantiems investuotojams, o biurokratinių suvaržymų problemos turėtų būti išspręstos poįstatyminiais aktais, neretai ir tiesiog gera valia, institucijų ar savivaldybių pastangomis padėti atvykusiems žmonėms. Europos Komisija šį mėnesį paskelbtoje ataskaitoje Lietuvai pažymėjo, kad kvalifikuotų darbuotojų trūkumas – vienas didžiausių iššūkių mūsų šaliai. Tai pripažįsta net 46 proc. darbdavių. Susitikimas ir pokalbis su Lietuvoje gyvenančiais užsieniečiais vyko „Slidinėjimo akademijoje“, kurią įsteigė olandas Richardas Schrijeris. Tai – vienintelė tokia sporto ir laisvalaikio erdvė ne tik Lietuvoje, bet ir visose Baltijos šalyse, kasdien sutraukianti šimtus žiemos sporto gerbėjų. 