Pasak ministro atstovės, tai buvęs bandymas, parodęs, kad reikia tobulinti įrangą, ir jo metu radiacinis fonas nebuvo padidėjęs. „Atsakingai pareiškiame, kad atliekamų karštųjų bandymų metu neįvyko jokių pavojų keliančių incidentų, nebuvo nuslėpta svarbi informacija nuo visuomenės, nebuvo padidėjęs radiacinis fonas ir nėra pagrindo manyti, kad tai gali įvykti“, – ministerijos poziciją BNS perdavė A. Vernickaitė. Anot jos, šiuo metu vyksta radioaktyviųjų atliekų tvarkymo ir saugojimo komplekso karštieji bandymai, t. y. bandymai su radioaktyviosiomis medžiagomis. „Bandymai tam ir vyksta, kad būtų išsiaiškinta, ką reikia tobulinti, kad nekiltų jokių nesklandumų saugyklų eksploatacijos metų. Kaip dažnai pasitaiko tokių bandymų metu, taip ir šių bandymų metų buvo nustatytas poreikis papildomai patobulinti techninės įrangos veikimą“, – teigė atstovė. Naujienų portalas 15min.lt pirmadienė pranešė, kad Ignalinos atominėje elektrinėje praėjusių metų pabaigoje įvyko incidentas, apie kurį nebuvo pranešta visuomenei. Anot portalo, iš senų saugyklų į naujas iškeliant radioaktyvias atliekas, paaiškėjo, kad jų radiacinis lygis yra didesnis nei apskaičiuota, ir jei atliekos iš reaktorių būtų sukrautos į konteinerius, kaip ir planuota, galėjo įvykti tam tikra reakcija. Portalas taip pat pranešė, kad pirmadienį šiuo klausimu vyko skubus vadovų pasitarimas atominėje elektrinėje – tariamasi, ką daryti. A. Vernickaitė teigė, kad tai buvęs reguliarus darbinis susitikimas. „Tuo tikslu užsakovas (IAE) ir rangovas (NUKEM) reguliariai susitinka ir nuolat vyksta darbiniai susitikimai, kad būtų aptarta darbų eigą siekiant laiku ir saugiai pradėti pramoninį komplekso eksploatavimą - tai yra jį naudoti pilna apimtimi“, – teigė atstovė. Ji pažymėjo, kad kompleksą bus galima pradėti eksploatuoti tik užbaigus bandymus, parengus reikiamus dokumentus ir gavus atitinkamus VATESI leidimus. Anot portalo 15min.lt, kad gruodžio 31 dieną, atliekant karštuosius bandymus ir perkeliant radiacija užterštas medžiagas, paaiškėjo, kad jos pernelyg užterštos. Saugyklą įrengė Rusijos koncerno „Rosatom“ valdoma Vokietijos įmonė „Nukem Technologies“. Ignalinos AE Komunikacijos vadovė Ina Daukšienė portalui patvirtino, kad bandymų metu įvyko „tam tikri nesklandumai“, todėl bandymai buvo nutraukti. 15min.lt žiniomis, apie šį incidenta yra informuota Europos Komisija (EK) ir uždarymo projektą finansuojantis Europos rekonstrukcijos ir plėtros bankas (ERPB). Neoficialiomis 15min.lt žiniomis, dėl to projektas gali vėluoti.