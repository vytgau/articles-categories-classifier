Kaip nurodoma ES Tarybos pranešime, iš sąrašo pašalintas Bahreinas, Maršalo Salos ir Sent Lusija. O į jį įtrauktos Bahamos, Sent Kitsas ir Nevis bei JAV Mergelių Salos. „Džiaugiuosi, kad daugiau jurisdikcijų, kurios buvo įtrauktos į sąrašą gruodį, įsipareigojo pakeisti savo mokesčių politiką taip, kad būtų atsižvelgta į mūsų nuogąstavimus, – sakė Europos Sąjungai šiuo metu vadovaujančios Bulgarijos finansų ministras Vladislavas Goranovas. – Raginame visas sąraše esančias jurisdikcijas pasekti jų pavyzdžiu, taip pat visas tas, kurios jau įsipareigojo laiku įgyventi pokyčius. Mūsų tikslas yra visame pasaulyje užtikrinti optimalų mokesčių skaidrumą.“ Gruodį į pirminį ES „juodąjį“ mokesčių rojų sąrašą buvo įtraukta 17 šalių. Po kelių savaičių iš jo buvo išbrauktos aštuonios šalys, įskaitant Panamą ir Pietų Korėją, po to, kai jos pažadėjo išspęsti Bendrijai nerimą keliančius klausimus. Be Panamos ir Pietų Korėjos iš sąrašo finansų ministrai pašalino ir Jungtinių Arabų Emyratus, Tunisą, Mongoliją, Makao, Grenadą ir Barbadosą. Tai papiktino aktyvistus, kurie teigia, kad ES įsipareigojimas spręsti mokesčių vengimo problemą po vadinamųjų „Panamos popierių“ paviešinimo slopsta. „Juodasis“ mokesčių rojais laikomų šalių sąrašas buvo paskelbtas praėjus metams po to, kai buvo paskelbti „Panamos popieriai“, nutekinti iš žinomos Panamos teisininkų firmos. Šie duomenys atskleidė, kaip pasaulio turtingieji slepia savo turtus nuo mokesčių. Iš pradžių sąrašą sudarydama ES svarstė 92 šalis. Sąrašą ketinama periodiškai atnaujinti.