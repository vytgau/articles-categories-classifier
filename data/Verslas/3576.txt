„Paraiškų ateina bangomis, būna, kad per savaitę gauname 30 paraiškų, o kitą savaitę nė vienos. Kol kas negaliu pasakyti, kodėl taip yra. Aišku, jeigu turime renginį, pavyzdžiui, Ukrainoje ar Turkijoje, natūralu, kad paskui iš ten gauname užklausų ir anketų“, – tvirtino startuolių vizas išduodančio agentūros „Versli Lietuva“ padalinio „Startup Lithuania“ projektų vadovė Natalija Lichodedova. Anot jos, nuo kovo, kai buvo pradėtos dalinti startuolių vizos, jas gavo 25 bendrovės, iš jų penkios jau Lietuvoje įkūrė įmones. „Startup Lithuania“ iš viso yra įvertinusi 115 paraiškų. Viena pagrindinių kliūčių, neleidžiančių įmonėms kurtis Lietuvoje, yra inovatyvumo stygius.