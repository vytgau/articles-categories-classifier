Rugsėjo pabaigoje Bagdadas atkirto visus oro kelius į Irako Kurdistaną, daugumai jo gyventojų pasisakius už regiono nepriklausomybę referendume, ir pripažino referendumą prieštaraujančiu Konstitucijai. Skrydžių draudimas buvo tik viena iš drausminamųjų priemonių, kurių buvo imtasi prieš kurdus, Irakui siekiant pripažinti rugsėjo mėnesio balsavimą niekiniu. Federalinės pajėgos perėmė ir ginčytinų naftos turtingų regionų kontrolę. Šie naftos ištekliai būtų padėję užtikrinti hipotetinės kurdų valstybės gyvybingumą. Kaip pranešė Irako Kurdistano sostinės Arbilio oro uosto direktorė Talar Faiq Saleh, Transporto ministerija Bagdade atsiuntė pranešimą, kad tarptautiniai skrydžiai bus „uždrausti iki vasario 28 dienos“. „Leidimas suteikiamas tik vietiniams skrydžiams“, – sakė ji. Skrydžių draudimo pratęsimas dviem mėnesiais rodo, kad Bagdadas siekia palaikyti spaudimą Irako Kurdistanui, dėl referendumo sulaukusiam neigiamų ekonominių pasekmių. Šį mėnesį kilo virtinę regiono miestų sudrebinusi protestų banga, kai protestuotojai padeginėjo politinių partijų biurus. Kurdistano premjeras Nechirvanas Barzani ketvirtadienį pasmerkė „kolektyvinę bausmę, kurią centrinė vyriausybė skyrė visai Kurdistano tautai“. N. Barzani apkaltino Bagdadą, kad šis oro kelius blokuoja siekdamas daryti spaudimą šiam šiauriniam šalies regionui prieš numatomas dviejų šalių derybas.