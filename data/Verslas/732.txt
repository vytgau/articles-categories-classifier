Įmonės valdyba patvirtino ilgalaikių investicijų planą į geležinkelių plėtrą, modernizavimą ir pajėgumų didinimą, pranešė bendrovė. „Tai esminis visos įmonių grupės valdymo pokytis. Investicijos, jų valdymas ir prioritetų nustatymas iki šiol grupėje nebuvo vykdytas nuosekliai. Įgyvendinami šį pokytį esame pasiruošę iš esmės sustiprinti infrastruktūrą ir padidinti jos pajėgumus“, – pranešime spaudai sako „Lietuvos geležinkelių“ generalinis direktorius Mantas Bartuška. Įmonės atstovas Tadas Valančius BNS sakė, kad planas yra bendrovės pirmą kartą ruošiamos ilgalaikės strategijos dalis. Pasak M. Bartuškos, pokyčiai atvers naujas galimybes bendrovės partneriams, sustiprins pagrindines jungtis su Klaipėdos uostu ir tarptautinėmis rinkomis. Be kita ko, numatoma mažinti traukinių skleidžiamą triukšmą, didinti jų greitį, atnaujinti riedmenis bei mažinti poveikį aplinkai – naudoti ekologiškesnę ir resursus tausojančią energiją. Didelę dalį investicijų „Lietuvos geležinkeliai“ ketina pritraukti iš išorės šaltinių, daugiausia – Europos Sąjungos fondų. Likusi dalis bus finansuojama bendrovės lėšomis. „Lietuvos geležinkeliai“ sausį–vasarį pervežė dešimtadaliu daugiau krovinių – iš viso 8,6 mln. tonų, o pajamos augo 0,4 proc. iki 69,6 mln. eurų.