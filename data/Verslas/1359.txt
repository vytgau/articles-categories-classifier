Toks susitarimas pasiektas antradienį aplinkos ministro Kęstučio Navicko ir Lietuvos pramonininkų konfederacijos atstovų susitikime. „Suradome du aspektus, ties kuriais apsistojome ir toliau dirbsime. Kadangi atliekų sutvarkymą įrodančių dokumentų yra panaikinta už beveik 15 tūkst. tonų, tai gamintojų atstovai sako, kad yra kiekiai, kurie buvo ir bus surinkti, viršijant Vyriausybės nustatytas užduotis. Jie siūlo padaryti užskaitas mažinant tas tonas. Mes tą principa suprantame ir priimame tą įsipareigojimą“, – BNS sakė aplinkos viceministras Dalius Krinickas. Gamintojai ir importuotojai teigia, jog 2016-2017 metais jie sutvarkė daugiau nei reikalaujama atliekų, taip pat įsipareigojo viršyti normas 2018–2020 metais. Taip, anot jų, būtų padengta 2013-2015 metais nesutvarkytų apie 15 tūkst. tonų metalo ir plastiko pakuočių. „Antra, gamintojai įsipareigojo nupirkti arba finansuoti papildomai 50 tūkst. pirminio rūšiavimo konteinerių komplektų“, – pridūrė D. Krinickas. Anot jo, taikos sutartį dar turės patvirtinti teismas, nagrinėjantis įmonių ir aplinkosaugininkų ginčą. Dėl „Metrail“ išrašytų fiktyvių atliekų tvarkymo dokumentų 2018-ųjų išvakarėse šimtai įmonių sulaukė aplinkosaugininkų raginimo susimokėti 15 mln. eurų taršos mokesčio už 2013–2015 metais nesutvarkytas pakuočių atliekas. Aplinkosaugininkai 2015–2017 metais tikrino bendrovę „Metrail“ ir nustatė, kad ši netinkamai sutvarkė 14,5 tūkst. tonų metalinių ir 500 tonų plastiko pakuočių. Už šį kiekį neteisėtai išrašyti atliekų sutvarkymą įrodantys dokumentai buvo išduoti 1,8 tūkst. įmonių. Įsigiję šiuos dokumentus iš „Metrail“, gamintojai ir importuotojai buvo atleisti nuo mokesčio už aplinkos teršimą pakuotės atliekomis. D. Krinickas sako, kad pasiekus susitarimą su įmonėmis, iš jų nebus reikalaujama sumokėti papildomų sumų. „Pagrindinis aspektas yra tas, kad ne sankcijos yra prioritetas, o visi kiti įsipareigojimai – atliekų sutvarkymas ir investicijos į infrastruktūrą“, – teigė aplinkos viceministras. Dėl neteisėtos „Metrail“ veiklos aplinkosaugininkai yra kreipęsi į teisėsaugą. Ikiteisminį tyrimą šiuo metu atlieka Finansinių nusikaltimų tyrimų tarnyba ir Vilniaus apygardos prokuratūra.