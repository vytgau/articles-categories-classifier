„Ataskaita ir ją lydintys dokumentai spalio 30-ąją perduoti Užsienio reikalų ministerijai jų išsiuntimui Europos Komisijai. Manau, kad URM savo darbą atliko“, – sakė Ypatingųjų situacijų ministerijos atstovė Olga Lugovskaja. Ataskaitą rengė tarpžinybinė grupė, sudaryta iš Aplinkosaugos, Sveikatos apsaugos, Vidaus reikalų, Ypatingų situacijų ministerijų, taip pat Astravo AE bei Nacionalinės mokslo akademijos atstovų. Pasak O.Lugovskajos, ataskaita rusų kalba artimiausiomis dienomis bus paskelbta Baltarusijos branduolinio ir radiacinio saugumo priežiūros tarnybos „Gosatomnadzor“ tinklapyje. Energetikos viceministro Michailo Michadiuko teigimu, Astravo AE streso testai atlikti pernai gruodį, pritraukus specialistus iš Rusijos. Tuo tarpu Lietuva, abejojanti vos 50 kilometrų nuo Vilniaus Rusijos korporacijos „Rosatom“ statomos branduolinės jėgainės saugumu, reikalauja, kad Astravo AE testavimas nepalankiausiomis sąlygomis būtų atliktas pagal Europos Sąjungos (ES) metodologiją. Baltarusija Lietuvos priekaištus atmeta ir sako, kad jėgainėje bus taikomi aukščiausi saugumo standartai. Pirmojoje Baltarusijos branduolinėje jėgainėje bus įrengti du 1200 megavatų galios reaktoriai, kurie turėtų pradėti veikti 2019-2020 metais.