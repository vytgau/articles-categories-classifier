„Lietuvos geležinkeliai“ pranešė užtikrinsiantys šiaurės Lietuvoje pagaminto cemento transportavimą „Akmenės cemento“ klientams tiek Lietuvos, tiek eksporto rinkose. Numatoma, kad didelė dalis krovinių bus gabenama į Klaipėdos jūrų uostą. Krovinius taip pat planuojama vežti į Lenkiją, Baltarusiją, Karaliaučių, pristatyti bendrovės klientams Lietuvoje. „Ilgalaikė sutartis su „Akmenės cementu“ žymi naują bendradarbiavimo etapą. Siekiame įsiklausyti į klientų poreikius ir tai duoda rezultatą – viena didžiausių šalies pramonės įmonių patiki „Lietuvos geležinkeliams“ savo produkcijos pervežimą“, – pranešime sako „Lietuvos geležinkelių“ generalinis direktorius Mantas Bartuška. Iki šiol su „Akmenės cementu“ buvo pasirašomos vienerių metų sutartys dėl krovinių vežimo. Planuojama, jog „Lietuvos geležinkeliai“ ateityje įmonei pasiūlys ir kitas paslaugas – vagonų nuomą ir jų aptarnavimą Akmenės geležinkelio stotyje. „Akmenės cemento“ per metus pervežamos produkcijos kiekis geležinkeliais siekia apie 1 mln. tonų, arba 2 proc. „Lietuvos geležinkelių“ gabenamų krovinių. Viena didžiausių Klaipėdos jūrų krovinių kompanijų „Bega“ šiemet baigė pernai pradėtą pirmąjį šalyje specializuotą cemento krovos terminalą, skirtą „Akmenės cementui“. „Bega“ ateityje ketina pastatyti dar vieną tokią pat 3,6 tūkst. tonų talpos cemento talpyklą. „Bega“ planuoja, kad 2018–2020 metais cemento eksportas per Klaipėdos uostą išaugs iki 250–300 tūkst. tonų. Bendrovė 2017 metais perkrovė 170 tūkst. tonų lietuviško cemento, o 2016 metais – 100 tūkst. tonų. „Lietuvos geležinkeliai“ balandį pasirašė ilgalaikę sutartį ir su vienintele Baltarusijos kalio trąšų gamybos ir eksporto bendrove „Belaruskalij“. Su šia bendrove iki šiol buvo sudaromos tik trumpalaikės sutartys, kuriose nebuvo numatyti įsipareigojimai dėl tarifų ar krovinių garantuotų apimčių. Pernai „Lietuvos geležinkeliai“ vežė daugiau nei 10 mln. tonų „Belaruskalij“ krovinių – apie 20 proc. bendro krovinių kiekio.