Tarnybos direktorė Indrė Šidlauskienė sako, kad žemės ūkio viceministras Artūras Bogdanovas jai yra pavedęs rasti 300-450 kvadratinių metrų patalpas Klaipėdoje. Pasak jos, tai neapsimokėtų, nes kelias patalpas čia turi pati Žuvininkystės tarnyba. „Pertvarka vykdoma daugiau subjektyviai, o ne objektyviai, tai yra siekiant sutaupyti valstybės lėšų. Ši valdžia reformas įgyvendina aklai, vadovaujamasi principu – pirma darom, o paskui žiūrim, kas iš to išeis", – sakė I. Šidlauskienė. Viceministras A. Bogdanovas tvirtino, jog tarnybai būtų neefektyvu glaustis trijose patalpose, o ne viename pastate. Jis teigė, kad Žuvininkystės tarnybos vadovė bando stabdyti pertvarką.