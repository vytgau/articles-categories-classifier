Taip pat pastebima, kad nemokamu stovėjimu naudojasi centre dirbantys, kurie Žvėryne palieka mašinas ir kelionę tęsia pėsčiomis. Visas Žvėrynas patenka į žaliąją rinkliavos zoną, o tai reiškia, kad valandai palikti transporto priemonę kainuoja 30 euro centų. Planuojama, kad mokestis bus renkamas nuo pirmadienio iki šeštadienio, nuo 8 ryto iki 18 val. vakaro. Tuo metu čia gyvenantys ir prisiregistravę vilniečiai, norėdami palikti transportą apmokestintose aikštelėse, privalo įsigyti specialius leidimus. Tai padaryti reikia per ateinančias dvi savaites, elektroniniu būdu arba „Susisiekimo paslaugų“ klientų aptarnavimo centre. Siekiant užtikrinti tvarkingesnį automobilių statymą, Vilniuje daugėja apmokestintų aikštelių. Susisiekimo paslaugų atstovai ragina miesto centre dirbančiuosius važiuoti viešuoju transportu, o mašinas palikti specialiose „Statyk ir važiuok“ aikštelėse.