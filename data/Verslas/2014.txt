Valstybės atkūrimo šimtmečio šventė ne juokais išjudino lietuvius savo namus puošti tautine atributika. „Jau mėnesį laiko pardavimai yra neįtikėtinai išaugę. Tai akivaizdžiai yra susiję su Lietuvos valstybės atkūrimo šimtmečio švente, – sako internetinės parduotuvės lietuviskaatributika.lt direktorė Ž. Valančiauskienė. – Skirtingos atributikos pardavimai išaugę nuo 5 iki 10 kartų. Pirmiausia buvo itin perkamos didžiausios vėliavos, vėliau ir iki šiol – įvairūs aksesuarai, mažytės popierinės vėliavėlės, kurias dabar naktimis gaminame. Žmonės mielai perka kepuraites, pirštines, šalikus – viską, ką galima dėvėti, kuo pasipuošti.“ Prekybos tinklo „Maxima“ komercijos vadovė Vilma Drulienė taip pat pastebi, kad Lietuvos šimtmečio šventės laukimas ir vis daugiau informacijos šia tema skatina tautinės atributikos paklausą. „Fiksuojamos pardavimų tendencijos rodo, jog šimtmečio laukimo nuotaikos pasiekė piką. Palyginti su tuo pačiu laikotarpiu pernai vasario mėnesį, visos tautinės atributikos prekių paklausa šoktelėjo 200 proc., o vėliavų pardavimai išaugo net 800 proc. Pavyzdžiui, jei praėjusiais metais pirmoje vasario pusėje pirkėjai įsigijo 43 valstybines vėliavas, šiais metais jų pardavėme beveik 1300 vienetų“, – sako ji. „Rimi Lietuva“ rinkodaros ir viešųjų ryšių vadovė Dalia Kybartaitė sako, kad tautinės atributikos pardavimai „Rimi“ parduotuvėse auga kasmet, o ryškesnis pardavimų augimas fiksuojamas jau nuo praėjusių metų. Tuo metu prekybos tinklo „Iki“ viešųjų ryšių vadovė Berta Čaikauskaitė nepastebi išaugusios tautinės atributikos paklausos: „Šiuo metu lietuviška tautine atributika prekiaujama tik didžiosiose prekybos tinklo „Iki“ parduotuvėse. Stebėdami šios produkcijos pardavimus ne pirmus metus, matome, kad jos paklausa yra stabili. Trispalvėmis gyventojai stengiasi pasirūpinti ne tik prieš valstybės šventes vasarį, kovą bei liepą, bet ir dažnesnėmis progomis – palaikydami Lietuvos sportininkus tarptautinėse varžybose arba, pavyzdžiui, Lietuvos atlikėjus „Eurovizijos“ dainų konkurse. Artėjant Lietuvos valstybės šimtmečiui, išaugusios paklausos „Iki“ parduotuvėse kol kas nepastebėta.“ D. Kybartaitė irgi pastebi, kad atributikos paklausa išauga sporto švenčių metu, pardavimus skatina olimpiada, krepšinio čempionatai. „Taip pat daugiau atributikos parduodama miestų parduotuvėse, kur gausu turistų. Ten daugiausiai perkami magnetukai, ženkliukai, puodeliai su nacionaline simbolika. Ne miesto centro parduotuvėse daugiausiai perkamos vėliavos, šalikai. Šiuo metu daugiausiai parduodame vėliavų, ženkliukų“, – teigia „Rimi“ atstovė. Perka viską: nuo magnetukų iki didžiausių vėliavų V. Drulienės teigimu, besiruošdamas valstybės atkūrimo šimtmečiui, prekybos tinklas „Maxima“ gerokai išplėtė savo siūlomos tautinės atributikos asortimentą. „Esame lietuviškas prekybos tinklas, todėl siūlome platų tautinės atributikos pasirinkimą. Praėjusiais metais tautine atributika paženklintą asortimentą išplėtėme apie 30 proc., o artėjant Lietuvos nepriklausomybės šimtmečiui, neseniai pasirinkimą „Maximoje“ papildė dar apie 40 naujų skirtingų prekių lietuviškumo tematika. Kaip ir ankstesniais metais, pirkėjai labiausiai domisi įvairaus formato tautinėmis ir valstybinėmis vėliavomis, smulkiais suvenyrais: magnetukais, raktų pakabukais, rašymo priemonėmis bei tautiniais motyvais dekoruotomis stiliaus detalėmis“, – pasakoja pašnekovė. Pasak B. Čaikauskaitės, daugiausiai nuperkama tos atributikos, kuri turi ne vien estetinę, bet ir praktinę funkciją, todėl galima teigti, kad gyventojai nevengia su valstybės simboliais gyventi kasdien, neišskirdami valstybinių švenčių. „Žinoma, dalis nuperkamos atributikos iškeliauja į užsienį kaip suvenyrai“, – kalba B. Čaikauskatė. Ž. Valančiauskienė pažymi, kad jos vadovaujama internetinė parduotuvė specialiai išplėtė asortimentą – pasigamino specialios atributikos, skirtos atkurtos valstybės šimtmečiui. „Ji – taip pat labai populiari. Pačius įvairiausius suvenyrus su šimtmečio atributika, panašu, perka įmonės klientų ar darbuotojų dovanoms. Dirbame po 15 valandų, naktimis, o žmonės neįtikėtinais tempais perka tautinę atributiką, nespėjame sąskaitų išrašinėti. Tai, žinoma, yra labai džiugu, ir pradžioje labai džiaugėmės, bet dabar jau esame labai pervargę“, – atvirauja pašnekovė.