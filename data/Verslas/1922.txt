Kadangi abejuose parlamento rūmuose dauguma priklauso premjero Shinzo Abės vadovaujamai valdančiajai Liberalų demokratų partijai ir jaunesniajai koalicijos partnerei Komeito partijai, galutinis H. Kurodos paskyrimas bus tik formalumas. Tai – pirmas atvejis Japonijoje per pastaruosius 50 metų, kai centrinio banko vadovas eis šias pareigas daugiau kaip penkerius metus. H. Kuroda tapo Japonijos banko vadovu 2013 metais. Jis laikomas vienu pagrindinių „abenomika“ vadinamos ekonomikos reformų programos iniciatorių. H. Kuroda laikosi itin lanksčios pinigų politikos, kuria siekiama reguliuoti metinį infliacijos augimą iki 2 procentų. Tai sumažino Japonijos valiutos kursą dolerio atžvilgiu ir užtikrino rekordines pajamas į užsienio rinkas orientuotoms Japonijos korporacijoms.