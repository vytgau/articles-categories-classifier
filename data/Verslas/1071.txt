Ketvirtadienį Vyriausybės valandoje Seimo narys Gintaras Steponavičius kreipėsi į vidaus reikalų ministrą E. Misiūną dėl kelių aukštos kvalifikacijos Ukrainos piliečių, dirbančių Lietuvoje. G. Steponavičius pasakojo, kad ukrainiečių verslininkai Seimo nariui skundėsi, jog nepavyksta susitvarkyti reikiamus dokumentus Migracijos departamente. „Jų (ukrainiečių verslininkų – ELTA) procedūros gauti leidimus gyventi skubos tvarka nėra nagrinėjamos laiku, jie susimoka apvalias sumas už pagreitintą procedūrų tvarkymą, gauna neigiamus atsakymus, kad nėra spėjama padaryti“, – kalbėjo Seimo narys. E. Misiūnas po G. Steponavičiaus gūžčiojo pečiais ir teigė, kad tokia situacija yra skaudi žaizda. Ministras kalbėjo, kad Migracijos departamentui buvo numatyti papildomi darbuotojai. „Aš vis sulaukęs tokio komentaro pasiklausiu vadovės (E. Gudzinskaitės – ELTA), kokia yra stadija, kodėl nesugeba užtikrinti tų terminų vykdymo, nes įsteigiant naujas pareigybes, skiriant papildomą finansavimą buvo žadėta, kad tos problemos spręsis. Bet jos tęsiasi ir nesimato pabaigos“, – neslėpdamas nusivylimo Migracijos departamento darbu kalbėjo ministras. E. Misiūnas paprašė, kad G. Steponavičius apie minimą atvejį suteiktų daugiau informacijos ir pažadėjo pasidomėsiantis pats šia problema. Migracijos departamentui sulaukus kritikos, kad užsieniečiai laiku negauna vizų ir jis tinkamai neatlieka funkcijų, vidaus reikalų ministras E. Misiūnas vasario viduryje nepatenkinamai įvertino departamento vadovės E. Gudzinskaitės veiklą ir panaikino kvalifikacinę direktorės kategoriją ir 15 proc. sumažino atlyginimą. Tuo metu pati E. Gudzinskaitė atmeta beveik visus jai metamus priekaištus. Pasak E. Gudzinskaitės, ji, kaip Migracijos departamento vadovė, negali kontroliuoti imigracijos srautų, kurie priklauso nuo Vidaus reikalų ministerijos formuojamos politikos. Ketvirtadienį Migracijos departamento direktorė E. Gudzinskaitė prakalbo, kad ketina skųsti vidaus reikalų ministro E. Misiūno jai skirtą neigiamą veiklos įvertinimą. Premjeras Saulius Skvernelis teigė, kad Migracijos departamento vadovė „sunkiai susitvarko“.