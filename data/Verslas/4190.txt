„Kas vyksta Kaune“ žiniomis, Registrų centre šių metų kovo 27 d. įregistruotas įrašas rodo, kad „Lidl Lietuva“ įsigijo „Undinės“ pastatą adresu Jonavos g. 40. Šaltinių teigimu, greitai ten prasidės parduotuvės statybos. Naujas prekybos centras atsirastų Jonavos gatvėje, prie Kauno pilies žiedo. Portalo žiniomis, jau yra parengtas pastato pritaikymo prekybos centro funkcijoms projektas. Tai leidžia manyti, kad „Undinė“ nugriauta nebus, o kaip pasikeis, kol kas galima tik spėlioti. Neaiški ir ten šiuo metu veikiančių įstaigų ateitis. „Lidl“ komunikacijos vadovas Valdas Lopeta šios informacijos nei patvirtino, nei paneigė. „Ačiū už klausimą, bet, deja, atsakyti į jį negalėsiu, nes „Lidl“ plėtros planų nekomentuoja“, – sakė jis. „Kauno Undinė“ generalinis direktorius Haroldas Nevidauskas teigė, kad jau daug anksčiau buvo sakiusių, jog „Undinė“ griaunama, tačiau ji stovi iki šiol. „Viskas labai preliminaru – dabar „Lidl“ ateina taip, kaip 2003 m. ėjo „Maxima“. Jeigu kažkas ir aiškės, tai įvyks tik vasarį“, – kalbėjo H. Nevidauskas. Anot jo, sklypas, kuriame stovi „Undinė“, tikrai nepriklauso „Lidl“, tačiau apie pastato nuosavybės teises direktorius neužsiminė. „Jie tiesiog žvalgosi, lygiai, kaip ir kiti. Visi kaimynai aplink irgi buvo atėję, kažką tarėmės, šnekėjome. Mes kaip dirbome, taip dirbame“, – neįvykusius sandorius prisiminė H. Nevidauskas. Kol kas, centro vadovo teigimu, niekas nepasikeitė, neaišku, ar su „Undine“ kas nors bus daroma. „15 metų nuolat kažkas ateina ir mes tariamės, tačiau tai dar nereiškia pokyčių. Jeigu registrų centre įregistruota sutartis, matyt, buvo ir „Lidl“ atėję. Ne vieninteliai“, – procesų nesureikšmino pašnekovas. Kaip skelbiama „Undinės“ interneto portale, centre veikia muzikinis klubas „Orixo“, viskio baras, biliardas, stalo tenisas, pirtis, vaikų akademija, klubas „Titanas“, sporto salė, vaikų dainavimo mokykla, „Atrakcionada“, įrašų studija, fotostudija, „Tatoo“ studija, baikerių ir bridžo klubai, organizacija „Blaivi laisvė“, įmonės „Pigus vokas“, „Raudonas Autobusiukas“, „Polilinija“, odontologijos kabinetas, prekės gyvūnams, baldų gamyba ir autoservisas. Tuo tarpu naujo „Lidl“ statybos įsibėgėja Juozapavičiaus prospekte, apie kurių projekto derinimą ir pačius pirmuosius žingsnius buvo rašyta „Kas vyksta Kaune“. Tiek Juozapavičiaus pr., tiek Jonavos g. šalia „Lidl“ dominančių vietų jau veikia ar netrukus bus atidarytos „Maxima“ parduotuvės. „Maximos“ prekybos departamento direktorė Lina Trinkūnienė DELFI komentavo, kad naujoji „Maxima XX“ parduotuvė Kaune, Jonavos gatvėje, įrengiama pagal vietos bendruomenės poreikius. „Ji bus pritaikyta skubantiems, veiks visą parą, čia bus galima rasti apie 30 tūkst. skirtingų pavadinimų prekių", - rašė ji. Pasak jos, Kaune naujos parduotuvės duris atverti planuojama iki didžiųjų švenčių ir tai bus 25-oji parduotuvė mieste. „Pastato atnaujinimo bei įrengimo darbams skirta apie 2,5 mln. eurų dydžio investicija, planuojame sukurti apie 100 naujų darbo vietų", - rašė ji. 