„Esu Regimantas, esu buriuotojas, esu vadovas, vyras, vaikų tėvas, esu šiaip fainas žmogus“, – į laidos „Boso valanda su S. Jovaišu“ vedėjo klausimą, kas tu toks, atsako Regimantas Buožius. Šios laidos svečias nuo 2017m. liepos mėn. paliko didmeninės prekybos UAB „ACC Distribution“ direktoriaus pareigas ir liko dirbti bendrovės valdybos pirmininku. Kaip jau minėjo prisistadydamas, pašnekovas taip pat yra buriuotojas ir sudarė legendinės jachtos „Ambersail“ įgulos branduolį. R. Buožius paklaustas, ką jam suteikė buriavimas, neslepia, jog šis užsiėmimas jam leido suprasti, ką ir kodėl jis veikia gyvenime. „Buriavimas man leido suprasti aplinką. Nes kartais, kai nebūna vėjo, tu daryk kažką nedaręs, atrodo nejudi į priekį ir viskas. Bet tuomet, tikriausiai ateina laikas, kai gali susitvarkyt kitus dalykus. Pavyzdžiui buitį: pasiklot, išsivalyt ir pan. Lygiai tas pats ir versle. Kai atrodo, kad kažkas nurimsta ir nebevyksta, žmonėms kyla panika. Tada kaip tik geras laikas apsitvarkyti aplinkui, atsakyt į klausimus, kodėl dirbi, su kuo dirbi, pagaliau peržiūrėti strategiją ar kaip tik ją sukurti.“, – pasakojo R. Buožius. Laidos svečias atrado ir daugiau buriavimo ir verslo panašumų. „Balansą anksčiau suprasdavau, kaip labai statinę būseną. Arba yra gerai arba blogai. O turi būti, žinoma, tik gerai. Viduriuko nėra. Supratau, kad balansas yra ritmas. Ir tas yra, ir tas yra. Ir kuo tolygesnis balansas, tuo esi laimingesnis“, – sakė R. Buožius. Anot R. Buožiaus, gyvenime visiems anksčiau ar vėliau ateina metas stabtelti ir stipriai įkvėpus pasirinkti tolimesnį kelią. Pačiam pašnekovui toks laikas atėjo po pokalbio su pažįstamu žmogumi. „Pokalbyje su vienu žmogumi, jis pasakė man, kad esu melagis. Meluoju pats sau. Tada man buvo toks vidinis šokas, kaip aš galiu meluoti sau. Ir tai mane sustabdė pasižiūrėti, kas aš esu, koks esu su aplinkiniais, kam aš reikalingas ir kas vyksta aplinkui“, – buvo atviras laidos svečias. Sekite naujienas vadovams kartu! Prisijunkite prie „Boso valandos su S. Jovaišu” paskyros socialiniame tinkle „Facebook”! Užsiregistruokite „Boso valandos“ naujienlaiškiui. Jame naujausia informacija vadovams, kurie nori tobulėti: aktualūs straipsniai savišvietai ir saviugdai, Sauliaus Jovaišo įžvalgos įvairiomis temomis ir atsakymai į jūsų užduotus klausimus, vaizdo reportažai ir, žinoma, naujausios „Boso valanda“ laidos. Ieškokite Facebook.com/BosoValanda.