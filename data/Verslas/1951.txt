LB Riziką ribojančios priežiūros departamento direktorė Renata Bagdonienė Seimo opozicijoje esantiems socialdemokratams pranešė, kad „Agrokoncerno“ paprašyta „paaiškinti vykdomos skolinimo veiklos aspektus bei pateikti tam tikrus įrodymus“. Prašymą centriniam bankui įvertinti „Agrokoncerno“ veiklą Socialdemokratų partijos pirmininkas Gintautas Paluckas ir frakcijos seniūnas Juozas Olekas pateikė sausio pabaigoje. Jie suabejojo, ar „Agrokoncerno“ sandoriai su ūkininkais negalėjo būti sudaromi tyčia, iš anksto žinant, kad jie nesugebės laiku grąžinti paskolų, taip sudarant prielaidas įsigyti jų žemę. „Jeigu „Agrokoncerno“ veikla nelaikoma finansinių paslaugų teikimu, tuomet Lietuvos banko priežiūros tarnybai siūloma įvertinti, ar nuolatinis sistemingas mokėjimų atidėjimas už suteikiamus vekselius, įkeičiant turtą ir nevertinant ūkininko mokumo, neiškreipia finansų rinkos, nedaro žalos sąžiningiems rinkos dalyviams, užsiimantiems licencijuota ir LB prižiūrima finansine veikla“, – rašoma politikų kreipimesi. „Analogišką tyrimą Lietuvos bankas vykdė ir prieš metus, jokių problemų tada nebuvo, dabar atsakymas bus toks pats. Ūkininkai nėra tie bankų klientai, kaip juos supranta bankai. Jeigu įmonės negalėtų kredituoti ūkininkų, daugelis jų nutrauktų savo veiklą, nes jie neturi apyvartinių lėšų. Bet kreditas prekinis, tai nėra kreditas ta prasme, kuris yra įprastas skolinantis pinigus“, - Eltai komentavo R. Karbauskis.