Pernai metų pabaigoje Taryba buvo patvirtinusi lengvatinį 1 euro metinį mokestį už verslo liudijimą besiverčiant būsto nuoma. Savivaldybės administracijos Mokesčių skyriaus vedėja Kristina Petraitienė teigė, kad siūloma kitais metais taikyti 2016-aisiais galiojusį 348 eurų mokestį už gyvenamosios paskirties patalpų nuomos verslo liudijimą. Pasak K. Petraitienės, ši veikla yra gana pelninga palyginti su kitomis veiklomis, kurioms nustatytas 348 eurų mokestis. Be to, 1 euro mokestis buvo įvestas siekiant spręsti gyventojų, deklaravusių gyvenamąją vietą prie Klaipėdos miesto savivaldybės, problemą. Tačiau teigiama, kad didelio poveikio 1 euro mokestis būtent šiai problemai neturėjo, o privalomas gyvenamosios vietos deklaravimas įsigalios tik nuo 2018-ųjų pradžios. K. Petraitienė atkreipė dėmesį į tai, kad yra ir tokių asmenų, kurie nuomoja ir po 20 butų. „Administracija siūlo 348 eurų metinį mokestį už būsto nuomą, šis siūlymas pagrįstas ekonominiais skaičiavimais, įvertintas socialiniu aspektu“, – Tarybos nariams aiškino ji. Tarybos komitetuose buvo pateikti skirtingi siūlymai: palikti 1 euro mokestį arba nustatyti 209 eurų dydžio mokestį. Taigi Tarybos nariai rinkosi iš 3 variantų: minimalus, 1 euro, mokestis, komiteto siūlyti 209 eurai, Savivaldybės administracijos teikiami 348 eurai. Klausimo svarstymo ir balsavimo metu nusišalino Tarybos narys Tomas Meškinis, nurodęs, kad pats turi verslo liudijimą. Likusieji politikai pritarė didesniam nei šiemet, bet mažesniam nei siūlė valdininkai – 209 eurų metiniam mokesčiui. 2016 m. buvo išduotas 371 verslo liudijimas gyvenamųjų patalpų nuomai, 2017 m. – 839. Iš viso lengvatinis 1 euro metinis mokestis šiais metais buvo taikomas 27 veiklos rūšims. Mažesnį mokestį dar pernai pasiūlė taikyti tuometis Tarybos narys Simonas Gentvilas. Pasak jo, taip nekilnojamojo turto nuomos rinka būtų traukiama iš šešėlinio verslo, o tai būtų naudinga ne tik žmonėms, bet ir Savivaldybei, kuri siekia sudaryti sąlygas lengviau deklaruoti gyvenamąją vietą Klaipėdos mieste.