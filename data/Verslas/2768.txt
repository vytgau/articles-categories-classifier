PST pranešė pateikusi skundą Vilniaus apygardos administraciniam teismui (VAAT). „Irdaiva“ BNS taip pat patvirtino, kad trečiadienį pateiks skundą tam pačiam teismui. Teismo pirmininko padėjėja ryšiams su visuomene Sigita Jacinevičienė-Baltaduonė BNS teigė, kad PST skundas gautas trečiadienį, o „Irdaivos“ – dar ne. „PST nesutinka su principine Konkurencijos tarybos išvada, jog tarp PST ir „Irdaivos“ sudarytomis jungtinės veiklos sutartimis buvo siekiama riboti konkurenciją 24-iuose „Vilniaus vystymo kompanijos“ viešuosiuose pirkimuose“, – rašoma PST pranešime. Pasak jo, bendradarbiavimas, sudaręs prielaidą įmonei dalyvauti viešuosiuose pirkimuose, kuriuose ji kitu atveju nebūtų dalyvavusi, negali būti kvalifikuojami kaip sutarimas, sudarytas konkurencijos ribojimo tikslais. „Irdaivos“ generalinis direktorius Vitas Lopinys BNS teigė, kad bendrovė taip pat netrukus pateiks skundą teismui. „Mes tą sprendimą skundžiame, tikrai skundžiame, ir šiandien paskutinė diena, kai tą galime padaryti, ir mes tai tikrai padarysime. Šią akimirką tai ir vyksta“, – sakė V. Lopinys. Konkurencijos taryba gruodžio pabaigoje skyrė PST 8,514 mln. eurų, o „Irdaivai“ – 3,686 mln. eurų baudas. Maksimalios baudos skirtos už tai, kad įmonės susitarė kartu dalyvauti ir nekonkuruoti 24-iuose Vilniaus vystymo kompanijos 2013–2015 metais skelbtuose mokyklų ir darželių atnaujinimo konkursuose. Abi įmonės laimėjo 11 pirkimų, kurių bendra vertė – maždaug 18 mln. eurų, tačiau ne visi projektai buvo įgyvendinti. PST ir „Irdaivai“ nepavyko pradėti dviejų apie 3,9 mln. eurų vertės projektų.