„Įstatymu norime įtvirtinti pačią GPAIS sistemą kaip tokią, kaip įrankį atliekų apskaitai vykdyti ir įpareigoti visus sistemos dalyvius ta sistema naudotis, o į ją pradėti įvesti duomenis nuo kitų metų sausio 1 dienos. Suteikiame pereinamąjį laikotarpį, tai faktiškai šimtu procentų visi turės naudotis nuo kitų metų liepos 1 dienos“, – BNS sakė aplinkos viceministras Dalius Krinickas. Jis mano, kad rinkos dalyviai aktyviai naudotis sistema jau pereinamuoju laikotarpiu – pirmąjį kitų metų pusmetį. „Tiek gamintojai, importuotojai, tiek ir tvarkytojai žino, kad nesant duomenų sistemoje, jie negalės vykdyti veiklos, nes atliekų apskaita bus tiesiogiai susijusi su vykdoma veikla (...) Pats veiklos vykdytojas bus suinteresuotas integruotis, nes kitaip jis negalės vykdyti apskaitos, negalės mokėti mokesčių“, – aiškino D. Krinickas. Pasak viceministro, galutinį sprendimą turės priimti Seimas, jo sprendimo laukiama gruodį. Pastaruoju metu GPAIS yra bandoma, rinkos dalyviai teikia pastabas apie jos veiklą. D. Krinicko teigimu, atliekos apskaitomos ir dabar, bet tai daroma „popieriuje“. Elektroninė sistema supaprastins kontrolę. Aplinkos ministerija yra nustačiusi ne vieną atvejį, kai klastojami atliekų sutvarkymo dokumentai, kuriais remiantis gamintojai ir importuotojai atleidžiami nuo mokesčio į valstybės biudžetą. Pradėjus veikti naujajai sistemai, tikimasi, nebeliks galimybių piktnaudžiauti. Valstybės kontrolė lapkričio pradžioje pareiškė, kad būtina įdiegti atliekų apskaitos informacinę sistemą ir stiprinti aplinkos apsaugos kontrolę. Auditas parodė, kad gamintojai ir importuotojai ne visada sutvarko gaminių pakuotes ir kartais nesumoka mokesčio už aplinkos teršimą, o institucijos ne visada kontroliuoja jų veiklą. Be to, pasak valstybės auditorių, atliekų tvarkytojai teikia neteisingus duomenis apie sutvarkytų atliekų kiekius, todėl viešai skelbiama informacija apie jas yra nepatikima. Pavyzdžiui, 2013-2016 metais 23,4 tūkst. tonų atliekų sutvarkyta netinkamai, todėl į biudžetą už aplinkos teršimą turėtų būti sumokėta 36,2 mln. eurų. Valstybės kontrolė atliktą auditą perdavė Specialiųjų tyrimų tarnybai.