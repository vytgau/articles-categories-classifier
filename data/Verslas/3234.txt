AviationCV.com – lietuviškas startuolis, 2013 metais įkūrė šiuo metu augančią aviacijos darbo skelbimų svetainę pasaulyje. Lietuvių sukurtas portalas siūlo nemokamą personalo duomenų bazę oro linijoms, lėktuvų remonto įmonėms ir aviacijos specialistams, rašoma pranešime spaudai. Lietuviško startuolio sukurtame darbo paieškų internetiniame puslapyje, kuris padeda aviacijos specialistams rasti darbo pasiūlymų, kas mėnesį apsilanko 350 000 vartotojų. „Mūsų portale lankosi pakankamai nišinė tikslinė auditorija – daugiausia pilotai, inžinieriai ir, žinoma, oro linijų darbuotojai”, - cituojama AviationCV.com direktorė Skaistė Knyzaitė. Oro skrydžių bendrovės ne tik kelia darbo skelbimus, bet ir organizuoja pilotų muges visame pasaulyje. Tai renginys konkrečiai kompanijai, ieškančiai vieno tipo specialistų, pavyzdžiui, pilotų. Skaičiuojama, kad norint tapti komercinių lėktuvų pilotu į studijas reikia investuoti iki 100 000 eurų. Vien piloto licenzijos tam nepakanka. Norintysis skraidinti keleivius pilotas turi specifinio lėktuvo tipu išskraidyti bent 500 valandų. Įmonė AviationCV.com padėjo paruošti naujų lakūnų. „Kol kas daugiausia jaunųjų pilotų, besirenkančių mūsų skraidomų valandų programą, yra užsieniečiai, tačiau tikimės, kad, laikui bėgant, vis daugiau lietuvių rinksis aviacijos specialybę. Tai ne tik be galo patraukli sritis, bet ir viena perspektyviausių”, - aiškino S. Knyzaitė. Lietuvos statistikos departamento duomenimis, kelionių į užsienį skaičius 2017 m. pirmąjį ketvirtį, palyginti su tuo pačiu 2016 m. laikotarpiu, padidėjo 7,7 proc., o tarptautinė oro transporto asociacija IATA pranašauja, kad keleivių skaičius per ateinančius dvidešimt metų padvigubės. Taigi, siekiant aptarnauti beprotiškai greitai augančią paklausą kelionėms lėktuvais, garsiausi pasaulyje orlaivių gamintojai „Boeing" ir „Airbus" paskaičiavo, kad per ateinančius metus industrijoje trūks tūkstančių komercinių lėktuvų lakūnų. „Kai kurios oro linijos jau dabar ruošiasi pilotų stygiui, keldamos atlyginimus specialistams. Net mažosios oro skrydžių bendrovės dvigubina atlygius savo darbuotojams, taigi šiuo metu piloto karjera vėl tampa ypač pelninga“, - reziumuoja S. Knyzaitė.