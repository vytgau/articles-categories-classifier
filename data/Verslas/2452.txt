Sostinės savivaldybė kol kas nepatvirtina, jog buvo atmestas antrojo dalyvio – Vilniaus nacionalinio stadiono su partneriais pateiktas pasiūlymas, tačiau pati įmonė pranešė ketinanti skųsti koncesijos konkurso komisijos sprendimą pašalinti įmonės pasiūlymą iš konkurso. Vilniaus mero patarėjas Aleksandras Zubriakovas BNS kol kas nepatvirtino, kad buvo atmestas Vilniaus nacionalinio stadiono pasiūlymas. „Oficialus atsakymas bus pateiktas tik įvertinus abiejų dalyvių pasiūlymus. „Axis Industries“ savo pasiūlymą turėtų pristatyti sausio 31 dieną“, – sakė A. Zubriakovas. Neoficialiais duomenimis, Vilniaus nacionalinio stadiono pasiūlymas atmestas įvertinus Viešųjų pirkimų tarnybos (VPT) ir Centrinės projektų valdymo agentūros (CPVA) pastabas. Sausio pradžioje pastarųjų įstaigų atstovai BNS teigė, kad Vilniaus nacionalinio stadiono pasiūlymas pateiktas netinkamai, todėl neturėtų būti vertinamas. Vilniaus nacionalinio stadiono vadovo ir vieno akcininkų Renato Načajaus teigimu, komisijos nurodytas formalus neatitikimas konkurso taisyklėms neturėtų būti svarbesnis už pasiūlymo turinį, o konkurse likus vienam dalyviui apribojamas visuomenės interesas turėti geriausiai visų poreikius atitinkantį nacionalinį stadioną. „Gerbiame komisijos nuomonę, bet nepritariame jų deklaratyviems teiginiams, kurių pagrindu esame šalinami iš konkurso. Manome, kad dėl vieno biurokratinio mygtuko paspaudimo konkurse likus vienam dalyviui kaip tik būtų pažeidžiamas konkurencijos skatinimas, visuomenės interesas ir galimybė išsirinkti projektą, geriausiai atitinkantį gyventojų lūkesčius ir racionalų valstybės lėšų panaudojimą“ , – išplatintame pranešime teigia R. Načajus. Nacionalinio stadiono komplekso konkurse „Axis Industries“ su partneriais visus darbus siūlo atlikti už 79,9 mln. eurų, o Vilniaus nacionalinis stadionas kartu su Turkijos grupe „Kayi Insaat“, stačiusia prekybos centrą „Ozas“ Vilniuje, – už 77,886 mln. eurų. Konkurso komisija preliminarius neįpareigojančius dalyvių pasiūlymus turi įvertinti iki vasario 10 dienos, tačiau tikimasi, jog tai bus padaryta per sausį. Vėliau atrinkti konkurso dalyviai turės pateikti išsamius įpareigojančius pasiūlymus, o juos įvertinusi šių metų pabaigoje turėtų pradėti derybas su pasirinktu koncesininku. 25 metų trukmės sutartį su konkurso nugalėtoju numatoma pasirašyti 2019 metų vasarą.