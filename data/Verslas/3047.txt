Jis abejoja, ar su dabartine loterijos schema bus pasiektas siekiamas rezultatas – sumažinta šešėlinė ekonomika. Interviu DELFI ekonomistas taip pat papasakojo apie naujausius savo Lietuvos šešėlinės ekonomikos tyrimo rezultatus. F. Schneideris buvo skeptiškai nusiteikęs įvedamų „Sodros“ grindų atžvilgiu ir sakė, kad padidinti akcizai alkoholiui skatins kontrabandos vartojimą. – Remiantis ankstesniu jūsų tyrimu, šešėlinė ekonomika Lietuvoje mažėjo nuo 31,1 proc. bendrojo vidaus produkto (BVP) 2005 metais iki 25,8 proc. 2015 metais. Ar sekėte pokyčius vėlesniais metais? – 2016 ir 2017 metais šešėlinė ekonomika toliau mažės iki maždaug 22 proc. ir 21 proc. nuo BVP atitinkamai. – Prašau, paaiškinkite, kaip nustatote šiuos dydžius. – Savo tyrimuose remiuosi duomenimis apie tiesioginę ir netiesioginę mokesčių naštą, Pasaulio banko rodikliais apie reguliavimo aplinką, nedarbą, savarankišką darbą ir BVP augimą. Lietuvoje padėtis ekonomikoje bėgant laikui gerėjo, o kai žmonės gerai uždirba oficialiai, nebeturi paskatų papildomai dirbti šešėlyje. Lietuva išskirtinė tuo, kad dauguma šešėlyje dalyvaujančių asmenų taip pat turi oficialų darbą. Pavyzdžiui, mokytojas vakarais arba savaitgaliais gali papildomai prisidurti užsiimdamas papildoma veikla. Kalbant apie mokesčius, jų našta Lietuvoje pastaraisiais metais nedidėjo, atvirkščiai – labiau mažėjo. Tai dar viena mažėjančio šešėlio priežasčių. – Ar savo tyrimuose naudojate duomenis apie mokesčių surinkimą? – Taip, Finansų ministerija visada nori jų surinkti kuo daugiau. Mokesčių vengimo mastas mažėja, tad mažėja ir šešėlinė ekonomika, tačiau ryšis tarp šių dalykų nėra tiesioginis, juk mokesčių galima vengti ir nedalyvaujant šešėlyje. – Sutiktumėte, kad didesnis mokesčių surinkimas yra pagrindinė paskata Vyriausybei kovoti su šešėliu? – Tai dominuojantis motyvas. Juk kiekviena demokratiškai išrinkta valdžia turi patenkinti daugybę gyventojų norų: didinti pensijas, taisyti kelius, gerinti aukštąjį mokslą, daugiau skirti krašto apsaugai ir t.t. Tačiau Vyriausybė niekada neturi pakankamai lėšų visiems rinkėjų norams patenkinti. Vis dėlto, ne visos kovos su šešėliu priemonės pasiekia rezultatų. Tarkim, pastaruoju metu nemažai diskutuojama apie tai, kad galima būtų padidinti pridėtinės vertės mokestį (PVM), sumažinti kitus. Tačiau toks pokytis labiausiai nuskriaustų viduriniąją klasę. Vokietijoje turime nuožmius ginčus apie mokesčių teisingumą – kas ir kiek sumoka. Šiuo metu didžiausia našta tenka viduriniajai klasei, kai didelės korporacijos sugeba išvis išvengti mokesčių. Pavyzdžiui, ką daro „Apple“ ir „Google“ – jos nepažeidžia jokių įstatymų, bet sumoka labai mažai. Europos Sąjunga turi keisti įstatymus, jei nori, kad situacija pasikeistų. Tai matantys žmonės pradeda galvoti, kad jiems tenkanti mokesčių našta yra neteisinga: jie turi sumokėti vos ne pusę savo atlyginimo, kai „Google“ neišspaudžia nė cento. Tai jiems atrodo neteisinga ir skatina dalyvauti šešėlinėje ekonomikoje. – Lietuvoje neseniai pradėta kasos kvitų loterija, kuria tikimasi sumažinti šešėlinę ekonomiką. Ką apie tai manote? – Manau, kad tokios loterijos veikia tik tada, kai laimėtojams grąžinamas jų sumokėtas PVM. Pavyzdžiui, jei prekybos centre sumoki 100 eurų, tau grąžina 21 eurą. – Lietuvoje loterijoje dalyvauja tik turgavietėse ir už paslaugas gauti kvitai, o laimėtojai apdovanojami 200 eurų arba 5 tūkst. eurų prizais, ne grąžinamu PVM. 200 eurų dešimčiai laimėtojų skiriami kartą per savaitę, o 5 tūkst. eurų – vienam pirkėjui kartą per mėnesį. – Taigi galimybė laimėti yra artima nuliui. Abejoju, ar dabar pasirinkta schema suveiks kaip planuota. Pirmiausia ir svarbiausia, kad gyventojas atgautų sumokėtus mokesčius – taip jis praktiškai supranta, kad yra apdovanojamas už tai, kad sąžiningai moka mokesčius. Taip pat loterijoje turėtų dalyvauti visi kvitai, o ne tik turgaviečių arba už paslaugas. Galiausiai, reikia padidinti galimybę laimėti. Pavyzdžiui, kad kiekvienoje Lietuvos savivaldybėje kas savaitę būtų apdovanota 100 loterijos dalyvių. Tada po 4 ar 5 savaičių kiekvienas šalies gyventojas turėtų po kaimyną, kuris būtų laimėjęs loterijoje. Tai paskatintų visus dalyvauti ir sąžiningai mokėti mokesčius. – Kaip manote, kas – darbuotojai ar darbdaviai – labiau atsakingi už darbo rinkoje esančią šešėlinę ekonomiką? – Manau, kad abiejų grupių atsakomybė vienoda. Lietuvoje turite „vokeliuose“ mokamų atlyginimų tradiciją, kuri naudinga abiem. Darbdavys turi interesą mokėti „vokelyje“, nes sutaupo mokesčių sąskaita, o darbuotojas gauna naudos iš daugiau „į rankas“ gaunamų pinigų. Žinoma, jei kalbėtume griežtai, daugiau atsakomybės tenka darbdaviui, nes jei jis neužsiimtų „vokeliais“, darbuotojas net neturėtų galimybės tai daryti. – Kitąmet Lietuvoje turėtų įsigalioti „Sodros“ grindys, kai darbdaviai įmokas už darbuotojus turės mokėti bent nuo minimalios mėnesinės algos (MMA), t.y. 400 eurų. Ar tai gali įmones ištraukti iš šešėlio? – Manau, kad tai kaip tik paskatins dirbti šešėlyje. – Tačiau jei asmuo tik oficialiai dirba ne pilnu etatu, o išties darbdavys jam algą moka „vokelyje“, galbūt tai, kad jam vis tiek teks sumokėti pilną socialinio draudimo įmokų sumą, paskatintų išvis atsisakyti „vokelių“, nes jie tiesiog neapsimokės? – Galbūt, bet kokiu atveju, sumokėti algas darbdaviui kainuos daugiau. Smulkiajam verslui, kuris nėra gerai įsitvirtinęs, tai gali būti pražūtinga. – „Sodra“ paskaičiavo, kad už vieną darbuotoją teks mokėti vidutiniškai po 50 eurų daugiau per mėnesį. – Išeina 500 eurų per mėnesį, jei turi dešimt darbuotojų. 6 tūkst. eurų per metus, o jei apyvarta kukli, tai gali sukelti rimtą galvos skausmą. – Dabartinė Vyriausybė prieš kurį laiką reikšmingai pakėlė akcizus alkoholiui. Kokia būtų jūsų prognozė dėl to, koks bus to poveikis šešėlinei ekonomikai? – Kalbant apie alkoholį, jo paklausa yra neelastinga. Jei kainos padidėja, vartotojai pradeda taupyti kitų prekių sąskaita, arba perka kontrabandą. Nemanau, kad dėl didesnio akcizo žmonės ims gerti mažiau. Tuo metu šešėlinė ekonomika, jei į ją įtrauki kontrabandą, išaugs.