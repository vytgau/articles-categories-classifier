Nerimas dėl prekybos karo pastarosiomis savaitėmis padidėjo, Vašingtonui ir Pekinui keičiantis grasinimais dėl milijardinės vertės muitų. Kinijos įvesti muitai smogs ūkininkams iš Kanzaso, Teksaso, Kolorado ir Oklahomos valstijų, kurios daugiausia palaiko Amerikos prezidentą Donaldą Trumpą (Donaldą Trampą). „Buvo vykdomas Jungtinėse Valstijose išauginto sorgo dempingas ir vietinė sorgo pramonė patyrė didelių nuostolių“, – nurodoma Kinijos prekybos ministerijos pranešime. Ministerija skelbia nurodžiusi importuotojams Kinijos muitinei sumokėti 178,6 proc. nuo importuojamo sorgo vertės siekiantį užstatą. Galutinį sprendimą ministerija priims po tolesnio tyrimo, po kurio gali būti įvesti nuolatiniai antidempingo muitai. Kinijos prekybos ministerijos atstovas Wangas Hejunas (Vangas Hedžunas) pažymėjo, kad pernai iš Jungtinių Valstijų buvo importuota 4,8 mln. tonų sorgo – 14 kartų daugiau nei 2013 metais, kai šis kiekis sudarė 317 tūkst. tuo tarpu vidutinė sorgo tonos kaina per tą patį laikotarpį sumažėjo 31 proc., „dėl ko smuko kiniško sorgo kainos“. Nauja priemone siekiama„ištaisyti nesąžiningą praktiką ir palaikyti normalią prekybos ir konkurencijos tvarką“, – sakė W. Hejunas.