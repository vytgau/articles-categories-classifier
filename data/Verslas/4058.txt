„Gazprom“ tvirtinimu, galutinį sprendimą Stokholmo arbitražas skelbs ne vėliau 2018 metų vasario 28 dienos. Stokholmo arbitražas gegužės 31-ąją paskelbė atskirą (tarpinį) sprendimą „Naftogaz“ ir „Gazprom“ abipusių pretenzijų byloje, dujų tiekimo Ukrainai sutartyje numatytą sąlygą „imk arba mokėk“ bei draudimą Ukrainai reeksportuoti dujas pripažinęs neteisėtomis, taip pat patenkinęs Ukrainos reikalavimą peržiūrėti dujų kainą atgaline data. Šioje tarpinėje nutartyje, kuri ginčo šalims yra privaloma vykdyti, priteistinos sumos nebuvo nurodytos, o tik pateikti principai, kuriais remiantis turėtų būti paskaičiuotos retroaktyvios kompensacijos. Šalims buvo pasiūlyta dėl jų mėginti susitarti tarpusavyje, tačiau rugsėjį „Naftogaz“ pranešė, kad derybos su „Gazprom“ baigėsi be rezultatų, ir apie tai informavo Stokholmo arbitražą. Tuomet skelbta, jog Stokholmo arbitražas galutinę nutartį šioje byloje paskelbs ne vėliau kaip iki šių metų gruodžio. „Naftogaz“ ir „Gazprom“ 2014-aisiais, apkaltinę vienas kitą piktnaudžiavimu bei įsipareigojimų nevykdymu, iškėlė per Stokholmo tarptautinį arbitražą priešpriešinius, keliomis dešimtimis milijardų JAV dolerių vertinamus ieškinius.