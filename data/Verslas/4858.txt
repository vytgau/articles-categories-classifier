Visgi per kitą savaitę vyksiantį ES viršūnių susitikimą 27 šalių lyderiai planuoja paskelbti, kad per pastaruosius derybų su Britanija raundus nebuvo padaryta „pakankamai pažangos“ tokiu klausimu kaip išstojimo sąskaita, todėl kol kas negalima pradėti naujo derybų etapo, per kurį taip pat turi būti aptariamas susitarimas dėl prekybos, sakoma pranešimo projekte, su kuriuo ketvirtadienį susipažino naujienų agentūros AFP žurnalistai. ES lyderiai „iš naujo įvertins pažangą“ per savo kitą susitikimą gruodį, ir jei ji bus įvertinta teigiamai, bus paskelbtos gairės dėl prekybos derybų ir pereinamojo laikotarpio, siūlomo Britanijos premjerės Theresos May, sakoma pranešimo projekte. Tačiau Bendrijos lyderiai taip pat yra pasiryžę ištiesti alyvos šakelę Britanijai, norinčiai pradėti derybas dėl prekybos santykių jau dabar. „Kad būtume visiškai pasirengę tokiam scenarijui, Europos Taryba kviečia (ministrus) drauge su ES derybininku pradėti diskusijas dėl vidinio pasiruošimo“, – teigiama bendro pranešimo projekte. Vyriausiasis ES derybininkas Michelis Barnier ketvirtadienį, pasibaigus penktam derybų raundui, pareiškė, kad nepaisant „konstruktyvios dvasios“, pademonstruotos per šios savaitės derybas Briuselyje, „nežengėme jokių didelių žingsnių į priekį“. Atsakydamas į klausimą, kiek turės sumokėti Britanija, kad padengtų savo finansinius įsipareigojimus, jis atsakė: „Patekome į aklavietę, ir tai verčia nerimauti“. ES lyderių pranešime taip pat kritiškai vertinama pažanga, kurią derybininkai padarė aptardami finansinius klausimus. „Nors JK pareiškė, kad laikysis savo finansinių įsipareigojimų, prisiimtų savo narystės laikotarpiu, tai dar nebuvo paversta tvirtu ir konkrečiu JK pasižadėjimu įvykdyti visus tuos įsipareigojimus“, – teigiama jame. Visgi Bendrijos lyderiai „sveikina pažangą“ dėl 3 mln. Britanijoje gyvenančių ES piliečių ir milijono britų, gyvenančių žemyninėje Europos dalyje, teisių. Be kita ko, pripažįstama, kad buvo padaryta „šiek tiek pažangos“ dėl Šiaurės Airijos. Svarstant šį klausimą, siekiama išvengti „griežtojo“ pasienio režimo su Airija ir išsaugoti Didžiojo Penktadienio taikos sutartį.