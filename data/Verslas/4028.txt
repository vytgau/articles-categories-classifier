Taip pat šį NT mokestį siūloma įpareigoti mokėti ir įmones, teikiančias laidojimo paslaugas. Seimo Biudžeto ir finansų komitetas trečiadienį apsvarstęs Vyriausybės siūlomas Nekilnojamojo turto mokesčio įstatymo pataisas sutiko, kad būtų panaikinta iki šiol taikyta lengvata, kuria naudojasi su laidotuvėmis susijusiu verslu savo butuose ar gyvenamuosiuose namuose užsiimantys gyventojai bei įmonės. Prognozuojama, kad dėl lengvatos panaikinimo galėtų pabrangti laidotuvių reikmenys, pavyzdžiui, žvakės, drabužiai, vainikai. Turėtų kilti ir laidojimo namų paslaugų kainos. Komiteto vadovas Stasys Jakeliūnas sako nežinantis, ar tas brangimas bus - esą NT mokestis kaštuose sudaro labai mažą dalį. „Kodėl tas verslas turi turėti privilegijas lyginant su kitu verslu? Kas čia tokio ypatingo? Gi žmonės gauna laidojimo pašalpas - jiems yra pagalba iš valstybės, visų mokesčių mokėtojų. Nu koks tas nekilnojamojo turto mokestis ir kiek sudaro visoje kaštų struktūroje? Juokingai,“ – po posėdžio BNS teigė parlamentaras. „Valstiečių“ frakcijos atstovas sako, kad gyventojai galėtų laidotuvių išlaidas susimažinti: „Mūsų laidotuvės yra gana prabangios. Kokie paminklai statomi... Pagal mūsų gyvenimo galimybes gana prašmatnūs dalykai ten vyksta. Ar mes tai turime vertinti kaip būtinybę? Ar galima galima paprasčiau, kukliau...“ Parlamentaras mano, kad kainos neturėtų kilti ir dėl konkurencijos šiame versle. „Lietuvoje žmonių mažėja, o tų (laidojimo - BNS) paslaugų teikėjų nemažėja. Konkurencija ten yra tikrai pakankamai didelė. Ji užtikrins, kad kainos apčiuopiamai neturėtų didėti dėl to sprendimo“, - tikino komiteto vadovas. Jeigu Seimas pritars, NT, naudojamas kulto apeigų reikmenų gamybai arba laidojimo paslaugoms, būtų apmokestinamas 0,3-3 proc. mokesčiu. Konkretų mokestį nustato savivaldybė.