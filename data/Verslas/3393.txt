Baltijos šalių sveikatos politikai įsipareigojo bendrai mažinti didžiausią galimą transriebalų kiekį maisto produktuose ir skatinti gamintojus ženklinti maisto produktus taip, kad vartotojai galėtų rinktis sveikesnius produktus visose Baltijos šalyse. Nuo 2019 metų lapkričio Lietuvos rinkai tiekiamuose maisto produktuose turės būti ne daugiau kaip 2 gramai transriebalų 100 gramų bendro riebalų kiekio. Reikalavimas nebus taikomas gyvūninės kilmės riebalams ir maisto produktams, kuriuose transriebalai susidaro ir egzistuoja natūraliai. Pasak sveikatos apsaugos ministro A. Verygos, transriebalų kiekio reglamentavimas ir ribojimas maisto produktuose galėtų padėti sumažinti padidėjusią riziką vystytis lėtinėms neinfekcinėms ligoms bei sumažinti sveikatos netolygumus, susijusius su mityba. Tai patvirtino ir Europos Komisija, savo ataskaitoje pažymėjusi, kad reikšmingiausiai transriebalų suvartojimą būtų galima sumažinti teisės aktais nustačius jų leistiną lygį. Pasak viceministrės Aušros Bilotienės-Motiejūnienės, dažnai žmonės nė nenumano, kad kenksmingų pramoninių transriebalų pilna jų pamėgtuose produktuose. „Jų galima rasti daug kur, pavyzdžiui, sausainiuose, bandelėse su įdaru, pyragaičiuose, kai kurių rūšių margarine, saldainiuose, gruzdintuose ir spragintuose maisto produktuose, šaldytoje picoje, gaminiuose iš šaldytos tešlos“, - atkreipė dėmesį viceministrė. Antradienį Baltijos valstybių sveikatos ministrai sutarė bendradarbiauti rengiant atsakingą alkoholio politiką - mažinti alkoholio daromą žalą ir prisidėti prie sveikų ir tvarių visuomenių kūrimo. Memorandume numatyta dalintis gerosios praktikos pavyzdžiais apie alkoholio vartojimo prevenciją bei ankstyvąsias intervencijas, kurios yra įgyvendinamos Baltijos šalyse. Siekdami mažinti rūkymo žalą trijų Baltijos valstybių sveikatos apsaugos ministrai sutarė skatinti naują elektroninių cigarečių naudojimo reglamentavimą, remti tabako gaminių, rūkymo produktų ir elektroninių rūkymo prietaisų mokesčių bei kainų didinimą.