„Kovo 2 dieną buvo valdybos posėdis ir aš išreiškiau norą atsistatydinti, ir valdyba patvirtino tokį mano norą. Bet aš lieku toliau tęsti veiklą kaip nepriklausomas valdybos narys“, – BNS sakė G. Jasinevičius, dirbantis Europos miškų institute Suomijoje. Pasak jo, tokį sprendimą jis priėmė sužinojęs, kad dėl jam skirto nepakankamo kelionės išlaidų limito jis negalės tinkamai vadovauti valdybai. Be šių išlaidų, jis turėjo gauti ir atlyginimą – penktadalį generalinio direktoriaus algos. „Vasario pabaigoje pasirašytoje sutartyje nustatytas valdybos nario išlaidų limitas buvo visiems vienodas – 600 eurų per ketvirtį, arba 200 eurų per mėnesį. Paskaičiavau, kad niekaip negaliu atlikti valdybos pirmininko pareigų, nedalyvaudamas arba mažai dalyvaudamas valdybos ir įmonės veikloje“, – aiškino G. Jasinevičius. Jo teigimu, valdyba per ketvirtį suplanavo 6 posėdžius, todėl jis galėtų dalyvauti tik kas šeštame valdybos posėdyje. „Man vieno atvykimo kaštai yra apie 400–500 eurų. Aš negaliu prisiimti valdybos pirmininko atsakomybių nedalyvaudamas veikloje“, – sakė G. Jasinevičius. Anot jo, ministerija ir įmonės vadovybė, nustatydama kelionės išlaidų limitą, su juo apie tai nekalbėjo, nors žinojo jo situaciją, kad jam į valdybos posėdžius reikės keliauti iš Suomijos. „Mano supratimu, darbdavys turi stengtis aprūpinti darbuotoją darbo priemonėmis, o ne aš turiu prašyti darbdavio, kad jis mane skatintų ir motyvuotų dirbti ar kad neapribotų mano darbo“, – sakė G. Jasinevičius. Pasak jo, naujas valdybos pirmininkas turėtų būti renkamas, išrinkus septintąjį jos narį, o iki tol laikinai jos dirba pavaduotoja Ina Bikuvienė. Valstybinių miškų urėdijos valdyba paskirta pernai gruodį. Be G. Jasinevičiaus ir įmonės darbuotojų atstovės I. Bikuvienės, joje dirba Norvegijos kapitalo kreditų vadybos įmonės „Lindorff “ atstovas Mantas Šukevičius, buvęs „Danske Bank“ Lietuvos filialo kreditų vadovo pavaduotojas Alditas Saulius, kitas įmonės darbuotojų atstovas Arūnas Gustainis bei Aplinkos ministerijos atstovė Agnė Jakštienė. Į valdybą taip pat buvo išrinkta bendrovės „Quantum capital“ generalinė direktorė Viktorija Trimbel, tačiau ji dėl galimo interesų konflikto pasitraukė. Kovo 19 dieną Valstybinių miškų urėdijai pradeda vadovauti naftos produktų krovos bendrovės ir suskystintų gamtinių dujų (SGD) terminalo operatorės „Klaipėdos nafta“ finansų direktorius Marius Pulkauninkas. Valstybinių miškų urėdija įregistruota sausio viduryje – ji sujungė visas 42 šalies urėdijas, kurių skaičius sumažėjo iki 26 regioninių padalinių. Tikimasi, kad urėdijų pertvarka galutinai bus baigta iki šių metų pabaigos.