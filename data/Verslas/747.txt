„Nesame įsivėlę į prekybos karą su Kinija. Tą karą prieš daugelį metų pralaimėjo kvaili arba nekompetentingi žmonės, kurie atstovavo JAV, – parašė JAV lyderis socialiniame tinkle „Twitter“. – Dabar mes turime 500 mlrd. JAV dolerių per metus prekybos deficitą ir dar 300 mlrd. JAV dolerių vertės intelektinės nuosavybės vagystę. Negalime leisti, kad tai tęstųsi!“ Jungtinės Valstijos kiek anksčiau paskelbė sąrašą iš Kinijos importuojamų prekių, kurioms bus nustatyti JAV muitai ir kurių bendra vertė sudarys 50 mlrd. JAV dolerių. JAV parengtas naujasis prekių sąrašas, į kurį pateko elektronikos prekės, orlaivių dalys, palydovai, medicinos įranga, staklės ir kitos prekės, dar nėra galutinis. Muitai šioms prekėms bus nustatyti dėl Kinijos tariamai vagiamos JAV įmonių intelektinės nuosavybės ir technologijų. Į šį JAV sąrašą įtrauktos iš viso maždaug 1,3 tūkst. pavadinimų prekės, kurioms gali būti taikomas 25 proc. importo muitas. Tačiau sąrašas įsigalios tik po peržiūros, kuri tęsis bent iki gegužės pabaigos. Savo ruožtu Kinija trečiadienį paskelbė planuojanti nustatyti naujus 25 proc. muitus iš JAV importuojamoms sojos pupelėms, orlaiviams, automobiliams ir kitoms prekėms, kurių bendra vertė taip pat sudarys 50 mlrd. JAV dolerių per metus. Kinijos prekybos ministerija išvardijo 106 produktus, kuriems bus nustatyti muitai, ir pareiškė, kad muitų įvedimo data bus paskelbta atskirai. Be sojos pupelių, orlaivių ir automobilių, naujieji muitai taip pat bus taikomi, pavyzdžiu, chemijos produktams, tabako gaminiams, jautienai, kviečiams, kukurūzams ir medvilnei. Agentūra „Bloomberg“, remdamasi savo šaltiniais, pranešė, kad šių Kinijos muitų įsigaliojimo data priklausys nuo to, kada pradės galioti atitinkami JAV muitai.