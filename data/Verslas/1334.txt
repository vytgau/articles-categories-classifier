Sostinės oro vartų atstovai tikisi, kad užvirę statybiniai darbai keleiviams nesklandumų nesukels, rašoma pranešime spaudai. Pirmieji statybiniai aptvėrimai buvo įrengti jau šios savaitės pradžioje, o trečiadienį oficialiai pradėtas centrinės išvykimo terminalo zonos remontas. Jo metu bus ardomos senosios pertvaros, grindys, eskalatorius, įrengiama nauja grindų danga, inžinerinės sistemos, pertvaros ir liftai, pertvarkoma ir išplečiama pasų patikros zona, suformuotos naujos erdvės parduotuvėms bei kavinėms. Šiuos darbus per porą mėnesių ketina atlikti rekonstrukcijos darbų rangovas – statybų bendrovė „Irdaiva“, kuri sostinės oro uoste anksčiau statė priešgaisrinio gelbėjimo stotį, o praėjusiais metais čia atnaujino ir tualetų patalpas. Vykstant darbams, oro uoste įsikūrusios parduotuvės ir viešojo maitinimo vietos dirbs įprastu režimu. „Prasidėjus remonto darbams, pasikeis keleivių judėjimo kryptis link ne Šengeno skrydžiams skirtų vartų A7–A10. Nuo šiandien į juos galima patekti per penkis laikinus Valstybės sienos apsaugos tarnybos patikros postus, įsikūrusius šalia knygyno „Narvesen“. Be to, pasikeitė ir patekimas į trečią terminalo aukštą, t. y. į oro uosto Verslo klubą, „Heineken“ barą bei „EXPO centrą“ – nuo šiol jis yra kairėje aviacijos saugumo patikros zonos pusėje. „Heineken“ barą taip pat galima pasiekti kylant laiptais, esančiais prieš laipinimo vartus A11“, – pokyčius pristatė Lietuvos oro uostų komunikacijos vadovė Indrė Baltrušaitienė. Ji taip pat pridūrė, kad keleiviams lengviau susigaudyti naujovėse padės visame oro uoste išdėstytos informacinės nuorodos. „Keleivius prašome būti atidesnius ir sekti šias nuorodas, o jeigu kiltų papildomų klausimų – nedvejoti klausti oro uostų darbuotojų, kurie visuomet pasiruošę padėti mūsų keleiviams ir atsakyti į jiems rūpimus klausimus. Atsiprašome už laikinus nepatogumus“, – sakė I. Baltrušaitienė. Pradėti remonto darbai žymi beveik ketverius metus truksiančios Vilniaus oro uosto rekonstrukcijos pradžią. Be jau prasidėjusios centrinės išvykimo terminalo zonos pertvarkos, dar planuojama rekonstruoti orlaivių peroną ir riedėjimo takus, pertvarkyti oro uosto eismo infrastruktūrą bei rekonstruoti kitas keleivių išvykimo terminalo zonas. Įvykdžius rekonstrukciją bus pagerintas didžiausių Lietuvos oro vartų keleivių aptarnavimas bei padidintas terminalo pralaidumas, o laukiantieji skrydžio džiaugsis atnaujinta bei šiuolaikines tendencijas atitinkančia išvykimo sale.