„Dėl pastato pasirašyta sutartis su bendrove „Lizus“, tačiau pinigai už pirkinį nėra sumokėti, o turtas šiuo metu formaliai priklauso „Telia Lietuvai“. Naujajam savininkui nuosavybės teisės bus perleistos, kai už pastatą bus sumokėta visa suma. Tik įvykus sandoriui galėsime paskelbti jo detales“, – sakė „Telia Lietuvos“ atstovas spaudai Audrius Stasiulaitis. Jis nepatikslino, kada planuojama baigti sandorį, taip pat neatskleidė sandorio vertės. Registrų centro duomenimis, „Lizus“ per įmonę „Arbanis“ valdo Jungtinės Karalystės pilietis Jamesas Johnas Arnoldas, o per įmonę „BJK“ - verslininkas Arūnas Kuraitis. Pernai rugpjūtį ir rugsėjį rengtuose nekilnojamojo turto aukcionuose daugiau nei 4,9 tūkst. kv. m ploto pastatą Vytenio g. 18 buvo siūloma įsigyti už pradinę 3,67 mln. eurų (su PVM) kainą. 5 aukštų pastate veikia bendrovės padalinys. Anksčiau skelbta, kad turtą įsigijęs pirkėjas beveik dvejus metus turės gaus nuomos pajamas iš „Telia Lietuvos“, nes ji patalpose planuoja veikti tol, kol neišsikraustys į naują statomą biurų pastatą Saltoniškių gatvėje. „Telia Lietuva“ yra surengusi du valdomo nekilnojamojo turto aukcionus, kuriuose pardavė 18 objektų už 6,26 mln. eurų (be PVM).