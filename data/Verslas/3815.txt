Į DELFI kreipėsi skaitytoja prašiusi pasidomėti, ar galėtų grąžinti atgal į parduotuvę neseniai nusipirktą drabužį ir nusipirkti vėl tą patį, tačiau – kur kas pigiau dėl pritaikytos akcijos. „Sveiki. Praėjusią savaitę nusipirkau gražų mėlyną megztinį su aukšta apykakle už 79,95 euro vienoje iš „Akropolio“ parduotuvių. Pastebėjau, kad dėl akcijos „Jamam“ rytoj visoms prekėms toje parduotuvėje bus taikoma 20 proc. nuolaida. Vadinasi, aš sutaupyčiau net apie 15 eurų, o tai išties yra nemažai. Ar galėčiau grąžinti megztinį ir jį nusipirkti vėl, tik su nuolaida, – klausė ji. – Dabar aš jaučiuosi apgauta, kai ką tik nusipirkau jį, o dabar jis bus net 15 eurų pigesnis.“ DELFI nusprendė pasidomėti, kokios yra pirkinių grąžinimo sąlygos ir ar moteris galėtų tokiu būdu gauti nuolaidą. Siūlo nepiktnaudžiauti Advokatų profesinės bendrijos „Jankauskas ir partneriai“ advokato padėjėjas Marius Bakanauskas pripažino, kad formaliai taip galima būtų padaryti, nors pažymėjo, kad toks elgesys nėra labai gražus. „Prekių grąžinimą numato Civilinio kodekso 6.362 straipsnis. Iš esmės ten nėra nurodyta dėl kokių priežasčių galima grąžinti prekes, bet lyg tarp eilučių pasakyta – grąžinti galima tuo atveju, jei netinka modelis, spalva, forma, dydis, gal kažkas ne taip sukomplektuota. Dėl vienos ar kelių iš šių priežasčių jūs galite grąžinti daiktą. Dažnai pardavėjos paprašo užpildyti daikto grąžinimo formą, kur prašoma nurodyti priežastį. Tai negalioja perkant internetu, nes grąžinant nusipirktą prekę internetu, nereikia nurodyti jokios priežasties. Žinoma, yra gerų pardavėjų, kurios net neprašo grąžinimo priežasties ir parduotuvėse“, – sako jis. Teisininkas pažymėjo, kad grąžinti prekę galima per 14 dienų nuo jos įsigijimo datos, ji turi būti nedėvėta, nepakeitusi prekinės išvaizdos, su etiketėmis. Gali patirti nuostolių Vis dėlto M. Bakanauskas paminėjo, kad nors teisiškai prisikabinti ir būtų sunku, prekės pardavėjas gali paprasčiausia neparduoti: „Jei iš tikrųjų nusiperkate drabužį, tačiau jums jis nepasirodo toks geras, jūs jį grąžinate, o vėliau pamatote, kad jam pritaikyta akcija ir nusprendžiate, kad už tą kainą jau galite jį nusipirkti, nes tie trūkumai neatrodo dideli, tokiu atveju, viskas moraliai gerai. Bet jei esate viską suplanavę, norite tik mažesnės kainos – neturėtumėte planuoti tokio veiksmo. Formaliai teisiškai žiūrint, pardavėjas, vadovaudamasis Civiliniu kodeksu, jums nurodžius grąžinimo priežastį, pavyzdžiui, kad netiko spalva – turi pasiūlyti kitą spalvą, jei netiko dydis – pasiūlyti kitą dydį, ir jei jums tai netinka – tada grąžinti pinigus. Padavėjas gali neparduoti, pamatęs piktnaudžiavimą. Tai čia priklauso, kaip jūs pameluosite“, – sako jis. M. Bakanauskas pabrėžė, kad pardavėjas, pastebėjęs piktnaudžiavimo atvejį, galėtų bandyti tokį pirkėją apskųsti, nors tą įrodyti ir būtų labai sunku. „Iš esmės, vadovaujantis Civiliniu kodeksu, pardavėjas galėtų pabandyti, bet aš tokios praktikos nesu girdėjęs. Kitas klausimas – jei jau pats pardavėjas sutinka vėliau tam pačiam daiktui taikyti nuolaidą, tai koks skirtumas pačiam pardavėjui. Juk jis pats vėliau tokiam pačiam daiktui taiko nuolaidą. Aišku, jei taip darytų kiekvienas, parduotuvė patirtų nemenkų nuostolių“, – atkreipė dėmesį. Dėl akcijos pradės dirbti anksčiau DELFI primena, kad nuolaidų akcijoje šiemet dalyvauja daugiau nei 800 Vilniaus, Kauno, Klaipėdos ir Šiaulių „Akropoliuose“ esančių parduotuvių. „Jamam“ nuolaidų akcijos dienomis, lapkričio 24-25 d., prekybos ir pramogų centruose „Akropolis“ veikiančios parduotuvės akcijos dienomis atsidarys anksčiau nei paprastai ir veiks nuo 9 val. ryto. Dalyje parduotuvių nuolaidos bus taikomos tik vieną dieną. Pirmoji akcija „Jamam“ buvo surengta dar 2009 metais.