„Jeigu smarkiai sumažintume PVM tarifą, tai dalies valstybės funkcijų šiuo metu finansuoti jau negalėtume ir šylant ekonomikai mažindami mokesčius galime prišaukti dar vieną krizę. Reikia elgtis labai atsakingai, laikytis finansinės drausmės“, - Seime pristatydamas kitų metų biudžeto ir lydimųjų įstatymų projektus kalbėjo V. Šapoka. Pasak jo, mokesčių keitimo klausimas priklauso ir nuo šalyje išsikeltų prioritetų. „Kalbant apie mokesčių mažinimą ar didinimą viskas priklauso nuo to, kokioje situacijoje esame. Šiuo atveju esame nusiteikę mažinti skurdą, didinti pensijas, tam finansiniai ištekliai yra reikalingi“, - aiškino ministras. Seimo posėdyje liberalas Simonas Gentvilas kėlė klausimą, ar praėjus beveik dešimtmečiui nuo finansų krizės neatėjo laikas peržiūrėti kai kurių mokesčių. „Ministre, ar baigėsi Lietuvoje krizė, ar nesibaigė? (...) Šiandien esame didžiajame paradokse: su aukštesniais nominaliais mokesčių tarifais per biudžetą perskirstome mažiau pinigų negu iki 2008 m. krizės, kai turėjome nominaliai mažesnius mokesčius. Tai klausimas: ar nereikėtų mažinti visuotinio PVM tarifo?“, - klausė S. Gentvilas. Standartinis PVM tarifas per finansų krizę nuo 18 proc. padidėjo iki dabar galiojančio 21 proc.