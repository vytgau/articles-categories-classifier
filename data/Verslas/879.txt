Siekiant, kad lengvata nepasinaudotų asmenys, turintys turto užsienyje, prieš gaudami paramą jie turės savo turtą deklaruoti. Seimas ketvirtadienį priėmė svarstyti Finansinės paskatos pirmąjį būstą įsigyjančioms jaunoms šeimoms įstatymo projektą. Socialinės apsaugos ir darbo ministras Linas Kukuraitis tikino, kas „ši priemonė padės sustiprinti regionus“. Tačiau Socialinių reikalų ir darbo komiteto narės konservatorė Gintarė Skaistė apgailestavo, kad paramai numatyta per mažai lėšų, todėl tai nesumažins emigracijos, o konservatorė Monika Navickienė prognozavo, kad su valstybės parama periferijoje įsigijusios būstą šeimos gali sunkiai rasti darbo. „Ar mes turime darbo vietas, infrastruktūrą šeimoms tuose regionuose, kur siūlysime jiems įsigyti būstą,“ – klausė M. Navickienė. Liberalė Aušrinė Armonaitė piktinosi, kad idėja pasitarnaus supriešinant miesto ir kaimo gyventojus. „Dideliame mieste jaunai šeimai taip pat yra daug iššūkių įsitvirtinant. Kartais gal net dar daugiau, nes čia įsigyjamas būstas, kainuojantis kelis kartus brangiau“, – teigė ji. Pataisos numato, kad pirmąjį būstą provincijoje įsigyjančioms jaunoms šeimoms finansinė parama būtų skiriama nevertinant jų pajamų ir turto. Tokia parama nebūtų skiriama įsigyjant būstą Vilniaus, Kauno, Klaipėdos, Šiaulių, Druskininkų, Neringos ir Trakų miestuose, taip pat dalyje Palangos miesto. Siūloma, kad subsidija būsto kredito daliai apmokėti bus skiriama šeimoms iki 35 metų. 15 proc. subsidiją gaus vaikų neauginančios jaunos šeimos, 20 proc. – auginančios vieną vaiką, 25 proc. – auginančios du vaikus, 30 proc. – tris ir daugiau vaikų auginančios šeimos. Taip pat siūloma nustatyti iki 87 tūkst. eurų būsto kredito sumą, nuo kurios skiriamos minėto dydžio subsidijos. Kartu būtų leista iki 15 proc. būsto kredito sumos panaudoti žemės sklypui pirkti, o subsidiją – pradiniam įnašui padengti. Socialinės apsaugos ir darbo ministras parlamentarams pranešė, kad šiais metais tam numatyta 2 mln. eurų, o paramą gautų 115 šeimų, o 2019 ir 2020 metais – po maždaug 9 mln. eurų ir į nuosavus būstus persikeltų po 600 šeimų.