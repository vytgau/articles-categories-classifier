„Sostinės savivaldybė džiaugiasi Lietuvos apeliacinio teismo sprendimu leisti tęsti sustabdytas Nacionalinio stadiono konkurso procedūras“, - teigiama savivaldybės pranešime. Vilniaus apygardos teismas kovo pradžioje pritaikė laikinąsias apsaugos priemones iš konkurso pašalintos bendrovės „Vilniaus nacionalinis stadionas“ prašymu. Su tuo nesutikusi savivaldybė konkurso stabdymą apskundė Apeliaciniam teismui. Anot savivaldybės, panaikintos laikinosios apsaugos priemonės „leis toliau siekti sėkmingo projekto įgyvendinimo, dedant visas pastangas ES finansavimo užtikrinimui“. Sostinės savivaldybė anksčiau piktybiniu vilkinimu pavadino tai, kad „Vilniaus nacionalinis stadionas“ skundžia jam nepalankias teismo nutartis. Įmonės vadovas Renatas Načajus antradienį teigė neabejotinai skųsiąs teismo sprendimą, kuriuo nebuvo patenkintas bendrovės ieškinys dėl galimybės toliau dalyvauti nacionalinio stadiono konkurse. Premjeras Saulius Skvernelis trečiadienį pareiškė, kad gegužės 15 dieną paaiškės, ar Nacionalinio stadiono projektas bus toliau tęsiamas, ar vis dėlto nebus spėta jam gauti europinės paramos. Kaip ELTA jau skelbė, „Vilniaus nacionalinis stadionas“ ieškiniu siekė, kad būtų priimtas ir vertinamas konkursui pateiktas popierinis preliminaraus pasiūlymo variantas bei sudaryta galimybė formaliai elektroniniu būdu CVP sistemoje pateikti pasiūlymą, atitinkantį popierinį variantą. Vilniaus apygardos teismas balandžio 16 d. priėmė sprendimą dėl Nacionalinio stadiono konkurso procedūrų, kuriuo atmetė bendrovės „Vilniaus nacionalinis stadionas“ reikalavimus - teismas pripažino teisėtais komisijos, atmetusios popierine forma teiktą „Vilniaus nacionalinio stadiono“ preliminarų pasiūlymą, veiksmus. 77,886 mln. eurų vertės pasiūlymą „Vilniaus nacionalinis stadionas“ rengė bendradarbiaudama su „Amsterdam Arena“ ir Turkijos „KAYI Insaat“ grupe. Lenkijos „Budimex“, anksčiau dalyvavusi konsorciume, iš jo pasitraukė dar prieš pateikiant pasiūlymą. Sausio pabaigoje konkurso komisija oficialiai pripažino „Vilniaus nacionalinio stadiono“ pasiūlymą netinkamai pateiktu ir nusprendė, kad vienintele konkurso dalyve lieka koncerno „Icor“ įmonė „Axis Industries“. Ši stadiono kompleksą pasiūlė pastatyti už 79,9 mln. eurų. Bendrovė tikisi, kad stadioną pastatytų per trejus metus. Sutartį pasirašyti planuojama 2019 metais.