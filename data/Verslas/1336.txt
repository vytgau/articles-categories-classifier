„Verslas yra valstybės vidaus produkto varomoji jėga, sukurianti naujas įmones ir darbo vietas, atverianti rinkas bei skatinanti įgyti naujų įgūdžių. Noriu jus patikinti, kad Vyriausybė yra pasiryžusi toliau ryžtingai gerinti verslo aplinką bei nestandartiškai spręsti su investicijų ir eksporto sąlygų gerinimu susijusius klausimus“, - sakė Premjeras. Pasak Vyriausybės vadovo, įvykdžius mokesčių, inovacijų, švietimo, sveikatos, pensijų reformas, žymiai sumažinus šešėlinę ekonomiką, sparčiau augs ekonomika, gerės gyventojų galimybės įsidarbinti ir dirbti geriau apmokamą darbą. Pasak Vyriausybės spaudos tarnybos pranešimo, Premjeras visiems palinkėjo novatoriškų sprendimų, svarbių darbų ir idėjų, kurios įneštų svarų indėlį į Lietuvos ūkio plėtrą. Už sėkmingus praėjusius metus Lietuvos eksporto prizas įteiktas šioms bendrovėms: produkciją iš plastiko gaminančiai įmonei UAB „Lisiplast“, nerūdijančio plieno įrangos profesionalioms virtuvėms, prekybiniams tinklams gamintojams UAB „Novameta“, pieno produktų gamintojams ir tiekėjams AB „Vilkyškių pieninės“ įmonių grupei, augalinės žemės ūkio produkcijos tiekėjams AB „Linas Agro” ir aukštos kokybės dviračių gamintojams UAB „Baltik vairas“. Lietuvos metų verslininkės vadovės prizą šiais metais laimėjo UAB „Laurema“ direktorė ir bendrasavininkė Jūratė Kasperavičienė. Nacionaliniu eksporto prizu už svarų indėlį sėkmingai kuriant dvišalius ekonominius santykius tarp Lietuvos ir JAV apdovanoja Lietuvos ambasada JAV. Taip pat Prekybos, pramonės ir amatų rūmų sidabrinėmis „Darbo žvaigždėmis“ pagerbti nusipelnę šalies regionų verslininkai bei asmenys, kurie labiausiai prisidėjo prie verslo sąlygų gerinimo. Lietuvos prekybos, pramonės ir amatų rūmai organizuoja tokius apdovanojimus organizuoja jau 17 metus. Šie rūmai veikia penkiuose miestuose: Vilniuje, Kaune, Klaipėdoje, Šiauliuose ir Panevėžyje, vienija per 2 tūkst. narių.