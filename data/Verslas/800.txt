Šią poziciją savivaldybės atstovai dar kartą patvirtino antradienį, po mero Remigijaus Šimašiaus susitikimo su bendrovės atstovais. „Savivaldybės nuomone, skųsdama teismui teisėtą sprendimą, bendrovė siekia vilkinti konkurso procedūras, todėl kenčia viešasis interesas: teismas sustabdė itin didelės vertės, masto ir visai Lietuvai svarbų, Europos Sąjungos lėšomis finansuojamą projektą. Savivaldybė dės maksimalias pastangas, kad toks teismo sprendimas būtų panaikintas, o ieškinį pateikusi bendrovė atlygintų nuostolius“, – teigiama savivaldybės pranešime. Nepaisant Vilniaus valdžios pozicijos, „Vilniaus nacionalinio stadiono“ vadovas Renatas Načajus tikisi, jog savivaldybė pakeis poziciją ir sudarys taikos sutartį, numatančią tęsti konkursą su jo vadovaujama bendrove. „Buvome ir esame pasirengę diskusijai, kad kilęs ginčas būtų baigtas pačiu efektyviausiu ir operatyviausiu būdu – taikos sutartimi. Šiuo metu laukiame institucijų sprendimo“, – BNS teigė R. Načajus. „Vilniaus nacionalinio stadiono“ pasiūlymas konkursui buvo atmestas, nes įmonė jį pateikė ne per informacinę viešųjų pirkimų sistemą, kaip reikalauta, o užklijuotame voke. Vilniaus savivaldybė kartu su Vyriausybei atstovaujančiu Kūno kultūros ir sporto departamentu (KKSD) siekia tęsti derybas su vieninteliu likusiu konkurso dalyviu – koncerno „Icor“ valdoma inžinerinių produktų ir sprendimų bendrove „Axis Industries“ bei jos partneriais. Bendrovė „Vilniaus nacionalinis stadionas“ stadiono rangos konkurso komisijos sprendimą pašalinti ją yra apskundusi teismui – kovo pradžioje teismas sustabdė jo procedūras. Savivaldybė laikosi pozicijos, kad sprendimas pašalinti įmonę buvo pagrįstas, nes remtasi Viešųjų pirkimų tarnybos ir Centrinės projektų valdymo agentūros išvadomis. Kaip informavo savivaldybė, teismas sprendimą žadėjo paskelbti iki gegužės 1-osios. Pernai rugpjūtį skelbta, jog 88,5 mln. eurų vertės projektui iš ES fondų tikimasi gauti 33,6 mln. eurų. Sutartys dėl ES finansavimo turi būti pasirašytos iki 2020 metų pabaigos, o pinigai turi būti išmokėti ir panaudoti iki 2022 metų rugsėjo. „Axis Industries“ kartu su bendrovėmis „Venetus Capital“, „Kauno arena“ ir architektų bendrovėmis „Populous“ bei „Cloud architektai“ kompleksą siūlo pastatyti už 79,9 mln. eurų. Konsorciumui pateikus detalizuotą stadiono urbanistinį ir architektūrinį sprendinį, finansinės veiklos modelį ir komercinės veiklos verslo planą, pasiūlymas bus vertinamas iki birželio vidurio, vėliau prasidės oficialios derybos. 25 metų trukmės koncesijos sutarties pasirašymas numatytas 2019 metų vasarą.