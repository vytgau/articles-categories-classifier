Konkurencijos taryba gruodžio 7 dieną leido „Achemos grupei“ įsigyti 100 proc. „LP grupės“ akcijų. Pasak tarybos, dėl sandorio nebus sukurta ar sustiprinta dominuojanti padėtis ar itin apribota konkurencija rinkoje. „Achemos grupės“ generalinis direktorius Linas Sabaliauskas teigia, kad „LP grupės“ įsigijimas yra vienas iš koncerno strateginių žingsnių, siekiant sustiprinti pozicijas žemės ūkio versle. „Planuojame, kad tai išplės tokia pat veikla užsiimančios koncerno bendrovės „Agrochema“ galimybes, o šių ir kitų koncerno bendrovių sinergija padės sukurti vieną stipriausių žemės ūkio srities bendrovių Lietuvoje“, – pranešime cituojamas L. Sabaliauskas. „Achemos grupė“ teigia, kad sandoris bus baigtas per savaitę. Norint parduoti įmonę „Achemos grupei“, liepą bendrovė „Litagra“ išskaidyta į dvi bendroves – „LP grupę“, kuri perėmė prekybos ir elevatorių verslą, bei pašarų gamybos ir žemės ūkio gamybos verslus kontroliuojančią „Litagrą“. „Achemos grupės“ teigimu, „LP grupė“ valdo „Litagros prekybą“, „Joniškio elevatorių“ ir Latvijos bendrovę „Litagra“. „Achemos grupės“ vienija per 40 bendrovių Lietuvoje, Latvijoje, Estijoje, Lenkijoje, Vokietijoje, Prancūzijoje, Belgijoje, Suomijoje ir Švedijoje. Jose dirba per 4800 darbuotojų. „LP grupės“ veikla – augalų apsaugos priemonių, trąšų, sėklų platinimas, grūdų supirkimas, elevatoriaus paslaugos.