Anksčiau D. Trumpas pats sakė, kad kandidatą pristatys kažkurią šios savaitės dieną. Anksčiau pirmadienį JAV verslo dienraštis „The Wall Street Journal“ pranešė, kad D. Trumpas FRS vadovu greičiausiai pasiūlys skirti dabartinį FRS valdybos narį Jerome Powellą. Jeigu Senatas pritars J. Powello kandidatūrai, jis FRS vadovo pareigas galės pradėti vykdyti kitų metų vasarį, kai baigsis dabartinės FRS vadovės Janet Yellen ketverių metų kadencija. Pasak „The Wall Street Journal“, kitas kandidatas į FRS vadovus, kurį svarstė D. Trumpas, buvo Stanfordo universiteto ekonomikos profesorius Johnas Tayloras Teisininko išsilavinimą turintis J. Powellas yra respublikonas. Jis yra dirbęs finansų departamente ir investiciniame banke „ Carlyle Group“, o 2012 metais buvo skirtas į FRS valdybą. Jis greičiausiai laikysis dabartinio JAV centrinio banko požiūrio, kad skatinamųjų priemonių turi būti atsisakoma labai lėtai, tačiau gali būti labiau linkęs švelninti finansų sektoriaus reguliavimo priemones, rašo „The Wall Street Journal“.