Kiek anksčiau žiniasklaida skelbė, kad JAV prezidento Donaldo Trumpo patarėjai parengs pasiūlymą dėl muitų, skirtų įvežamai iš Kinijos produkcijai. Turimais žiniasklaidos duomenimis, dėl tokių priemonių Kinijos importas į JAV gali patirti 30 mlrd. dolerių nuostolių. „Mes ne kartą esame pabrėžę, kad Kinija pasisako prieš bet kokias vienašales protekcionistines priemones prekyboje. Jeigu JAV galiausiai priims sprendimą, kuris pakenks mūsų interesams, tai, žinoma, Kinijos pusė imsis būtinų priemonių savo teisėms apsaugoti“, - per spaudos konferenciją pareiškė Lu Kanas. Jis pabrėžė, kad prekybinis-ekonominis bendradarbiavimas tarp JAV ir Kinijos yra naudingas abiem pusėms. JAV prezidentas D. Trumpas ketvirtadienį pasirašė įsaką dėl naujų muitų plienui ir aliuminiui, nors jie bus taikomi ne visoms šalims. Dar kovo 1 dieną D. Trumpas paskelbė apie ketinimus įvesti importo muitų tarifus plienui ir aliuminiui, aiškindamas, kad juos būtina taikyti, nes Jungtinės Valstijos kenčiančios nuo „nesąžiningos prekybos“, o muitų įvedimas duotų postūmį pramonės plėtrai. Įstatymas dėl muitų įvedimo įsigalios per 15 dienų nuo įsako pasirašymo. Plieno importui įvedamas 25 proc. muitas, aliuminio importui - 10 proc. muitas. Tačiau D. Trumpas neatmetė galimybės, kad kai kurioms šalims bus numatytos išimtys - tarp jų Kanadai, Meksikai ir Australijai.