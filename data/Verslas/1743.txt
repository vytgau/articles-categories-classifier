Jo advokatas Saulvedis Varpinis agentūrai BNS sakė, kad naktį plėšikai įsilaužė į privatų I. Rimševičiaus namą Langstiniuose netoli Rygos, apvertė juos ir pagrobė vertingų daiktų. I. Rimševičius šį atvejį laiko neatsitiktiniu ir sieja jį su pastarosios savaitės įvykiais. „Situacija rodo, kad tai buvo iš anksto suplanuota ir profesionaliai atlikta operacija“, – sakė Latvijos centrinio banko vadovo advokatas. Kaip žinoma, I. Rimševičius yra įtariamas kyšio paėmimu. Latvijos centrinio banko vadovas antradienį spaudos konferencijoje sakė iš savo posto nesitrauksiąs, neigė kaltę ir tvirtino sulaukęs grasinimų jį nužudyti. I. Rimševičius, taip pat dirbantis Europos Centrinio Banko politiką formuojančioje taryboje, pareiškė: „Priėmiau sprendimą neatsistatydinti, nes nesu kaltas.“ Jis įtariamas didelio kyšio reikalavimu ir paėmimu. Korupcijos prevencijos biuro (KNAB) vadovas Jekabas Straumė pirmadienį sakė, kad kalbama apie mažiausiai 100 tūkst. eurų kyšį. Praėjusio šeštadienio vakarą sulaikytas Latvijos centrinio banko vadovas pirmadienio vakarą buvo paleistas į laisvę. Už I. Rimševičiaus paleidimą buvo nustatytas 100 tūkst. eurų užstatas. Šią sumą į valstybės iždą sumokėjo vienas pareigūno „geras draugas“, sakė I. Rimševičiaus advokatas Saulvedis Varpinis.