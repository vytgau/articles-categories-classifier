Šį akcijų išpardavimą lėmė Donaldo Trumpo sprendimas pritaikyti importo muito tarifus plienui ir aliuminiui. Iki D. Trumpo rinkoms smūgį anksčiau šią savaitę sudavė ir JAV Federalinio atsargų banko (FED) pirmininkas Jerome'as Powellas. Naujasis centrinio banko vadovas pirmojoje savo kalboje Kongrese pakurstė kalbas, kad palūkanos šiemet Jungtinėse Valstijose bus keliamos ne tris, kaip iki šiol tikėjosi rinka, o keturis kartus. Be to, įtampą biržose didina ir sekmadienio rinkimai Italijoje bei Vokietijos socialdemokratų balsavimas dėl koalicijos su Angelos Merkel krikščionių demokratų sąjunga. Penktadienio prekybos pradžioje pagrindinis Londono indeksas FTSE krito beveik 0,6 proc., iki 7 135,11 punkto, palyginti su ketvirtadienio prekybos pabaiga. Euro zonoje ketvirtadienį 2,2 proc. smigusi Frankfurto DAX krito dar 1,1 proc., iki 12 051,89 punkto, o Paryžiaus CAC prarado 0,8 proc. vertės bei krito iki 5 223,14 punkto.