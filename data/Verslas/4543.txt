Rajono meras Sigitas Mičiulis pasakoja, kad 5-iose savivaldybės įmonėse neseniai pakeistos valdybos, jose dirba šiam darbui reikalingomis kompetencijomis pasižymintys žmonės. Dabar jau trys iš penkių savivaldybės įmonių dirba pelningai, tačiau Tauragės rajono tarybos politikai, matydami, kad privatus verslas geba paslaugas miestelėnams teikti pigiau ir kokybiškiau, nutarė parduoti bent dvi įmones, o paslaugas pirkti iš rinkos. Pasak mero, tik paskelbus konkursą šių įmonių teikiamos komunalinės, atliekų surinkimo ar kapinių priežiūros paslaugos atpigo 30 procentų. Konkurencijos užtikrinimas komunalinių paslaugų, transporto, sveikatos ir socialinės rūpybos srityse - vienas svarbiausių kriterijų sudarant Lietuvos savivaldybių indeksą, kasmet atnaujinamą Lietuvos laisvosios rinkos instituto (LLRI). Tauragės savivaldybė tarp 54 mažųjų savivaldybių pagal gebėjimą tvarkytis šiemet užėmė pakankamai aukštą 12 vietą.