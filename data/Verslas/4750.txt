Pasak finansų ministro, susitikimo metu nemažai dėmesio sulaukė lietuvių sukurta „Fintech“ technologija. „Susitikime aptarėme penkias sritis - „Fintech“, gamtos mokslų, robotikos, fotonikos bei naftos ir dujų sektorių Lietuvoje. Prie jų vystymo aktyviai prisideda Vyriausybė, kurdama palankią sistemą verslui ir pradedančioms įmonėms. Turime Vyriausybės finansuojamą paramą užsienio investuotojams, mėlynosios kortelės programą, Startup Visa iniciatyvą, o naujasis Darbo kodeksas suteikia daugiau lankstumo tiek verslui, tiek darbuotojams“, - teigė V. Šapoka. Anot finansų ministro, mokesčių paskatos ir efektyvi universitetų bei verslo santykių sąveika suteikia galimybę verslui augti ir daro Lietuvą patrauklia investavimo vieta gamtos mokslų srityje. Gamtos mokslų pramonė per 2009-2015 metus išaugo beveik dvigubai. Lietuva Vidurio ir Rytų Europoje taip pat pirmauja pagal pramonės ir universitetų bendradarbiavimą robotikos srityje, šalyje sparčiai kuriami tyrimų centrai (pvz., Saulėtekio, Santaros, Nemuno ir Santakos slėniai, Panevėžio robotikos laboratorija). Lietuva yra ir viena aktyviausių ir gyvybingiausių lazerių ekosistemų pasaulyje. Šalyje veikia 11 mokslo ir lazerių technologijų tyrimų centrų, 2 mokslinių tyrimų ir plėtros atvirosios prieigos centrai su moderniausiomis laboratorijomis, kurios užtikrina produktų kokybę.