Po 17 val. Lietuvos laiku vienas bitkoinas Liuksemburgo keitykloje „Bitstamp“ kainavo 7 tūkst. 250 dolerių. Palyginti su gruodį pasiektu piku, žinomiausios pasaulio kriptovaliutos vertė smuko daugiau nei perpus. „Coinmarketcap.com“ skelbia, kad žymius praradimus pirmadienį patyrė ir kitos kriptovaliutos. Bitkoinui spaudimą 2018-aisiais daro vis stiprėjanti rinkos reguliuotojų ir bankų retorika bei griežtėjantys veiksmai itin nestabilių virtualiųjų monetų atžvilgiu. Britų bankas „Lloyds“ pirmadienį uždraudė kreditinėmis kortelėmis pirkti bitkoinus, o anksčiau analogiškus veiksmus atliko „Bank of America“, „Citigroup“ ir „JPMorgan“. Be to, Indija teigė planuojanti paskelbti bitkoinus neteisėtais savo mokėjimų sistemose bei reguliuoti kriptovaliutų prekybą.