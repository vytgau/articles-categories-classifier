Remdamasi Valstybės saugumo departamento (VSD) pateikta informacija, Vyriausybės komisija nedavė leidimo sandoriui. Užkliuvo ryšiai su užsieniu „Lewben Investment Management“ ketino įsigyti uždaro tipo informuotiesiems investuotojams skirtą investicinę bendrovę „Prosperus Real Estate II“, kuri šiuo metu jau pervadinta į „LIM Verslo trikampio NT fondas“. Sandorį sustabdė Vyriausybės Potencialių dalyvių atitikties nacionalinio saugumo interesams įvertinimo komisija. VSD atstovė Aurelija Katkuvienė BNS patvirtino, kad vyriausybinė komisija 2017-ųjų rugsėjį neigiamą sprendimą priėmė remdamasi departamento pateikta informacija. „Dalis informacijos buvo įslaptinta. Vieša informacijos dalis – riziką kelia ryšiai su ES ir NATO nepriklausančių šalių asmenimis“, – BNS sakė A. Katkuvienė. Pasak jos, VSD laikosi pozicijos, kad „komisijos minėta išvada ir argumentas, kurio pagrindu ši išvada buvo priimta, yra pagrįsti, o tai patvirtina ir VSD Komisijai teikti dokumentai: vieša bei įslaptinta informacija“. BNS nepavyko sužinoti, ar sandoris buvo sustabdytas dėl „Prosperus Real Estate II“ ketinimų įsigyti „Verslo trikampį“. Apskundė teismui Vyriausybinės komisijos sprendimą „Lewben Investment Management“ apskundė teismui. „Su sprendimu nesutinkame, pateikėme skundą teismui, prašome panaikinti komisijos sprendimą kaip neteisėtą ir nepagrįstą bei pažeidžiantį „Lewben Investement Management“ teises ir teisėtus interesus. Šis sprendimas su „Lewben Investement Management“ vykdoma kolektyvinio investavimo subjektų valdymo veikla nėra susijęs“, – atsiųstame komentare BNS teigė „Lewben Investment Management“ valdybos narė Agnė Daukšienė. Ji vėliau telefonu neatskleidė, ar įmonei buvo žinoma, jog komisija sprendimą priėmė remdamasi VSD pateikta informacija. „Realiai objektyviai pasakius, mes turime tiek mažai informacijos, kad kažką komentuoti labai sunku. Tiesiog net negalėčiau į šitą klausimą kažkaip konkrečiai atsakyti, kadangi jau lįsčiau į sprendimo komentavimą, o kai vyksta teisminiai procesai kažkaip nesinori plačiau komentuoti“, – aiškino A. Daukšienė. „Pagrindinė žinutė yra ta, kad mes pasitikime teismų sistema ir tai kažkuria dalimi yra nesusipratimas. Mes patys esame nustebinti. Manome, kad savo teises tikrai apginsime“, – pridūrė įmonės valdybos narė. A. Daukšienė taip pat neatsakė, ar „Lewben“ grupės įmonės turi ryšių, dėl kurių institucijos įžvelgia rizikos. „Matote, čia toks labai ištrauktas iš konteksto sakinys. Ir jis toks keistas: kas tas ryšys? Čia toks vertinimo klausimas. Iš tikrųjų valdymo įmonė yra lincencijuota, prižiūrima Lietuvos banko. Akcininkai buvo vertinti veiklos leidimo išdavimo procese, yra tokia standartinė procedūra. Visi valdybos nariai, aš irgi, patvirtinti Lietuvos banko. Turime ilgalaikę patirtį, užimame vadovaujančias pareigas. Tai kažkaip manau, kad kaip ir bet kuris dalyvis galim pasakyti: turime veiklos leidimą ir teisėtai veikiame šioje valstybėje“, – sakė ji. Be A. Daukšienės „Lewben Investment Management“ valdybos nariais yra Audrius Žiugžda ir Ruslanas Andrejevas. Lietuvos bankas Vyriausybinės komisijos sprendimo nekomentavo. Sandorį tikisi įvykdyti Pasak A. Daukšienės, komisijos sprendimas neturės įtakos planuojamam „Verslo trikampio“ komplekso įsigijimo sandoriui. „Šie du veiksmai nėra susiję tarpusavyje – tai atskiri sandoriai. Šiuo metu struktūruojami sandoriai ir gali būti įvairių variantų: investicinė bendrovė gali įsigyti nekilnojamąjį turtą, gali įsigyti kažkokios įmonės, kuri valdo nekilnojamąjį turtą, akcijų. Kol sandoris nėra uždarytas, sunku kalbėti, kaip jis vyks. Tačiau įtakos nekilnojamojo turto įsigijimui ar kažkokiems investavimo subjektams, tai nedaro“, – aiškino A. Daukšienė. Ji kol kas negalėjo pasakyti, kada bus užbaigtas komplekso įsigijimo sandoris. „Sunku pasakyti, nes šiuo metu renkami investuotojų pinigai į investicinę bendrovę. Bus aišku tada, kai padidinsime tą įstatinį kapitalą ir pasižiūrėsime, kokią akcijų emisiją išplatinome“, – sakė A. Daukšienė. Šio vasario pradžioje „Lewben Investment Management“ pranešė su nekilnojamojo turto plėtros bendrove „MG valda“ susitarusi dėl biurų komplekso „Verslo trikampis“ sostinėje įsigijimo. Tuomet skelbta, kad neatskleidžiamos vertės sandorį planuojama baigti iki balandžio. Anot BNS šaltinio, žinančio sandorio detales, jo vertė turėtų siekti apie 60 mln. eurų. Pusę jo planuojama finansuoti skolintomis lėšomis, apie 20 mln. eurų planavo įsigyti su koncernu „MG Baltic“, kuris iki šiol yra „MG valdos“ bendraturtis, susiję asmenys, o likusius 10 mln. eurų ketinta pritraukti rinkoje. Gruodį koncernas „MG Baltic“ pranešė su viceprezidento Rolando Vingilio šeimos kontroliuojama investicijų bendrove „Extera Baltic“ sutaręs dėl kol kas neužbaigto sandorio, po kurio pastaroji taps vienintele „MG valdos“ akcininke. „Exterai Baltic“ nuo 2008 metų priklausė 33,33 proc. „MG valdos“ akcijų. Buvęs valdytojas: pardavėjo netikrina Vienintelis netiesioginis dabartinis „LIM Verslo trikampio NT fondo“ akcininkas Gediminas Baltakis (valdo per bendrovę „Investicijų valdymas Prosperus“), BNS sakė, kad komisijos leidimą sudaryti sandorį turi gauti įsigyjanti šalis. „Nelabai galėčiau komentuoti šia tema, bet leidimo anksčiau siekė juridinis asmuo, kuris kitaip akcijų įsigijimo sandorio negalėjo įgyvendinti. Kadangi mes perleidinėjame, tai leidimą turi gauti įsigyjanti šalis. Pardavėjo netikrina“, – sakė G. Baltakis. Paklaustas, kodėl nuspręsta parduoti „LIM Verslo trikampio NT fondą“, G. Baltakis teigė, jog pasikeitė investuotojų planai. „Manau, kad tiesiog pasikeitė investuotojų planai. Mes turėjome įsteigę investicinę bendrovę, tai turbūt palanku buvo „Lewben“ įsigyti jau veikiančią įmonę. Kitaip tariant, sutaupyti laiko. Kol kas vienintelis investicinės bendrovės akcininkas yra mūsų valdymo įmonė, bet valdymą esame perdavę „Lewben“, o artimiausiu metu ketiname perleisti ir akcijas. Daugiau komentuoti man būtų nekorektiška“, – sakė G. Baltakis. Vasario viduryje „LIM Verslo trikampio NT fondas“ vienintelis akcininkas – bendrovė „Investicijų valdymas Prosperus“ nusprendė 29,99 mln. eurų padidinti investicijų įmonės įstatinį kapitalą išleisdama atitinkamo dydžio akcijų emisiją ir atsisakydama pirmumo teisės jas įsigyti. G. Baltakio, teigimu, įmonės įstatinis kapitalas didinamas, kad būtų galima užbaigti paskelbtą sandorį. „Visuomet buvo tikslas pritraukti išorinio kapitalo ir panaudoti jį naujų objektų įsigijimui. Dabar, nepriklausomai, ar investuotojas atsiranda (akcijų – BNS) pirkimo-pardavimo sandorio būdu, ar įstatinio kapitalo didinimo būdu, vis tiek iki kovo 1 dienos turėjo gauti komisijos leidimą. Nesvarbu, kad ši įmonė yra tuščia ir veiklos nevykdė. Tai buvo tokia papildoma biurokratija. Įstatinis kapitalas dabar didinamas, kad būtų įvykdyti įsigijimai“, – sakė jis. Kompleksą investicinei bendrovei planuojančios perleisti nekilnojamojo turto plėtros įmonės „MG valda“ atstovai situacijos BNS nekomentavo. Valdo dar vieną fondą Buvusiai „Prosperus Real Eastate Fund II“ (dabar „LIM Verslo trikampio NT fondas“) veiklos licenciją Lietuvos bankas suteikė 2017 metų vasarį. Tuomet įmonė skelbė planuojanti investuoti į komercinį nekilnojamąjį turtą ir plėtros projektus Baltijos šalyse. Jos maksimalus dydis turėjo siekti 50 mln. eurų. Nuo praėjusių metų lapkričio, „Prosperus Real Eastate Fund II“ valdymo bendrove tapo „Lewben Investment Management“, pakeitusi „Investicijų valdymas Prosperus“. Įmonė šiemet buvo pervadinta į „LIM Verslo trikampio NT fondas“, skelbta, kad ji 60 mln. eurų pritrauks iš privačių investuotojų, įskaitantį „MG valdą“, jos bus naudojamos investicijoms į biurų pastatus didžiuosiuose Lietuvos miestuose. „Lewben Investment Management“ nuo praėjusių metų liepos taip pat tapo nekilnojamojo turto plėtros bendrovės „Hanner“ įsteigtos investicijų bendrovės „Prime location property fund“ valdytoja. BNS žiniomis, dėl su „Prime location property fund“ susijusių planų „Lewben Investment Management“ į Vyriausybės komisiją nesikreipė. Registrų centro duomenimis, vienintelė „Lewben Investment Management akcininkė yra Rita Navalinskaitė, vadovaujanti Lietuvoje registruotai įmonei „Lewben“. Ji taip pat yra bendrovės „EC Turtas“ valdybos pirmininkė, įmonės „Enercom Capital“ valdybos narė. „Lewben“ grupės įmonės veikia visame pasaulyje 2009-ųjų pradžioje veiklą pradėjusios „Lewben“ grupės įmonės savo klientams teikia turto, gerovės ir fondų valdymo paslaugas, taip pat finansų planavimo, teisės, mokesčių ir verslo konsultavimo bei apskaitos paslaugas. Teigiama, kad grupės biurai veikia Amsterdame (Nyderlandai), Londone (Jungtinė Karalystė), Maniloje (Filipinai), Nikosijoje (Kipras), Niujorke (JAV) ir Vilniuje. Vienintelė grupės akcininkė nuo jos įsisteigimo yra Kipre registruota „Lewben Bacca Holdings Limited“. „Lewben“ valdybos pirmininkas yra Vilius Kavaliauskas, valdyboje taip pat dirba R. Navalinskaitė ir Justinas Klimašauskas, nepriklausomi nariai Virginijus Lepeška ir Jurijus Romanenkovas. Tarptautinis bankininkystės ir finansų rinkų žurnalas „Euromoney“ septynis kartus yra pripažinęs „Lewben Group„geriausia šeimos biuro paslaugų teikėja Lietuvoje.