Viena iš ES vystomojo bendradarbiavimo projekto „Parama viešųjų finansų valdymui Ukrainoje“ dalių - mokesčių surinkimo gerinimas - patikėta įgyvendinti Lietuvai. 9 mln. EUR investuojama sustiprinti ir padėti efektyviai valdyti Ukrainos mokesčių ir muitų sistemą. „Lietuva yra įgyvendinusi ne vieną sėkmingą bendradarbiavimo projektą, kuriame dalijasi savo ekspertine patirtimi. Šiandien mes galime Ukrainai pasiūlyti savo žinias, ilgametę patirtį ir realias konsultacijas su aiškiomis gairėmis, kaip judėti į priekį. Ilgalaikio projekto metu bus perduota geriausia mūsų šalies patirtis, kurią esame sukaupę“, - teigia finansų viceministrė Loreta Maskaliovienė. Projektą įgyvendins Finansų ministerija, VMI, Muitinės departamentas bei CPVA. Šalies institucijos deleguoja mokesčių ir muitų srities profesionalus, o CPVA atsakomybė - užtikrinti administracinį ir finansinį Lietuvos projekto dalies valdymą. Lietuvos ekspertų laukia trejų metų darbas: išanalizuoti esamą mokesčių ir muitų situaciją, automatizuoti procesus, modernizuoti paslaugas, įvertinti pagrindinius efektyvaus valdymo trukdžius ir kartu su Ukrainos finansinių institucijų atstovais ieškoti geriausių šiai šaliai mokesčių sistemos gerinimo būdų. Bus parengtos metodinės rekomendacijos, nuolatinės ekspertų konsultacijos, organizuojami mokymai ir patirties mainai Ukrainos institucijų atstovams. 2017 m. pabaigoje Europos Komisija priėmė sprendimą įgyvendinti 50 mln. EUR finansinę programą, skirtą efektyvinti viešųjų finansų valdymą Ukrainoje. Šiuo metu derinamas finansinio susitarimo pasirašymas tarp EK ir Ukrainos Vyriausybės.