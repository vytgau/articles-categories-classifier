Kokios ne mažiau svarbios, bet retai įvardijamos kitos atrankos detalės gali nulemti sėkmę arba nesėkmę? 1. Žinios apie Jus socialinėje ir internetinėje erdvėje - Jūsų FACEBOOK paskyra. O taip, darbdaviai ir atrankų specialistai mėgsta pasižvalgyti ne tik po profesinį Jūsų profilį „Linkedin“ tinkle, bet ir Jūsų FACEBOOK paskyrą! Jūsų Facebook profilis gerokai „iškalbingesnis“ nei CV, kai norima pažinti jus kaip asmenybę, o ne tik kaip profesinę patirtį sukaupusį ar dar tik pradedantį kaupti specialistą. Tai puiki vieta sužinoti apie Jus daugiau - Jūsų pomėgius, domėjimosi sferas, kaip atrodote kasdienybėje ir kt. Tai, ką ir kaip transliuojate apie save viešoje erdvėje, atitinkamai toks apie jus suformuojamas įvaizdis. Taigi, jei Jūs savo karjerą matote vienoje iš finansinių, valdžios institucijų ar didesnėse kompanijose, pradėkite galvoji ką ir kaip keliate ant savo sienos, peržiūrėkite savo profilio foto, nebūkite per daug „aktyvus“. Nors šiandien socialiniai tinklai įtraukia mus vis labiau ir labiau ir tampa gyvenimo dalimi, tačiau retas darbdavys nori priimti į darbą kandidatą, kuris praktiškai yra „apsigyvenęs Facebook‘e“, nebent ieškotų socialinių tinklų specialisto. Jie nori išvengti rizikos, kad užuot dirbęs, dalį darbo laiko praleisite socialiniuose tinkluose. - „Google“ paieškos rezultatai apie Jus Kiekvieną dieną milijardai žmonių čia vis kažko ieško: nuo daiktų iki atsakymų net į keisčiausius klausimus. Ne išimtis ir atrankų specialistai bei darbdaviai. Kuo į aukštesnes pareigas pretenduojate, tuo daugiau apie Jus norima žinoti. Taigi, ką randa „Google“ apie Jus? Pasitikrinote? Jei kažkuriuos esamus ar buvusius darbinius etapus esate nutylėjęs savo CV, gali į dienos šviesą iškelti Google randama informacija. Dažnai pirmame paieškos lauke aptinkama nuoroda į kandidatų turimą Linkedin profilį, todėl būtų gerai, kad jame pateikiama informacija neprasilenktų su pateikiama CV. Esate/buvote nuosavos ar samdomos įmonės vadovas, apie kurią nesate užsiminęs savo gyvenimo aprašyme? Apie tai sužinosime iš „Rekvizitai.lt“ pateikiamos informacijos. Google gali suteikti mums papildomos informacijas ir apie Jūsų visuomenines veiklas, Jūsų parašytus straipsnius ar kitus pasisakymus, pasiekimus, net hobius. 2. Jūsų laukimas/elgesys prieš pokalbį Ir sienos turi ausis... O mes papildytume - ir akis. Vos Jums įėjus į kompanijos patalpas, Jūs jau stebimas – nuo priimamojo administratorės ar vadovo asistentės, prašančios jus palaukti ar lydinčios jus į susitikimo kambarį iki praeinančių pro šalį kitų kompanijos darbuotojų. Skenuojama viskas: nuo atėjimo, pasisveikinimo, kuo užsiimate, kol tenka laukti. Nešvaistykite laiko veltui: domėkitės supančia aplinka, paprašykite paskaityti verslo žurnalo, ar užsiimkite kita „dalykine“ veikla, užuot tyliai ramiai laukdami kamputyje, tai parodys, kaip tvarkotės su įtampa ir pan. O svarbiausia, išlikite ramūs, mandagūs net jei prireiktų ilgėliau palaukti. „Kiek dar reiks laukti? Aš neturiu laiko! – aukštu tonu išsakyta pretenzija, demonstruojamos neigiamos emocijos aplinkiniams vargu ar pridės teigiamų taškų Jūsų atrankai. Neturite laiko ilgai laukti – mandagiai pasiteiraukite, ar nebūtų galimybės perkelti pokalbį į kitą dieną, nes tiek laukti neturite galimybės. Kartais ilgesnis laukimas ar „nepatogūs“ klausimai interviu metu gali būti dalis iš metodų, įvertinti Jūsų elgesį nestandartinėse situacijose, išmatuoti Jūsų kantrybę, atskleisti elgesio stereotipus, emocijų kontrolę ir pan. 3. Bendras įvaizdis Apsirenkite tinkamai savo sėkmei „pagauti“. Pasistenkite iš savo spintos ištraukti rūbus, kurie geriausiai atitiktų būsimą organizaciją, pareigas. Prieš tai nepatingėkite pasidomėti apie pačią įmonę. Net jei nieko nepavyks sužinoti, visada neprašausite pro šalį, pasirinkę neutralesnę, dalykiškesnę aprangą, užuot pasirinkę laisvalaikio ar ryškią aprangą, tikslu atkreipti dėmesį ir išsiskirti iš kitų. Geriau tegul Jus darbdavys įsimena Jus kaip kandidatą, kuris sužavėjo dalykiškumu, konstruktyviu bendravimu, gražia šypsena, geru humoro jausmu bei taikliais atsakymais, nei mėlynais plaukais , auskaru liežuvyje ar per didele iškirpte. Nors šiandien dienai nei vienas darbdavys garsiai neįvardys šios į darbą nepriėmimo priežasties, nes tai būtų diskriminacija, bet „tyliai“ ji ir toliau vaidina nemažą vaidmenį, sveriant svarstykles „priimti“ ar „nepriimti“. Praktikoje yra tekę susidurti, kai į tolesnį atrankos etapą kandidatai buvo nepasirinkti dėl elementarios higienos trūkumų: nešvarių plaukų, nemalonaus kvapo iš burnos ir pan. 4. Atitikimas organizacijos kultūrai ir vertybėms Ar atitinkate organizacijos kultūrą vargu ar sužinosite pats interviu metu, tačiau darbdaviai tikrai žinos ir vertins Jūsų „pritapimą“ tiek prie komandos, tiek prie atitinkamo padalinio ar visos įmonės. Jei konkrečiam padaliniui yra būdingas „rimtumas“ ir oficialumas, vargu ar jie priims į savo komandą per daug atsipalaidavusį, laidantį pigius juokelius kandidatą. Jei įmonėje dominuoja komandinis darbas – ryškiems individualistams taip pat vargu ar bus ištarta „Taip“. Atėjote į pokalbį užsivilkęs džinsus, kai tuo tarpu darbdaviai tikėjosi Jus matyti su kostiumu? Greičiausiai sulauksite neigiamo atsakymo. Kad išvengtumėte panašių klaidų, pasistenkite prieš interviu susirinkti kiek įmanoma daugiau informacijos apie įmonę, į kurią pretenduojate. Paklausinėkite apie ją draugų, pažįstamų, atranką vykdančių personalo darbuotojų, jei įmanoma pagal veiklos pobūdį- apsilankykite joje. Pokalbio metu nepabijokite užklausti paties darbdavio, kokia organizacijos kultūra vyrauja jų įmonėje ir paminėti, kad jums pačiam labai svarbu ateiti dirbti į įmonę, kuri vadovaujasi panašiomis vertybėmis kaip ir Jūs. 5. Neformalios rekomendacijos apie Jus Jau įprastas reiškinys prieš išeinant paprašyti buvusio vadovo atsiliepimo apie Jus. Puiku, jei gavote teigiamą raštišką rekomendaciją. Bet daugiau nei 90 proc. naujų darbdavių vargiai šios informacijos iš Jūsų paties paprašys. Daug labiau reikšmingesnėmis, sprendimą lemiančiomis tampa žodinės gautos rekomendacijos iš buvusio vadovo, rečiau kolegų. Dauguma raštiškų rekomendacijų yra tik formalumas, kuriose suguldomos bendros, neutralios frazės, jose daugiau stengiamasi apibūdinti žmogų tik iš gerosios pusės ir neužsimenama apie Jūsų silpnąsias puses. Žodinių, neformalių rekomendacijų tikslas – gauti realią informaciją apie jus, išsiklausinėti apie silpnąsias, tobulintinas Jūsų asmenybės ir profesines puses. Žmogui iš prigimties nėra lengva meluoti, todėl net neiškalbingas pokalbis, tylos pauzės – jau yra informacija, signalizuojanti tam tikrus dalykus atranką vykdančiam specialistui. Taigi pokalbiui dėl darbo yra ne mažiau svarbu deramai pasiruošti, kaip ir bet kuriam svarbiam žingsniui, nulemsiančiam Jūsų ateitį. Prisiminkite posakį - „niekada neturėsite antros galimybės padaryti pirmam įspūdžiui“.