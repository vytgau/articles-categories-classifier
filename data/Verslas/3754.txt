Apdovanojimai pagerbia su Lietuva save siejančius tarptautinius profesionalus, kurie savo darbu, žiniomis ir talentu atveria Lietuvai pasaulines galimybes ir perspektyvas. Apdovanojimais siekiama, kad svarūs globalių lietuvių nuopelnai būtų pastebėti, pripažinti ir įvertinti. Šių metų Apdovanojimai didelį dėmesį skiria ir į Lietuvą grįžtantiems talentams bei jų pritraukimo svarbai mūsų valstybei. Šiemet paskelbti 33 nominantai iš aštuonių pasaulio valstybių: JAV, Šveicarijos, Prancūzijos, Norvegijos, Danijos, Malaizijos, Austrijos, Jungtinės Karalystės. Dalis nominuotų asmenybių jau grįžę, gyvenantys ir kuriantys Lietuvoje. „Pasaulyje gyvena labai daug lietuvių, kurie kad ir kur bebūtų atranda laiko prisidėti prie mūsų šalies stiprinimo: padėdami pritraukti tarptautinius investuotojus, patardami Lietuvos eksportuotojams, kaip užkariauti užsienio rinkas, dalindamiesi savo tarptautinėmis žiniomis, jungdami mūsų universitetus su geriausiais mokslo centrais ir atvesdami inovacijas. Kasmet sukuriama daug išskirtinių istorijų, kurias ir siekiame garsinti sakydami ačiū, ir dalintis su mūsų tautiečiais įkvėpimui“, – sako Kotryna Stankutė-Jaščemskienė, apdovanojimus įsteigusio profesionalų tinklo „Global Lithuanian Leaders“ vadovė. Komisija priėmė sprendimą dėl laureatų aštuoniose Apdovanojimų kategorijose. Apdovanojimų ceremonijos metu taip pat paaiškės, kam atiteks Užsienio reikalų ministerijos inicijuotas apdovanojimas bei kas, populiariausio portalo DELFI skaitytojų sprendimu, bus apdovanotas „Už Lietuvos garsinimą pasaulyje“. O išmanusis partneris „Telia“ jau antrus metus iš eilės kviečia inovacijas kuriančius talentus atrasti Lietuvą iš naujo ir sugrįžti. Iki projekto apdovanojimų ceremonijos, specialaus video projekto pagalba, bus pristatytos sugrįžusiųjų sėkmės istorijos, kurios skatintų lietuvaičius kurti gyvenimą čia. Nominantus ir laureatus išrinkusios komisijos nariais šiemet tapo žurnalistas ir TV laidų autorius, rašytojas ir filmų kūrėjas Rytis Zemkauskas, Ekonomikos mokslų daktaras, Gettysburg Koledžo Eksperimentinės ekonomikos laboratorijos vadovas, JAV Pasaulio Lietuvių Bendruomenės valdybos pirmininkas Rimvydas Baltaduonis, LR Ambasadorė Danijos karalystėje ir Islandijoje Gintė Damušytė, Verslo dienraščio ir portalo „Verslo žinios“ vyriausias redaktorius Rolandas Barysas, Nobelio Premijos nominantas, 2016 m. GLL apdovanojimų laureatas, Biochemijos mokslų daktaras Virginijus Šykšnys, 2016 m. GLL apdovanojimų laureatas, žvejybinio sonaro „Deeper“ idėjos autorius Aurelijus Liubinas, URM Užsienio lietuvių departamento vadovo pavaduotoja Lina Žukauskaitė ir „Global Lithuanian Leaders“ įkūrėjas ir valdybos narys Mykolas Lepeška. Apdovanojimų laureatai bus atskleisti iškilmingos „Globalios Lietuvos Apdovanojimų“ ceremonijos metu, gruodžio 28 d., 17 val. Renginys bus transliuojamas tiesiogiai per LRT televiziją. Šių metų Apdovanojimų partneriai yra Užsienio reikalų ministerija, Išmanusis partneris „Telia“, verslo teisės advokatų kontora „TRINITI“ ir didžiausia personalo paieškos įmonė „Alliance for recruitment“. Išsamiai visų nominuotųjų tarptautinių profesionalų nuopelnai aprašyti renginio tinklalapyje. „Globalios Lietuvos apdovanojimus“ organizuoja tarptautinių profesionalų tinklas „Global Lithuanian Leaders“, telkiantis lietuvių diasporos profesionalus pasaulyje Lietuvos vardui garsinti, ekonominiam ir visuomeniniam šalies potencialui stiprinti bei globalioms galimybėms Lietuvai kurti. „Globalios Lietuvos apdovanojimus“ globoja Lietuvos Respublikos prezidentė Dalia Grybauskaitė. Daugiau informacijos apie šių metų „Globalios Lietuvos apdovanojimus“ ir registraciją į renginį rasite čia. Šių metų „Globalios Lietuvos apdovanojimams“ nominuoti šie profesionalai: