Pasak JAV iždo sekretoriaus Steveno Mnuchino, Vašingtone įsikūrusi institucija veikia neefektyviai, ji gali daug veiksmingiau kasmet paskirstyti turimas lėšas. Padidinęs savo politikos veiksmingumą, bankas galėtų savo sistemos viduje sukaupti kapitalo bazę ir išplėsti skolinimą, be būtinybės pritraukti įnašus iš savo 189 akcininkių valstybių, iš kurių JAV yra didžiausios. S. Mnučinas taip pabrėžė, kad bankui būtina sumažinti finansavimą besivystančioms ekonomikoms, kurioms nereikia didelės išorinės paramos. Be to, teigė S. Mnučinas, bankui būtina didesnė biudžeto disciplina, įskaitant personalo atlyginimų ir kitų išmokų kontrolę. „Didesnis kapitalas nėra problemos sprendimas, kai dabartinis kapitalas neveiksmingai naudojamas. Pigaus kapitalo paklausa nuolat viršys jo pasiūlą, - svarbiausia užtikrinti, kad šie ištekliai būtų paskirstomi ten, kur jie labiausiai reikalingi“, - sakė S. Mnučinas. Pasak S. Mnučino, tokioms gana stiprioms, išsivysčiusioms banko pagalbos gavėjoms kaip Kinija, kuri turi per 3 trln. dolerių užsienio atsargų, jo parama nebereikalinga. „Norėtume matyti esmines permainas skirstant finansavimą, užtikrinant, kad parama būtų suteikta toms šalims, kurioms labiausiai ji reikalinga“, - sakė S. Mnučinas. Turtingesnėms paramos gavėjoms bankas verčiau padėtų savo profesinėmis žiniomis, užuot skirstęs paskolas plėtojimui, sakė pareigūnas. Ketvirtadienį PB prezidentas Jim Yong Kimas pareiškė optimistiškai vertinąs banko galimybes padidinti savo kapitalo bazę, siekiant išplėsti skolinimą klientams. Atidarydamas metinius banko ir Tarptautinio valiutos fondo (TVF) susitikimus, Džim Jong Kimas pripažino jaučiąs tam tikrą pasipriešinimą banko finansinių fondų plėtimui iš kai kurių šalių, pavyzdžiui, Jungtinių Valstijų, didžiausios PB akcininkės. Tačiau Džim Jong Kimo teigimu, dauguma akcininkų daro spaudimą bankui, kad šis plėstų savo veiklą pasaulyje, - nuo subsidijų skurdžiausioms šalims, paskolų, skirtų projektų plėtrai, iki bendrovių finansavimo nepakankamo kapitalo rinkose. Pasaulio banko skolinimas fiskaliniais 2017 metais, pasibaigusiais birželio 30 dieną, palyginti su ankstesniais metais, sumažėjo nuo 61,3 mlrd. iki 58,8 mlrd. dolerių. „Mes tvirtiname, kad mums reikalingas kapitalo didinimas“, - sakė Džim Jong Kimas. Šis klausimas bus aptariamas banko iniciatyviniame komitete šeštadienį. Džim Jong Kimas užsiminė tikįs, kad galutinis sprendimas bus priimtas per šešis mėnesius.