„Kauniečiams nebelieka jokių logiškų priežasčių į miesto centre vykstančias svarbiausias valstybines šventes važiuoti savo automobiliu. Žmonėms nebereikės sukti galvos dėl automobilių statymo. Mieste kursuojančių autobusų ir troleibusų pakaks, kad visi norintieji patogiai pasiektų centrą ir po šventinių minėjimų ar kitų proginių renginių saugiai grįžtų į namus“, - sakė Kauno savivaldybės administracijos direktoriaus pavaduotojas Vilius Šiliauskas. Nemokamos kelionės autobusais ir troleibusais galios per Vasario 16-ąją, Kovo 11-ąją ir Liepos 6-ąją. Greta šių iškilių datų nemokamas transportas kursuos ir rugsėjo 22-ąją, kai visame pasaulyje minima Diena be automobilio. Būtent šią dieną praėjusiais metais Kaune buvo paskelbtas nemokamas viešasis transportas, kuriuo tąkart pasinaudojo keli tūkstančiai kauniečių.