Klaipėdos miesto savivaldybės tarybos kolegijos posėdyje premjeras S. Skvernelis atkreipė dėmesį į tai, kad Vyriausybės prioritetas yra išlaikyti Klaipėdos uosto konkurencingumą orientuojantis į maksimalią uosto plėtrą. „Jau nuo šių metų pagrindinis dėmesys skiriamas krantinių rekonstrukcijos ir gilinimo prie krantinių darbams įgyvendinti, geležinkelio kelių statybos ir rekonstrukcijos projektams vykdyti, bendrosios uosto infrastuktūros plėtrai“, – teigė Vyriausybės vadovas. Premjeras taip pat apžiūrėjo Klaipėdos universitetinę ligoninę, dalyvavo bendrame šios įstaigos ir VšĮ „Klaipėdos jūrininkų ligoninė“ atstovų susitikime. Jame diskutuota apie Klaipėdos miesto ir vakarų Lietuvos regiono būtinybę turėti visapusišką tretinio lygio kompetencijų centrą, teikiantį gyventojams aukščiausio lygio paslaugas. Vizito metu Ministras Pirmininkas S. Skvernelis aplankė Šv. Pranciškaus onkologijos centrą. Premjeras padėkojo vienuolyno atstovams už jų pasiaukojimą onkologinių ligonių slaugai ir reabilitacijai, darbui su psichinę negalią turinčiais vaikais. Pasak S. Skvernelio, Lietuvos Šv. Kazimiero provincijos Klaipėdos Šv. Pranciškaus Asyžiečio vienuolyno inicijuoti projektai yra svarbus indėlis į inovacijas socialinių paslaugų ir sveikatos, ypač – slaugos, srityse. Be to, Vyriausybės vadovas pažymėjo, kad siekiant efektyviai investuoti Europos Sąjungos struktūrinių fondų lėšas, reikia ieškoti geriausių investicijų sprendimų, kurie paskatintų teigiamus pokyčius sveikatos srityje, ir aktyviai prisidėtų prie aktualių visuomenei problemų sprendimo. Premjeras Klaipėdoje taip pat aplankė Kovinių narų tarnybą (Lietuvos kariuomenės Specialiųjų operacijų pajėgos padalinį), kur domėjosi jos turima įranga, ginkluote. Karinių jūrų pajėgų flotilės teritorijoje Ministras Pirmininkas apžiūrėjo patrulinį, minų medžiojimo laivus, dalyvavo šios tarnybos vystymosi planų pristatyme.