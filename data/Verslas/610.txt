Seimo seniūnų sueigoje nutarta, kad projektą dar turi apsvarstyti Užsienio reikalų komitetas. Jis turi įvertinti „valstiečių“ siūlymą šį susitarimą ratifikuoti su sąlyga, kad jame bus Lietuvos pareiškimas dėl genetiškai modifikuotų organizmų (GMO) ir hormonais apdorotos jautienos įvežimo. „Jeigu spės komitetas pasvarstyti, bus ketvirtadienį, jeigu ne – kitą antradienį“, – tvirtinant dienos darbotvarkę paaiškino Seimo pirmininkas Viktoras Pranckietis. ES ir Kanados prekybos susitarimas Seimui pateiktas ratifikuoti pernai pavasario sesijoje, tačiau klausimas buvo įstrigęs Sveikatos reikalų komitete. Komitetas sutarties nesvarstė, nes laukė dokumentą vertinančio ES Teisingumo Teismo sprendimo. Sutartis tarp ES ir Kanados panaikina 99 proc. muitų. Tačiau kritikai baiminasi, kad įsigaliojus sutarčiai Lietuvą užplūs pigesni, genetiškai modifikuoti produktai. Lietuvos diplomatai tikėjosi, kad sutartis bus ratifikuota dar pernai vasarą. A. Armonaitė: „valstiečiai“ torpeduoja susitarimą Liberalų sąjūdžio frakcijos Seime seniūno pavaduotoja Aušrinė Armonaitė sako, kad Lietuvos valstiečių ir žaliųjų sąjunga (LVŽS) ir toliau torpeduoja Kanados ir Europos Sąjungos (ES) prekybos susitarimą. LVŽS iškėlus papildomų sąlygų dėl Kanados ir ES prekybos sutarties, antradienį Seimas nesvarstys sutarties ratifikavimo. „Lietuva gali nuskambėti garsiau nei Valonija. Vyriausybės ataskaitoje Premjeras džiaugiasi, kad laikinai įsigaliojo Kanados ir ES prekybos susitarimas, tačiau Seime patvirtinti susitarimo ir toliau neleidžia „valstiečių“ veiksmai. Kai jau atrodė, kad dėl visko sutarta ir šią savaitę Seime turėsime galimybę svarstyti ir patvirtinti susitarimą, „valstiečiai“ užregistravo pasiūlymą, kurį priėmus visoje ES turėtų sustoti laikinas sutarties taikymas bei šalims reikėtų dėl susitarimo persiderėti iš naujo“, - komentavo A. Armonaitė. Savo užregistruotu pasiūlymu „valstiečiai“ rūpinasi genetiškai modifikuotų organizmų (GMO) reguliavimu, tačiau Kanados ir ES prekybos susitarimas nepakeičia ES taikomų visuomenės sveikatos apsaugos, maisto saugos ar kitų vartotojų apsaugai aktualių standartų. Kanados ir ES prekybos susitarimas patvirtina, kad ES galiojantys standartai nebus keičiami, o tų standartų neatitinkantys produktai iš Kanados negalės patekti į ES rinką. „Dabar siekiama įdėti Lietuvos pareiškimą į patį įstatymą ir tokiu būdu jį pakeisti. Kitaip tariant, sutarties tekstas jau nebūtų vieningas ir toks, kurį patvirtino kitos šalys. Kyla klausimas, ar tai nuoširdus rūpestis GMO, ar tiesiog nuoseklus priešinimasis sutarčiai“, - akcentuoja A. Armonaitė. LVŽS pasiūlymą Užsienio reikalų komitetas svarstys trečiadienį. ES ir Kanados laisvosios prekybos sutartis (CETA - angl. Comprehensive Economic and Trade Agreement) buvo pasirašyta 2016 metų spalį, o iš dalies įsigaliojo praėjusių metų rugsėjį. Tam, kad sutartis taptų ilgalaikė, ją turi ratifikuoti visos Bendrijos šalys narės. Naujienų agentūra ELTA primena, kad šiuo metu Lietuvoje 150 kompanijų eksportuoja produktus į Kanadą. 80 proc. iš jų yra mažos ir vidutinės įmonės. Šalininkai teigia, kad susitarimas suteiks daugiau galimybių Lietuvos įmonėms eksportuoti į šią didelės perkamosios galios šalį. Ekspertų skaičiavimais, Lietuvos eksportuotojai iš muitų liberalizavimo sutaupys per 1 mln. eurų muito mokesčio per metus. Kanados paslaugų rinka taip pat taptų atvira ir prieinama Lietuvos įmonėms, jos galėtų dalyvauti Kanados viešuosiuose pirkimuose. Ekonomistas Žygimantas Mauricas Eltai yra sakęs, kad ši sutartis reiškia, jog ES tampa laisvosios prekybos lydere pasaulyje, o Lietuvai būti tarp tokių šalių yra labai naudinga. Laisvosios rinkos instituto prezidentas Žilvinas Šilėnas teigė, kad mažiems Lietuvos gamintojams ir prekiniams ženklams toks susitarimas atvertų kelią į turtingą rinką ir kad nepasinaudoti tokia sutartimi būtų tiesiog pražūtinga.