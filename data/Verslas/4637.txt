„Į bitkoinus investavome viską, viską pardavėme, kad investuotume į šią valiutą“, – agentūrai AFP sakė 39 metų Didi Taihuttu. Jis šiuo metu su šeima gyvenantis stovyklavietėje, kad galėtų „atidėti kaip galima daugiau pinigų ir investuoti juos į bitkoinus“. „Materialistiniam gyvenimui“ prieš tris mėnesius nugarą atsukęs vyras su žmona ir trimis 7, 10 ir 12 metų dukromis dabar stebi, kaip jų santaupos „auga su kiekviena minute kažkur debesyje“. Praėjusią savaitę bitkoino kursas pirmą kartą nuo šios valiutos atsiradimo 2009 metais viršijo 5 tūkst. JAV dolerių ribą. Tai reiškia, kad vien tik šiais metais kursas šoktelėjo daugiau nei 400 proc. „Tai yra ateities valiuta, – mano IT specialistas D. Taihuttu, anksčiau vadovavęs kompanijai su šešiolika žmonių. – Mes dalyvaujame revoliucijoje, arba monetarinės sistemos evoliucijoje.“ Vyras prognozuoja, kad „iki 2020 metų bitkoinas veikiausiai bus vertas 25 tūkst. eurų“.