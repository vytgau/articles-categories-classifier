Pasiūlymo turinio šalys neatskleidžia, nes dėl jo dar turi priimti sprendimą įmonių stebėtojų tarybos. Išperkamosios nuomos produktus Lietuvos rinkoje tiekianti „Mokilizingas“ valdo 40 proc. šios rinkos ir joje užima antrą vietą. Įmonė Lietuvoje turi daugiau kaip 2 tūkst. partnerių, beveik 250 tūkst. klientų ir daugiau kaip 100 tūkst. galiojančių sutarčių. „Mokilizingas“ taip pat teikia paslaugas strateginiams verslo partneriams Latvijoje. „Mokilizingas“ yra sėkmingai veikianti ir pelninga įmonė. Šis sandoris mums leis išplėsti savo verslą ir suteiks galimybę aptarnauti mūsų mažmeninius partnerius visose trijose Baltijos šalyse bei Lenkijoje“, – pareiškė „Inbank“ vadovas Priitas Poldoja (Pritas Poldoja). Jis pridūrė, kad „Mokilizingo“ įsigijimas puikiai atitiks „Inbank“ tarptautinės plėtros strategiją. „Pasiūlymas įsigyti 100 proc. „Mokilizingo“ akcijų, kurį pateikė „Inbank“, yra rimtas pasiūlymas, kuris buvo parengtas po ilgų derybų. Šiuo atveju investuotojams pranešame, jog gavome šį pasiūlymą. Kad būtų galima sudaryti sandorį, įvairių jo šalių tarybos turi priimti sprendimus dėl visų susitarimų, kurie bus pasiekti per tolesnes derybas“, – teigė „LHV Group“ vadovas Madis Toomsalu (Madis Tomsalu). Pasak jo, apie galimą pasiūlymo priėmimą ir jo poveikį LHV bus paskelbta atskirai. Kad galėtų finansuoti šį sandorį ir paremti savo tarptautinę plėtrą, „Inbank“ planuoja balandį neviešai išplatinti akcijų emisiją ir pritraukti lėšų iš esamų bei naujų investuotojų.