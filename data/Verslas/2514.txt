Jis sakė, kad „Uber“ yra pasiruošusi atsisakyti savo ankstesnės politikos, kuri, direktoriaus teigimu, buvo orientuota į „augimą bet kokia kaina“. Be to, D. Khosrowshahis teigė norįs „naujos pradžios“ Vokietijoje, kur „Uber“ ne kartą teko bylinėtis teismuose. „Verslui sekasi pakankamai gerai, ypač žinant, su kuo susidūrė kompanija“, - konferencijoje Miunchene kalbėjo D. Khosrowshahis. Po savo atėjimo į Vokietiją, „Uber“ aršiai teismuose kovojo su vietos taksi įmonėmis ir rinkos priežiūros tarnybomis, o viskas baigėsi tuo, kad nuo 2014 m. kompanijos teikiamos neprofesionalų pavėžėjimo paslaugos pripažintos neteisėtomis. Šiuo metu šalyje „Uber“ per savo programėlę siūlo užsisakyti licencijuotų taksi vežėjų paslaugas, bet šioje rinkoje amerikiečių įmonė yra pakankamai nedidelis žaidėjas. „Vokietija yra rinka su milžinišku potencialu, kuris nėra realizuotas. Mūsų strategija Vokietijoje - visiškai nauja pradžia“, - sakė generalinis direktorius.