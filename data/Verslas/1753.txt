„Kova su korupcija ir pažeidimais, įskaitant pinigų plovimą, yra vienas iš mano vyriausybės prioritetų. Tai nėra lengva ir trumpalaikė užduotis“, – pabrėžė jis per Europos Vadovų Tarybos (EVT) susitikimą. Premjeras pranešė, kad Latvijos korupcijos prevencijos biuras (KNAB) pradėjo baudžiamąją bylą Latvijos centrinio banko vadovui Ilmarui Rimševičiui, įtariamam stambaus masto korupcija. Pastaruoju metu žiniasklaidoje pasirodę pranešimai, kuriuose cituojami „Norvik banka“ vadovai, laikomi bandymais pakenkti Latvijos reputacijai, nes tie vieši pareiškimai neparemti jokiais įrodymais, sakė M. Kučinskis. „Šis bankas neseniai padavė Latviją į teismą, taigi, nesunku suprasti tokių veiksmų motyvaciją“, – teigė jis. Jo teigimu, atsakingos Latvijos institucijos glaudžiai bendradarbiauja tarpusavyje ir su tarptautiniais partneriais, tarp jų – ir su Europos Centriniu Banku (ECB) bei JAV. „Esame užtikrinti savo bankų sektoriaus stabilumu ir gebėjimu žengti svarbius žingsnius siekiant visiškai panaikinti korupciją ir pažeidimus Latvijos finansiniame sektoriuje“, – sakė M. Kučinskis. Praėjusią savaitę I. Rimševičių sulaikė KNAB. Jis įtariamas reikalavęs ir paėmęs didelį – mažiausiai 100 tūkst. eurų – kyšį. Pirmadienį I. Rimševičius buvo paleistas už 100 tūkst. eurų užstatą, jam laikinai uždrausta eiti šalies centrinio banko vadovo pareigas ir išvykti iš šalies. Ilgametis euro zonai priklausančios Latvijos centrinio banko vadovas tvirtina esąs nekaltas ir atsisako trauktis iš pareigų. Praėjus kelioms dienoms po I. Rimševičiaus sulaikymo Latvijos finansų sektorius patyrė dar vieną sukrėtimą, kai ECB paskelbė įšaldantis trečio pagal dydį Latvijos komercinio banko ABLV mokėjimus, Vašingtonui apkaltinus jį pinigų plovimu. Latvijos pareigūnai tvirtina, kad I. Rimševičiaus sulaikymas ir ABLV reikalai yra nesusiję. Praėjusią savaitę JAV Iždo departamentas bankui ABLV įvedė sankcijas, apkaltinęs jį ryšiais su Šiaurės Korėja ir kitomis probleminėmis šalimis iš Jungtinių Tautų sąrašo, taip pat didelio masto neteisėtomis finansinėmis operacijomis, siejamomis su Azerbaidžanu, Rusija ir Ukraina. Latvijos policija penktadienį pranešė pradėjusi tyrimą dėl pinigų plovimo.