Kaip žinia, JAV finansų departamento naujajame „juodajame sąraše“ - 12 Rusijos kompanijų, įskaitant „Rusal“, „En+ Group“, „EuroSibEnergo“, „Russkie mašiny“, GAZ, „Renova“. „Sankcijos veikiausiai turės esminės įtakos veiklai šių bendrovių, netekusių galimybės sudarinėti sandorius JAV doleriais - standartine valiuta prekyboje žaliavomis ir tarptautinėje prekyboje. Pavyzdžiui, pernai „Rusal“ apie 80 proc. pajamų už Rusijos ribų gavo JAV doleriais, apie dešimtadalį jos produkcijos užsakovų yra Jungtinėse Valstijose“, - pažymima agentūros pranešime. Galinčiųjų ir norinčiųjų tarpininkauti šių Rusijos bendrovių atsiskaitymuose veikiausiai smarkiai sumažės. Be to, kai kurios jų turi skolinių įsipareigojimų JAV doleriais, kurių vykdymą sankcijos smarkiai apsunkina, teigia „Fitch“ analitikai. „Po sankcijų paskelbimo prasidėjęs stiprus nuosmukis Rusijos finansų rinkose smogė ir į šį „juodąjį sąrašą“ nepatekusioms bendrovėms. Viena pagrindinių nuosmukio priežasčių yra ta, kad šis sąrašas netrukus gali pasipildyti“, - teigia „Fitch“. Rusijos vyriausybės praėjusią savaitė pareiškė, jog šias įmones gali paremti, taip pat finansiškai. Tačiau, anot „Fitch“ ekspertų, tokios paramos tikimybė, trukmė, apimtys ir mechanizmai kol kas atrodo gana miglotai. Rusijai 2014 metais aneksavus Ukrainos Krymą ir parėmus separatistus Rytų Ukrainoje, JAV ir Europos Sąjunga įvedė sankcijas, kurios drauge su pasaulinių naftos kainų smukimu nulėmė dvejus metus trukusią Rusijos ekonomikos recesiją.