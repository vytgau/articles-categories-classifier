Kaip jau skelbta, parlamentarės Aušra Maldeikienė ir Ingrida Šimonytė siūlo papildyti VDU šiais statistiniai rodikliais: mediana, imties standartiniu nuokrypiu, 25 proc. kvantiliu ir 75 proc. kvantiliu. Socialinės apsaugos ir darbo ministras Linas Kukuraitis trečiadienį rekomendavo Ministrų kabinetui pritarti šioms Valstybinio socialinio draudimo įstatymo pataisoms, tačiau siūlyti Seimui kol kas jų nesvarstyti, iki bus gauti Darbo kodekso įgyvendinimo stebėsenos rezultatai. Pasak L. Kukuraičio, darbdavių prašymu, įstatymo projektas buvo svarstytas dviejuose Trišalės tarybos posėdžiuose - atsižvelgta į siūlymą įstatymo projektą svarstyti gavus Darbo kodekso stebėsenos rezultatus. „Jeigu Seimas nuspręstų vis dėlto svarstyti įstatymo projektą, siūlome patobulinti jį tuo, kad įstatymo projekto nuostatą taikyti įmonėse, kurių apdraustųjų skaičius yra didesnis kaip 20 žmonių, nes, esant mažesniam darbuotojų skaičiui įmonėje, bus identifikuojamos konkrečiam darbuotojui apskaičiuotos pajamos, t.y. atskleisti asmens duomenys ir pažeisti duomenų subjektų interesai“, - Vyriausybės posėdyje trečiadienį kalbėjo L. Kukuraitis. Šiuo metu „Sodros“ interneto svetainėje skelbiami darbdavių duomenys apie apdraustiesiems asmenims apskaičiuotų pajamų vidurkį (jei jų dirba daugiau nei 3), taip pat bendra socialinio draudimo įmokų suma. ELTA primena, kad „Sodra“ šių metų vasario pabaigoje pradėjo viešai skelbti duomenis apie vidutinius Lietuvos draudėjų (darbdavių) priskaičiuotų draudžiamųjų pajamų vidurkius. Šiuo žingsniu, be kita ko, siekiama mažinti šešėlinės ekonomikos mastą, didinti pasitikėjimą verslu, sudaryti prielaidas atlyginimų augimui.