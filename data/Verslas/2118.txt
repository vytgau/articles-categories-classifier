Ministrų kabinetas trečiadienį posėdyje pritarė tai numatančiai Žemės ūkio ministerijos parengtai Vyriausybės išvadai dėl Seimo narių pateiktų Žemės įstatymo pakeitimo pasiūlymų. Siūloma nustatyti, kad nuomininkas gali statyti naują ar rekonstruoti esamą statinį tik sumokėjęs valstybei 20 proc. dydžio žemės sklypo vertės mokesčio priedą. Tokia nuostata galiotų ir iki įstatymo pakeitimų įsigaliojimo sudarytoms nuomos sutartims. Vyriausybė siūlo, kad įstatymo pakeitimai įsigaliotų nuo šių metų lapkričio. Seimo nariai Andrius Palionis, Ramūnas Karbauskis ir Virginijus Sinkevičius parengtais įstatymo pakeitimais siūlo uždrausti išnuomotuose valstybinės žemės sklypuose statyti naujus statinius ir rekonstruoti esamus statinius ar įrenginius, daugiau nei 5 proc. didinant jų užimamą plotą ar keičiant jų naudojimo paskirtį. Statybos bus leidžiamos tik sumokėjus minėtą mokesčio priedą. Įstatymo pakeitimai būtų taikomi ir iki pataisų įsigaliojimo sudarytoms valstybinės žemės nuomos sutartimis. Vyriausybė pernai kovo viduryje pavedė Žemės ūkio ministerijai parengti kitos paskirties valstybinės žemės sklypų pardavimo ir nuomos taisyklių pakeitimus, kad jos nebebūtų aiškinamos skirtingai. Vyriausybė šių veiksmų ėmėsi po to, kai Nacionalinė žemės tarnyba (NŽT) po prokurorų kreipimosi, pranešė nekilnojamojo turto plėtros bendrovei „Hanner“ nutrauksianti valstybinės žemės nuomos sutartis, nes sklypai neva naudojami ne pagal paskirtį.