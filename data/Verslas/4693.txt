Siūloma nuo 2018 m. sausio 1 d. taikyti 9 proc. lengvatinį PVM tarifą šilumos energijai, tiekiamai gyvenamosioms patalpoms šildyti, ir į gyvenamąsias patalpas tiekiamam karštam vandeniui, nenustatant šios PVM lengvatos galiojimo pabaigos termino. Taip pat siūloma 5 proc. lengvatinį PVM tarifą taikyti visiems receptiniams nekompensuojamiesiems vaistams (šiuo metu lengvatinis tarifas taikomas tik tiems vaistams, kurių išorinės pakuotės vertė didesnė negu 300 eurų). Finansų ministras Vilius Šapoka, pristatydamas projektą ir atsakydamas į opozicijos klausimus dėl lengvatinio PVM šildymui, pakartojo nepritariantis šiai lengvatai. „Mano nuomonė yra lygiai tokia pati, kaip ir daugelio tarptautinių organizacijų, - ji stabdo renovacijos procesą ir ji nėra socialiai teisinga, nes ja naudojasi ir turtingi, ir neturtingi. Nėra normalu, kai tiek pat lėšų iš biudžeto skiriama, kad renovacija vyktų, ir tiek pat, kad nevyktų. Bet politinis susitarimas įvyko ir tokį pasiūlymą pateikėme“, - kalbėjo Seime V. Šapoka. Jis turėjo omenyje valdančiosios Lietuvos valstiečių ir žaliųjų sąjungos liepą pasiektą susitarimą su opozicine Tėvynės sąjungos-Lietuvos krikščionių demokratų partija. Buvo susitarta grąžinti PVM lengvatą mainais į konservatorių paramą vadinamajai urėdijų reformai. Ministras kol kas nemato galimybės vėl persvarstyti šios lengvatos klausimą. „Jeigu sparčiai vyks daugiabučių renovavimas, manau, kad tuomet tiktai ir bus galima grįžti. Nes jeigu nėra politinio konsensuso šiuo klausimu, tai nemanau, kad verta gaišti laiką“, - sakė ministras. Konservatorius Jurgis Razma ragino pritarti projektui ir prie šio klausimo bent artimiausiu metu nebegrįžti. Jis „fantazijomis“ pavadino ankstesnius dabartinės Vyriausybės ketinimus keisti lengvatinių PVM tarifų schemą (vietoje 5 ir 9 proc. taikyti 5 ir 15 proc. tarifus). „Galima pasidžiaugti, kad po tam tikro spyriojimosi ir fantazijų apie naują PVM tarifą, galbūt 15 proc., grįžta prie to, ką ne kartą siūlėme (...) Kviečiu palaikyti ir toliau nebeliesti tos temos, ta lengvata tegul lieka, - na, gal kada nors žymiai pagerės namų šiltinimas, bus nedidelės sąskaitos, tuomet bus galima spręsti“, - sakė J. Razma. Socialdemokratas Juozas Olekas teigė, kad įstatymo projektas išsprendžia problemą tik iš dalies, nes esą diskriminuojama dalis visuomenės. „Daugelis žmonių, gyvenantys skurdžiau kaime, - kurie naudoja ne centrinį šildymą, bet naudoja medį, anglį savo namų šildymui, - jie tos lengvatos neturi. Man atrodo, kad būtų žymiai teisingiau, jeigu tiems, kurie ir patys turi vargti, kuriems neskiriame renovavimo lėšų, kad jie taip pat galėtų pasinaudoti tokia lengvata“, - sakė J. Olekas. Projektui po pateikimo pritarė 89, nė vienas nebuvo prieš, susilaikė 7 Seimo nariai. Pagrindiniu šio klausimo svarstyme paskirtas Biudžeto ir finansų komitetas. Projektą plenariniame posėdyje nuspręsta svarstyti lapkričio 23 dieną.