Šiame Didžiosios Britanijos regione apstu darbdavių, sukuriančių daug darbo vietų, dėl to Rytų Anglija visada buvo patraukli imigrantams, ten nuo šio amžiaus pradžios įsikūrė ir dešimtys tūkstančių lietuvių. Šį mėnesį paskelbti įdarbinimo agentūros „ManpowerGroup Employment“ atliktos apklausos rezultatai parodė, kad vietos verslininkai ir artimiausioje ateityje yra linkę samdyti dar daugiau darbuotojų. Tačiau kartu jie yra priklausomi nuo darbo jėgos iš Europos Sąjungos valstybių, o tai kelia tam tikrų keblumų ir verčia nerimauti dėl netolimos ateities. Darbuotojų paklausa auga, tačiau kandidatų skaičius – ribotas, dar blogiau: jis pradeda mažėti. Apklausą atlikusios kompanijos operacijų vadovas Jason’as Greaves’as pastebėjo, kad regioną palieka jį pamėgę imigrantai ir kaip pavyzdį paminėjo lietuvius. „Darbdaviai į mus kreipiasi dėl įvairiausių sričių darbuotojų. Mes matome, kad žmonės iš ES šalių, tokių kaip Lietuva, palieka Jungtinę Karalystę, o tai reiškia, kad mums bus dar sunkiau rasti taip trūkstamų darbuotojų. Dėl to jau pradeda formuotis kitoks požiūris į darbuotoją, vis dažniau siūlomos papildomos motyvacijos priemonės. Tokioje situacijoje karalius yra ne darbdavys, o tinkamas kandidatas“, – kalbėjo darbo rinkos specialistas. Nors regiono darbdaviai nusiteikę optimistiškai, jų lūkesčiai gali virsti nepasiekiamu miražu, pastebi darbuotojų paieškos paslaugas teikianti kompanija. Be kitų šio reiškinio priežasčių tokiam darbuotojų judėjimui įtakos neabejotinai turėjo ir „Brexit“. Nacionalinio statistikos biuro duomenys rodo, kad nuo 2016-ųjų referendumo iš šalies išvyko kelios dešimtys tūkstančių čia dirbusių ES piliečių. Įtakos jų apsisprendimui išvykti turėjo ne tik nežinomybė JK pasitraukus iš ES, bet ir pasikeitęs vietinių požiūris į imigrantus. Daugiau naujienų saviems Jungtinėje Karalystėje - tiesa.com