„Kalbant apie progresyvumą, buvo kalbama sąvokomis, bet tuo viskas ir pasibaigė. Nesusidariau jokio įspūdžio, nes neišgirdau skaičių“, - sakė A. Černiauskas. Neapmokestinamųjų pajamų dydis (NPD), pasak A. Černiausko, nors pasakyta, kad mažės, o jo taikymas bus išplėstas iki 2,5 vidutinio atlyginimo gaunantiems žmonėms, tačiau konkretaus skaičiavimo nepateikta. „Neišgirdau, kaip bus skaičiuojama, kad galėtume daryti prielaidas, kaip kis darbo užmokestis. Buvo tik pasakyta, kad NPD bus 272 eurai, ir jo taikymas didės. Norėtųsi žinoti konkrečiau“, - komentavo darbuotojų interesus ginančios konfederacijos vadovas. Jeigu, kaip žada Vyriausybė, per trejus metus vidutinę algą gaunantiems asmenims mokestinė našta sumažėtų 5,1 proc. punkto ir mokestinė darbo našta taptų mažiausia Baltijos šalyse, tai būtų sveikintinas pasiekimas, sakė A. Černiauskas. „Reforma yra gerai, jeigu tikrai mažina dirbančiųjų apmokestinimą. Tačiau galėsiu skaičiuoti tik tada, kai gausiu formules“, - teigė konfederacijos pirmininkas. A. Černiauskas sakė, kad per aptakiai paminėtas ir mokestis antrajam - nepagrindiniam - gyvenamajam būstui, kuris esą gali paliesti nemažai gyventojų ir per tai vėl sumažinti jų pajamas. ELTA primena, kad Vyriausybė pirmadienį pristatė ilgai žadėtas struktūrines reformas, tarp kurių yra pakeitimai mokesčių sistemos, kovos su „šešėline“ ekonomika bei pensijų kaupimo srityse. Šią savaitę atsakingi ministrai detaliai pristatinės savo kuruojamų sričių reformas. Žadama atsižvelgti į visuomenės, socialinių partnerių pastabas. Visi pakeitimai dar bus svarstomi Seime.