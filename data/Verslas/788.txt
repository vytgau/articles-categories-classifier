Vilniaus miesto apylinkės teismas antradienį išnagrinėjo buvusio Rokiškio urėdo ir buvusio generalinio miškų urėdo Benjamino Sakalausko bei buvusio Zarasų urėdo Rimanto Jurevičiaus skundą. Sprendimas bus skelbiamas balandžio 12 dieną, BNS pranešė teismo atstovė spaudai Airinė Šerelytė-Skistymienė. Aplinkos viceministras Martynas Norbutas BNS pranešė, jog daugiau skundų iš buvusių urėdų kol kas nėra. Teismų sistemos „Liteko“ duomenimis, gegužės pradžioje tas pats teismas pradės nagrinėti pernai gruodį atleisto Kauno miškų urėdo Sauliaus Lazausko skundą. Tuomet Aplinkos ministerija teigė, kad S. Lazauskas neteko pasitikėjimo, nes jo vadovaujamos miškų urėdijos darbuotojai nebuvo tinkamai informuoti apie būsimą pertvarką, o už tai gali grėsti baudžiamoji atsakomybė. Du buvę urėdai teigia, kad jų atleidimas buvo neteisėtas, todėl prašo jiems sumokėti po 3 tūkst. eurų neturtinės žalos ir juos vėl įdarbinti Rokiškio ir Zarasų urėdijų veiklą perėmusioje Valstybinių miškų urėdijoje. Nuo 1997 metų iki 2014-ųjų rugpjūčio Generalinei miškų urėdijai vadovavęs B. Sakalauskas vasario pabaigoje buvo paskirtas Zarasų rajono savivaldybės administracijos direktoriumi. Šių metų pradžioje baigus 42 miškų urėdijų pertvarką ir pradėjus veikti naujai įmonei Valstybinių miškų urėdija, iš pareigų buvo atšaukti visi 22 iki tol dar dirbę urėdai. Valstybinių miškų urėdija dabar turi 42 regioninius padalinius, vėliau jų skaičius sumažės iki 26.