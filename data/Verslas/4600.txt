Kai tik ministrė Milda Vainiutė pasirašys atitinkamą įsakymą, juo turėtų tapti Gintautas Vilkelis, pakeisiantis nuo vasaros laikinai direktoriaus pareigas ėjusį Vaidą Valikonį. Teisingumo ministerijos Visuomenės informavimo skyriaus patarėjas Audris Kutrevičius teigė girdėjęs apie tai, bet iš karto šios informacijos negalėjo nei patvirtinti, nei paneigti, nes esą, įstatymas dar nepasirašytas. Patarėjas leido suprasti, kad naujas laikinas vadovas Gintautas Vilkelis – tai buvęs Seimo kancleris. Iš šių pareigų jis buvo atleistas 2009 m. O 2014 m. Lietuvos vyriausiasis administracinis teismas neteisėtu pripažino buvusio Seimo kanclerio Gintauto Vilkelio atleidimą, už priverstinę pravaikštą Seimo kanceliarija jam turėjo sumokėti per 250 tūkst. Lt (72,4 tūkst. Eur). G. Vilkelis Seimo kanclerio pareigų neteko 2009 m balandžio pabaigoje, Seimui priėmus atitinkamą nutarimą. Tuomet jis turėjo nedarbingumo lapelį, nes buvo susilaužęs koją, tad sprendimas įsigaliojo pirmą darbo dieną pasibaigus nedarbingumo laikotarpiui. G. Vilkelis atleistas paaiškėjus, jog tuomet parlamente maitinimo paslaugas teikusi įmonė dirbo lengvatinėmis sąlygomis, Seimo kanceliarijos darbuotojams sunkmečiu buvo išmokėta daugiau kaip 2 mln. Lt (579 tūkst. Eur) priemokų, taip pat keltos abejonės dėl konkursų į valstybės tarnybą skaidrumo. Per šiuos metus Registrų centras turi jau ketvirtą vadovą. Nuo metų pradžios jais buvo Kęstutis Sabaliauskas, Arvydas Bagdonavičius, Vaidas Valikonis ir dabar Gintautas Vilkelis.