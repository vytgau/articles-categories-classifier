„Litgrid“ praneša, kad praėjusią savaitę, palyginti su prieš tai buvusia savaite, elektros kainos Lietuvoje smuko ketvirtadaliu, iki 45,2 euro už megavatvalandę (MWh). „Didžiausią įtaką kainos kritimui visame regione turėjo sumažėjusi paklausa. Daugiausiai - dešimtadaliu, vartojimas sumažėjo Švedijoje, o Baltijos šalyse nukrito beveik 7 proc.“, – teigiama pranešime. Lietuvoje importuota 79 proc. suvartotos elektros energijos, 27 proc. – iš Švedijos, 21 proc. – iš Latvijos, Estijos ir Suomijos, o 52 proc. elektros – iš trečiųjų šalių. Baltijos šalyse labiausiai gamyba krito Latvijoje ir Lietuvoje, atitinkamai 30 proc. ir 22 proc., tuo metu padidėję šiluminių elektrinių gamybos pajėgumai Estijoje lėmė beveik penktadaliu išaugusią šalies generaciją, o bendra Baltijos šalių gamyba sumažėjo 4 proc. Lietuvoje hidroelektrinės gamino 26 proc. mažiau, o vėjo gamyba sumažėjo 3 proc. Lietuvos elektrinei sumažinus savo gamybą, bendra šiluminių elektrinių gamyba Lietuvoje sumažėjo trečdaliu. Praėjusią savaitę elektros srautui į Lietuvą tarptautinių Latvijos-Lietuvos jungčių pralaidumas vidutiniškai buvo išnaudojamas 26 proc., o Baltarusijos-Lietuvos – 81 proc. Elektros srautui Lenkijos kryptimi Lietuvos ir Lenkijos jungties pralaidumas buvo vidutiniškai išnaudojamas 48 proc., o Lietuvos kryptimi – 34 proc. „NordBalt“ pralaidumo išnaudojimas Lietuvos kryptimi siekė 60 proc., o Švedijos kryptimi – 7 proc.