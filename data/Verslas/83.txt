„Finansinių technologijų sektoriaus plėtrai Lietuvoje yra sudarytas tinkamas ir labai tvirtas pagrindas. Lietuvos banko, valdžios palaikymas ir priimti sprendimai finansinių technologijų sektoriaus aplinkai gerinti neleidžia abejoti, kad Lietuva yra vienas iš finansinių technologijų centrų Europoje. Lietuva įvardijama kaip viena iš patraukliausių ir prieinamiausių finansinių technologijų ekosistemų pasaulyje: išplėtotas informacinių technologijų sektorius, vyksta valstybės institucijų ir verslo bendradarbiavimas, reglamentuojama finansinių technologijų veikla, supaprastinta užsienio startuolių atvykimo į šalį procedūra su „Startup visa“ ir pan.“, – vardija Roberta Rudokienė, VšĮ „Versli Lietuva“ startuolių ekosistemos skatinimo padalinio „Startup Lithuania“ vadovė. Pasak R. Rudokienės, prie Lietuvoje besikuriančios finansinių technologijų ekosistemos plėtros ženkliai prisideda užsienio investuotojų iniciatyvos, kurios leidžia pažinti geriausią pasaulinę praktiką ir mokytis iš geriausių. „Tenka pripažinti, kad Lietuvos finansinių technologijų verslo aplinka šiuo metu aktyviau naudojasi užsienio kompanijos, tačiau vietos startuoliai turi geras galimybes auginti savo kompetencijas sekdami geriausiųjų pavyzdžiu“, – teigia ji. Vos kelis analogus pasaulyje turinčios Vilniuje veikiančios „Barclays“ banko inovacijų ir bendradarbiavimo su finansinių technologijų startuoliais erdvės „Rise Vilnius“ vadovas Darius Kavaliauskas pastebi, kad pastaraisiais metais labai suaktyvėjo susidomėjimas Lietuva iš viso pasaulio finansinių technologijų bendrovių, jos noriai kuriasi Lietuvoje ir aktyviai jungiasi prie Lietuvos finansinių technologijų ekosistemos. „Turėdami galimybę pažinti Lietuvos ir mūsų šalyje įsikūrusių užsienio finansinių technologijų startuolius, pastebime brandos skirtumus, bet tuo pačiu ir labai didelį lietuviškų startuolių potencialą. Finansinių technologijų įmonėms palankiomis sąlygomis Lietuvoje labiau naudojasi užsienio kompanijos. Taip yra dėl jų brandos, finansinio pajėgumo ir mokėjimo prisitaikyti tarptautinėje rinkoje. Tai paaiškinti būtų galima tuo, jog Lietuvoje žmonių, kurie nebijotų rizikuoti, kurie gerai suprastų šią rinką ir mokėtų teisingai sudėlioti verslo planą, skaičius auga labai pamažu. Taip pat didelę įtaką daro tai, jog pas mus ilgą laiką praktiškai nebuvo rizikos fondų, kurie galėtų investuoti ir palaikyti naujas idėjas. Tai keičiasi, ir kartu su užsienio kompanijomis ateis ir užsienio investuotojai, kurie prisidės prie startuolių kiekio augimo bei pasaulinio lygio produktų sukūrimo mūsų šalyje“, – teigia D. Kavaliauskas. Lietuvos banko duomenimis, vienos populiariausių pernai Lietuvoje įsikūrusių finansinių technologijų įmonių veiklų – el. pinigų leidyba, skolinimosi platformos, mokėjimo įstaigų veikla. D. Kavaliausko teigimu, Lietuvoje dar nėra plačiai veikiama tokiose perspektyviose srityse kaip kibernetinis saugumas, blokų grandinės (angl. blockchain) technologijų taikymas, didžiųjų duomenų analizėmis paremtų sprendimai, dirbtinio intelekto panaudojimas“, – vardija jis. Pagrindinėmis Lietuvos finansinių technologijų sektoriaus stiprybėmis D. Kavaliauskas išskiria palankią reguliacinę aplinką, supaprastintą startuolių vizų procedūrą bei greitesnį bankinių ir piniginių operacijų licencijos gavimą. „Taip pat reiktų paminėti gerą infrastruktūrą, talentingus žmones, aktyvią finansinių technologijų ekosistemos bendruomenę, įvairias iniciatyvas ir renginius. Visa tai padeda užsienio bendrovėms apsispręsti pasirinkti Lietuvą. Ateityje finansinių technologijų įmonių plėtra toliau augs dėl geopolitinių sprendimų, tokių kaip “Brexit” ir mūsų šalies aktyvaus, vieningo ir tikslingo požiūrio“, – pažymi jis. „Nors verslo aplinka finansinių technologijų bendrovėms Lietuvoje yra išties palanki, bet spartesnę sektoriaus plėtrą apsunkina investicijų pritraukimas, bei didelis IT specialistų trūkumas rinkoje“, – dėsto jis. Atsižvelgiant į Lietuvos finansinių technologijų sektoriaus teikiamas galimybes ir verslui kylančius veiklos iššūkius, šiemet didžiausiame nemokamame Baltijos šalių regione ir Centrinėje Europoje startuolių bendruomenės renginyje „Startup Fair. Growth“ šiai temai skiriamas ypatingas dėmesys. Gegužės 16-17 d. technologijų parke „Vilnius Tech Park“ sėkmingi verslininkai ir investuotojai dalinsis patarimais ir įžvalgomis, kaip tapti sėkmingu Lietuvos finansinių technlogijų ekosistemos dalyviu.