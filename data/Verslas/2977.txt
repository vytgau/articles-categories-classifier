Apie tai jau kelias savaites pirkėjai galėjo išgirsti kone visose maisto ir kitų prekių parduotuvėse. Pranešimai apie pokyčius buvo skelbiami per garsiakalbius, šalia alkoholinių gėrimų skyrių buvo iškabinti informaciniai plakatai. „Apie prekybos alkoholiu pokyčius – labiausia apie pasikeisiantį prekybos laiką – informuojame radijo pranešimais, informaciniais skelbimais kasose, plakatais alkoholio skyriuje“, – sakė „Rimi“ viešųjų ryšių vadovė Giedrė Bielskytė. Panašiu keliu nuėjo ir kiti prekybos tinklai bei tvirtino iš anksto ruošęsi pokyčiams. Tačiau pripažįsta, kad tam tikrų nepatogumų pirkėjams gali kilti. Tikisi pirkėjų supratingumo DELFI jau rašė, kad Naujųjų metų išvakarėse dalis jaunimo pakliuvo į keistoką situaciją – 18-mečiai, 19-mečiai, galėję vartoti alkoholį, išmušus dvylikai privalėjo padėti savo taures į šalį, mat nuo sausio 1 dienos įsigyti ir vartoti alkoholį galės tik 20 metų sulaukę asmenys. Tačiau tai ne vieninteliai pokyčiai – pirkėjų asmens dokumentai bus tikrinami kur kas dažniau, nes kasininkai ir pardavėjai privalės jų prašyti asmenų, kurie atrodo jaunesni nei 25 metų amžiaus. Dėl to gali susidaryti ilgesnės eilės prie kasų, tekti daugiau laukti. Prekybos tinklai dėl to tikisi pirkėjų supratingumo. „Vienas didžiausių iššūkių šiuo laikotarpiu kyla prekybos tinklo darbuotojams. Jie privalės kilus abejonėms, kad asmuo yra jaunesnis negu 25 metų, reikalauti pateikti asmens tapatybę liudijančio dokumento. Jau turėję patirties su akcija „Rodom“, žinome, kad kai kuriems pirkėjams asmens tapatybės dokumento rodymas sukelia nemalonių patirčių, bet tikimės, kad jie bus supratingi. Alkoholio vartojimo problemą Lietuvoje reikia spręsti, tačiau būtina imtis kompleksinių priemonių ir visapusiškai įvertinti jų poveikį verslui, šalies ekonomikai ir visuomenei. Prekybos tinklų pirkėjai per pastaruosius metus turėjo prisitaikyti prie naujų alkoholio įsigijimo reikalavimų. Žinoma, visiems apribojimams reikia laiko pasiruošti ir prie jų prisitaikyti, tačiau neabejojame, kad ilgainiui pirkėjams tai nesukels papildomų problemų“, – sakė „Iki“ prekybos tinklo viešųjų ryšių vadovė Berta Čaikauskaitė. Tuo metu „Maxima“ nusprendė atnaujinti sistemas. „Mūsų darbuotojams kasose skenuojant alkoholinius gėrimus, atsiras automatinis langas, su klausimu ar asmuo, įsigyjantis alkoholį, yra vyresnis nei 20 metų, skatinantis kasos darbuotoją pirkėjo pasiteirauti apie amžių. Daug dėmesio skiriame darbuotojų informavimui ir mokymams. Apie pasikeisiančią tvarką su darbuotojais kalbamės susitikimų metu diskutuodami, peržiūrėdami įvairią vizualinę medžiagą, dalindamiesi patarimais, kaip apie pokyčius informuoti pirkėjus. Tikimės, kad mūsų pirkėjai bus supratingi ir linkę bendradarbiauti“, – sakė prekybos tinklo komunikacijos ir korporacinių reikalų departamento direktorė Ernesta Dapkienė Sistemą atnaujino ir „Lidl“. „Rengiantis naujų alkoholio kontrolės įstatymo nuostatų įsigaliojimui, atitinkamai atnaujinta parduotuvių kasų programinė įranga – atsižvelgiant į pakeistą prekybos alkoholiniais gėrimais laiką, pakoreguoti automatiniai ribojimai“, – sakė „Lidl“ Korporatyvinių reikalų ir komunikacijos departamento vadovė Valerija Lebedeva. Laikas keičiasi drastiškai Stipriai prikėjų įpročius pakeis ir pasikeitęs laikas, kada galima prekiauti alkoholiu. Nuo šiandien parduotuvėse įsigyti alkoholio bus galima tik nuo 10 iki 20 val. pirmadieniais-šeštadieniais, o sekmadieniais šis laikas dar labiau trumpesnis – iki 15 val. Tačiau nors šiandien yra šventinė diena, alkoholio bus galima įsigyti iki 20, o ne 15 val., nes įstatyme nenumatoma, kad šventinėmis dienomis laikas turėtų būti trumpesnis nei įprastomis. Iki šiandien alkoholinių gėrimų galima buvo įsigyti nuo 8 iki 22 val. Tai prekybos tinklams – vienas didžiausių iššūkių, tačiau jie tikisi, kad pirkėjai prisitaikys prie pokyčių. „Norfa“ viešųjų ryšių atstovas Darius Ryliškis svarstė, kad šie apribojimai gali kirsti per prekybos tinklų apyvartą. „Sunku pasakyti, kaip šios priemonės paveiks apyvartą, bet po ankstesnių priemonių, akcizų alkoholiui didinimo kovą, stiprių alkoholinių gėrimų apyvarta sumažėjo apie 10 proc., alaus – apie 8 proc., – pripažino jis. – Dabar bus matyt, ar dar labiau tai paveiks apyvartą.“ Kaip ir iki šiol, tuo paros metu, kai alkoholiniais gėrimais prekiauti bus draudžiama, alkoholinių gėrimų pardavimą prekybos tinklai blokuos techniškai, t. y. kasoje šių prekių nebus įmanoma nuskenuoti, taip pat ir parduoti. Reklamos neliks Tačiau tai dar ne visos valdančiųjų priemonės, įsigaliojančios nuo šiandien. Šalyje taip pat turėtų dingti alkoholio reklama – ji bus draudžiama. Tačiau Narkotikų, tabako ir alkoholio kontrolės departamento direktoriaus pavaduotoja Gražina Belian DELFI sakė, kad nors tradicinių prekybos tinklų lankstinukų su alkoholiniais gėrimais neliks, parduotuvės galės kabinti plakatus su prekių ženklais. Taip pat niekas nedraus fiziniams asmenims vilkėti marškinėlių su alkoholinių gėrimų prekių ženklu, taip pat jie galės bus naudojami šiais gėrimais prekiaujančių prekybviečių vietose, kavinėse, lauko kavinėse. „Taip, parduotuvių lankstinukų su alkoholiniais gėrimais neliks, o kai kurių lankstinukų, kaip „Skonių dienos“ ir pan. jau dabar neturėtų būti, nes kas liečia informaciją, susijusią su alkoholinių gėrimų įvairiomis akcijomis, didelės tinklinės įmonės jau buvo nubaustos departamento. Kai kas su tomis baudomis sutiko, kai kas ne, nes tokius lankstinukus pripažinome kaip informaciją apie akcijas, skatinančias įsigyti ir vartoti alkoholį. Tačiau jeigu prekybininkai užtikrins, kad tas lankstinukas būtų kažkokiais būdais priklijuotas, ir vartotojai negalėtų jų išsinešti su savimi, jie nebūtų kitaip platinami, tai tokie kaip plakatai galėtų būti“, – sakė ji.