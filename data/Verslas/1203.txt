Ištyrusi tarptautinę praktiką ir įvertinusi Lietuvos mobiliojo ryšio rinką, tarnyba nustatė, kad šalyje nėra problemų, kurias reikėtų spręsti įvedus privalomą nacionalinį tarptinklinį ryšį. Kitaip tariant, RRT nemato poreikio tris didižiuosius mobiliojo ryšio operatorius – „Bitė Lietuvą“, „Tele2“ ir „Telia Lietuvą“ – įpareigoti leisti naudotis savo išvystyta infrastruktūra ir Telecentrą. „Buvo keliamas klausimas, ar reikia Lietuvoje keisti teisinę bazę taip, kad būtų privalomai sureguliuota nacionalinė roamingo paslauga, ar mobiliojo ryšio operatoriai privalėtų teikti šią paslaugą. (...) Išanalizavome mobiliojo ryšio rinką, joje esančias konkurencijos, ryšio ir padengimo problemas. Analizė parodė, kad nėra tokių veiksnių, kurie leistų teigti, jog konkurencija neveiksminga, ar ryšio kokybė nepakankama“, – BNS sakė RRT direktoriaus pavaduotoja Ieva Žilionienė. Nacionalinis tarptinklinis ryšys suteikia teisę operatoriams šalies viduje naudotis kito operatoriaus tinklu, jei tam tikroje vietovėje negalima užtikrinti ryšio klientui savo turimame tinkle. I. Žilionienės teigimu, tarnybos parengta ataskaita yra aktuali Telecentrui, kuris šiuo metu neturi plačiai išvystyto mobiliojo ryšio tinklo. „Negalime atmesti prielaidų, kad į rinką norėtų ateiti ir naujas operatorius, bet klausimas buvo keliamas ir Telecentro, kad jiems tai būtų aktualu. Vis dėlto šiandieninis reguliavimas leidžia operatoriams tartis, o jei nesusitaria – kreiptis į mus su prašymu tarpininkauti. Šiai dienai tarpininkavimo prašymų nesame gavę“, – aiškino RRT direktoriaus pavaduotoja. Jos teigimu, šiuo metu nacionalinis tarptinklinis ryšys yra reguliuojamas tik šešiose Europos Sąjungos (ES) šalyse, o susitarimai tarp operatorių dėl šių paslaugų teikimo sudaryti tik Rumunijoje, Italijoje ir Prancūzijoje. Telecentras: RRT įtvirtino trijų operatorių status quo Telecentro vadovas Remigijus Šeris sako, kad nacionalinis tarptinklinis ryšys yra viena iš efektyviausių konkurencingumo didinimo, rinkos skatinimo ir paslaugų patikimumą užtikrinanti priemonė. „Nacionalinis roamingas sumažintų įėjimo į rinką barjerus, o efektyvus bendras infrastruktūros panaudojimas sąlygotų kainų vartotojams mažėjimą. Manome, kad RRT, priimdama sprendimą, jog Lietuvoje nėra pagrindo įvesti roamingo, įtvirtino trijų operatorių rinkoje status quo, dėl ko regime didėjant kainas vartotojams, augant operatorių pelnus, nepradedamos teikti naujos inovatyvios paslaugos, iš verslo išeina mažieji operatoriai, taip pat nesunku įžvelgti ir daugiau oligopolinės rinkos efektų“, – BNS atsiųstame komentare teigė R. Šeris. 2016 metų pradžioje RRT organizavo 4G ryšio tinklo plėtrai svarbių radijo dažnių aukcioną. Buvo svarstyta, kad aukcione dalyvaus ir Telecentras, tačiau įmonė galiausiai nepateikė paraiškos.