Pasiūlymas bus įgyvendinamas iki gruodžio 7 dienos, jo metu už akcijas bus siūloma po 2,75 euro. Jei būtų pasiūlyta supirkti visas likusias akcijas (18,38 proc. įstatinio kapitalo), už jas įmonę kontroliuojantys akcininkai turėtų sumokėti 18,134 mln. eurų. Pasiūlymą teikia 81,62 proc. „Rokiškio sūrio“ įstatinio kapitalo valdantys Antanas, Ledina, Dalius ir Rasa Trumpos, „Pieno pramonės investicijų valdymas“, Latvijos „RSU Holding“ ir didžiausios pasaulyje pieno produktų eksportuotojos Naujosios Zelandijos kompanijos „Fonterra“ antrinė įmonė Olandijoje „Fonterra (Europe) Cooperatie“ . Pagal kontroliuojančių akcininkų susitarimą, pasiūlymo metu supirktas akcijas lygiomis dalimis įsigys „Pieno pramonės investicijų valdymas“ ir „RSU Holding“. Atsiskaitymui už supirktas akcijas įmonės naudos nuosavas ir SEB banko paskolintas (iki 14 mln. eurų) lėšas. Šiuo metu „Pieno pramonės investicijų valdymas“ nuosavybės teise valdo 27,08 proc., „RSU Holding“ - 24,84 proc., Antanas Trumpa - 19,46 proc., „Fonterra (Europe) Cooperatie“ - 10 proc., o Dalius Trumpa - 0,23 proc. „Rokiškio sūrio“ akcijų. 5,5 proc. „Rokiškio sūrio“ akcijų valdo „INVL Asset Management“ pensijų fondai, 0,74 proc. - „INVL Asset Management“ investicinis fondas „INVL Baltijos fondas“. „INVL Asset Management“ investicijų valdymo departamento direktorius Vaidotas Rūkas BNS anksčiau sakė, kad bendrovė turimų akcijų oficialiojo siūlymo metu parduoti neplanuoja. „Rokiškio sūrio“ akcijos kotiruojamos biržos Oficialiajame prekybos sąraše, ketvirtadienį akcijų rinkos kaina buvo 2,8 euro.