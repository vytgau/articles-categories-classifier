„Galiu patvirtinti, kad visi trys objektai domina „Eiką“. Pagrindinė to priežastis - patraukli objektų lokacija ir potencialios verslo galimybės. Jaučiame tiek komercinių, tiek gyvenamųjų patalpų poreikį minėtose vietose, tačiau reikia įvertinti ne tik galimybes, bet ir riziką, kuri gali kliudyti šias galimybes įgyvendinti. Lieka atviras klausimas - ar valstybė bandys iš to paties sandorio uždirbti du kartus“, -kalba „Eikos“ Plėtros departamento direktorius Martynas Žibūda. NT rinkos tyrimų viešosios įstaigos „Realdata“ direktorius Arnoldas Antanavičius sako, kad objektų pardavėjų lūkesčiai yra optimistiniai, o įvertinus, kad investuotojui gali tekti susimokėti papildomai 20 proc. sklypo vertės už leidimą statyti, pirkinio suma viršija rinkos kainų ribas. Be to, pasak jo, reikia nepamiršti, kad investuotojams tektų turėti reikalų su ne visuomet prognozuojama Nacionaline žemės tarnyba. BNS primena, kad „Lietuvos energija“, paskelbusi apie planus 2021 metais persikelti į vieną biurą, gruodį ketina parduoti tris komercinius kompleksus Vilniuje, A. Juozapavičiaus, P. Lukšio ir Aguonų gatvėse, o pradinė jų kaina siekia 36,7 mln. eurų (su PVM).