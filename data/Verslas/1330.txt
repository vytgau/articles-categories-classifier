Ministrų kabinetas posėdyje nusprendė, kad būstui įsigyti būtų galima paimti iki 87 tūkst. eurų paskolą. Nuo jos 15 procentų būsto kredito pirmajam būstui įsigyti sumos galės sulaukti jaunos šeimos, neauginančios vaikų, 20 procentų būsto kredito sulauks jaunos šeimos, auginančios vieną vaiką, 25 procentų – auginančios 2 vaikus, o 30 procentų būsto kredito pirmajam būstui įsigyti sumos bus subsidijuojamos jaunoms šeimoms, auginančioms tris ar daugiau vaikų. Ši parama galios ir šeimoms, auginančioms vaikus, kai vaikams nustatyta nuolatinė globa bei tuo atveju, kai vaikus augina tik vienas tėvų. Subsidija būsto kredito daliai būtų skiriama, jei perkant pirmąjį būstą sutuoktiniai arba vienas iš tėvų yra iki 35 metų amžiaus, neatsižvelgiant į jų gaunamas pajamas. Iki 15 proc. būsto kredito sumos būtų leidžiama panaudoti žemės sklypui pirkti, o subsidiją –pradiniam įnašui padengti. Tačiau subsidija 2018 metais nebūtų skiriama įsigyjant būstą Vilniaus, Kauno, Klaipėdos, Šiaulių, Druskininkų, Neringos ir Trakų miestuose bei dalyje Palangos miesto. Ūkio ministras Virginijus Sinkevičius posėdyje pasiūlė padaryti išimtį Šiaulių miestui, kuris yra vienas sparčiausiai senstančių Lietuvoje, tačiau tokiai idėjai nepritarta. Socialinės apsaugos ir darbo ministras Linas Kukuraitis tikino, kad mažas pajamas gaunantys asmenys galės gauti paramą pagal šiuo metu galiojančią tvarką. „Mažesnes pajamas gaunančios šeimos ir toliau turės galimybę gauti paramą, taip pat ir didžiuosiuose miestuose“, – posėdyje sake L. Kukuraitis. Nuspręsta, kad jei už kreditą įsigytą būstą bus norima perleisti kito asmens nuosavybei per 5 metus, šeima būtų įpareigota subsidiją grąžinti. Numatoma paramai 2018 metais skirti 2 mln. eurų (būtų paremtos 135 jaunos šeimos), 2019 metais paramos suma turėtų augti iki 8,76 mln. eurų (paramą gautų 590 jaunų šeimų). Numatoma, kad 2020 metais parama siektų 8,15 mln. eurų, ja galėtų pasinaudoti 548 jaunos šeimos. Šiuo metu parama skiriama, jei vienas iš tėvų yra ne vyresnis nei 35 metų amžiaus ir jei deklaruoto turto vertė neviršija nustatytų pajamų ir turto dydžių bei jei turimo būsto plotas vienam šeimos nariui yra mažesnis nei 14 kvadratinių metrų arba yra daugiau nei 60 proc. nusidėvėjęs. Valstybė iš dalies kompensuojamo būsto kredito sumai dviejų ar daugiau asmenų šeimai dabar skiria iki 87 tūkst. eurų, o auginančiai vaikus jaunai šeimai apmokama 10 proc. suteikto valstybės iš dalies kompensuojamo būsto kredito sumos, kuri gali būti panaudota kredito įnašui. Dabar būstas taip pat gali būti statomas bet kuriame šalies regione, tačiau jis negali būti naudojamas žemės sklypui pirkti. Praėjusiais metais subsidijos skirtos 407 jaunoms šeimoms, paramos suma siekė 1,5 mln. eurų.