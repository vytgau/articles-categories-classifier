„Vasario mėnesio incidento turtiniai nuostoliai sudarė apie 150 tūkst. eurų“, – BNS sakė „Philip Morris Baltic“ korporatyvinių reikalų vadovas Lietuvai Kęstutis Straigis. Anot jo, bendrovė nekalba su draudikais, nes buvo nustatyta, kad gaisras kilo dėl įmonės plėtrą vykdančių rangovų, todėl su jais kalbama dėl nuostolių atlyginimo. „Mes turime Klaipėdos apskrities priešgaisrinės gelbėjimo valdybos pažymą. Jie darė tyrimą ir bandė nustatyti priežastį. Jie, kaip tikėtina, nustatė neatsargų elgesį su ugnimi. Iš tikrųjų tai buvo dėl darbų, kurie vyksta mūsų teritorijoje. Darbus atlieka rangovai“, – kalbėjo K. Straigis. Šiuo metu vyksta „Philip Morris Lietuvos“ fabriko plėtrą. Ji pradėta 2016 metais ir turėtų būti baigta kitais metais. Projekto vertė – 31 mln. eurų, o pagrindinis rangovas – Estijos kapitalo statybų bendrovė „Merko statyba“. „Philip Morris Lietuvos“ fabrikas buvo užsiliepsnojęs ir kovą, tačiau, anot K. Straigio, šis gaisras nebuvo didelis, todėl ir nuostoliai – maži. Tiek vasario, tiek kovo gaisrų metu žmonės nenukentėjo. „Philip Morris Lietuva“ įkurta 1993 metais, kai JAV bendrovė įsigijo Valstybinio tabako gaminių fabriko akcijų paketą.