Apie galimybes bendradarbiauti išgaunant naftą Lietuvoje buvo kalbamasi su Energetikos ministru. „Lenkijos atstovai teigė, kad jų šalies įmones domina naftos išteklių žvalgyba Lietuvoje. Ministras informavo, kokie sprendimai priimti buvo ministrų kabinete šią savaitę ir kad toliau svarstymai vyks Seime“, – patvirtino energetikos ministro patarėjo Aurelija Vernickaitė. Apie kokias konkrečiai įmones buvo kalbama susitikimo metu – neskelbiama. Tačiau patvirtinta, kad Lenkijos įmones domina galimybė žvalgyti naftą Baltijos jūroje. DELFI šaltinių žiniomis, buvo kalbama apie Lenkijos naftos gavybos ir žvalgybos įmonės „Lotos" interesus Baltijos jūroje. Penktadienio popietę, kaip skelbia ELTA, Lenkijos premjeras patvirtino apie Lenkijos ketinimus žvalgyti naftą Lietuvoje. „Taip, iš tikrųjų mes siekiame gilinti mūsų bendradarbiavimą, kalbant apie dujų transportavimą ir naftos žvalgymą“, – paklaustas, ar ketinama žvalgyti naftą Baltijos jūroje Lietuvoje penktadienį sakė Mateuszas Morawieckis. Energetikos ministro atstovė Aurelija Vernickaitė Eltai patvirtino, kad Vilniuje penktadienį susitikę Lenkijos ir Lietuvos energetikos ministrai taip pat kalbėjo šiuo klausimu. „Lenkijos pusė teigė, kad juos domintų tokia galimybė. Ministras informavo, kokie sprendimai priimti buvo Ministrų Kabinete šią savaitę ir kad toliau svarstymai vyks Seime“, - Eltai teigė A. Vernickaitė. Tuo metu Premjeras Saulius Skvernelis žurnalistams teigė, kad Lenkijos įmonės turės tokią galimybę. „Lietuvoje yra veikiančios Lenkijos kapitalo įmonės, kurios ir žvalgo, ir jau išgauna naftą, ir tos įmonės turės galimybę, priėmus atitinkamus įstatymus, tą žvalgybą atlikti Baltijos jūroje“, - žurnalistams sakė S. Skvernelis. Tačiau konkrečių įmonių jis neminėjo. Vyriausybė šią savaitę pritarė Žemės gelmių įstatymo redakcijos projektui, kuriame sistemiškai įtvirtinti aiškūs žemės gelmių valdymo, naudojimo, priežiūros ir kontrolės organizavimo principai. Šiame įstatyme, taikant griežtus aplinkosaugos reikalavimus, įteisinta galimybė pradėti angliavandenilių žvalgybą ir gavybą Lietuvai priklausančioje Baltijos jūros dalyje. Lietuvoje, Gargžduose, yra įkurta akcinė bendrovė „Lotos Geonafta“. Lenkijos įmonės galimybe žvalgytis naftos Lietuvoje domėjosi ir anksčiau. 2014 m. balandį skelbta, kad viena iš aktyviausių lenkų naftos paieškų ir eksploatavimo Baltijos jūroje „Lotos" grupė iš Gdansko skelbė tikėjusis naftos ieškoti Lietuvos vandenyse, rašė „Gazeta Wyborcza“. Tokią nuomonę išreiškė grupės vicepirmininkas Zbigniewas Paszkowskis. Jo teigimu, koncernas jau veda derybas su Lietuvos vyriausybe dėl galimybių ieškoti naftos Baltijos jūros Lietuvos vandenyse. „Kol kas lietuviai nenurodė jokių terminų, tačiau turime vilčių, kad po 2-3 metų prie šios temos sugrįšime“ – tuomet citavo „Lotos" grupės vicepirmininką Lenkijos spaudos agentūra PAP, kuris dalyvavo agentūros surengtoje diskusijoje „Naftos ir dujų tiekimo į Lenkiją saugumas”. Tuo metu „Lotos Petrobatic" Baltijos jūroje turėjo 3 gręžimo platformas.