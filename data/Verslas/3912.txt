Gegužę skrydžius iš Vilniaus oro uosto į Kazachstano sostinę Astaną pradės vykdyti oro bendrovė „SCAT Airlines“, skelbiama pranešime spaudai. Tikimasi, kad nauja skrydžio kryptis bus itin aktuali verslo bendruomenei, vis aktyviau investuojančiai didžiulėje Kazachstano rinkoje. „SCAT Airlines“ taps jau 18–ąja oro linijų bendrove, vykdysiančia reguliariuosius skrydžius iš ir į Vilniaus oro uostą, o Astana - toliausiai į Rytus nutolęs tiesiogiai pasiekiamas miestas. Vilnius – pirmoji „SCAT Airlines“ kryptis Europos Sąjungoje. „Tiesioginis skrydis į Kazachstano sostinę Astaną – verslo, pramonės ir technologijų centrą, visų pirma, yra neabejotinai gera žinia Lietuvos verslininkams. Pastarųjų ryšiai su šia šalimi kiekvienais metais vis stiprėja, todėl patogus susisiekimas oru yra itin svarbus ir reikalingas. Lietuvos oro uostų maršrutų plėtros komanda kelerius metus intensyviai dirbo, kad šis maršrutas atsirastų, ir už reikšmingą pagalbą nori padėkoti Lietuvos Civilinės aviacijos administracijai, Susisiekimo bei Užsienio reikalų ministerijoms,“ – cituojama Lietuvos oro uostų Komercijos direktorė Jūratė Baltrušaitytė. Tikimasi, kad dėl tiesioginio oro tilto su Astana gali išaugti ir atvykstamojo bei išvykstamojo turizmo poreikis. Taip pat per Astaną „SCAT Airlines“ keleiviai galės pasiekti ir kitus Kazachstano miestus – Almatą, Šymkentą, Aktobę ir kitus. „SCAT Airlines“ lėktuvai iš Vilniaus į Astaną nuo gegužės 17 d. kils du kartus per savaitę – ketvirtadieniais ir sekmadieniais. Skrydžiai bus vykdomi „Boeing 737-500“ orlaiviu, kuriame tilps 118 keleivių. Bilietų prekyba oro linijų interneto puslapyje bus pradėta gruodžio 1 d. 1997 m. įkurta „SCAT Airlines“ yra viena Kazachstano oro bendrovių, šiuo metu vykdanti skrydžius į aštuonias pasaulio šalis – Kiniją, Rusiją, Jungtinius Arabų Emyratus, Turkiją, Indiją, Gruziją, Azerbaidžaną ir Armėniją. Bendrovės lėktuvų parką sudaro 18 orlaivių - 12 „Boeing“ ir 6 „Bombardier“ lėktuvai. Lietuvos oro uostų tinklui priklauso trys oro vartai Vilniuje, Kaune ir Palangoje. Per 2016 m. jie aptarnavo 4,8 mln. keleivių ir 52 tūkst. skrydžių. Žiemos sezono metu iš Lietuvos oro uostų 17 aviakompanijų skraidina 65 kryptimis į 56 miestus 26 šalyse. Tarptautinės oro uostų tarybos (ACI Europe) duomenimis, Lietuvos oro uostai prie Lietuvos BVP prisideda 2,5 proc.