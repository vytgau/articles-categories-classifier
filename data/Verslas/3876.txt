„Esame savo istorijos kryžkelėje, - kalbėjo Ph. Hamhondas, trečiadienį parlamento nariams pristatydamas naująjį biudžetą. - Ir esame pasiryžę žvelgti pirmyn, nesigręžioti atgal, remtis britų ekonomikos privalumais“. F. Hamondas pažadėjo investuoti per penkerius metus bent 44 mlrd. svarų į būsto kapitalą, paskolas ir garantijas, siekiant padidinti naujų būstų skaičių iki 300 tūkst. per metus, pridurdamas, kad jau pernai pastatyti 217 tūkst. naujų būstų yra „nuostabus pasiekimas“. Būsto rinkos iniciatyva buvo viena iš kelių biudžeto priemonių, skirtų sustiprinti žemą britų premjerės Theresos May populiarumą tarp jaunų rinkėjų, kurie susiduria su aukštomis nuomos kainomis ir didesnėmis kliūtimis nei ankstesnės kartos žengdami į sparčiai kylančią nekilnojamojo turto rinką. Kaip rodo vyriausybės duomenys, vidutinė britų būsto kaina siekia 223 tūkst. svarų šalies mastu ir 482 tūkst. svarų Londone. Anot Ph. Hammondo, premjerė Th. May „pažadėjo jaunesnei britų kartai, kad per savo buvimo premjere laiką stengsis išspręsti šią „būsto“ problemą“. Ph. Hamhondas pažadėjo, kad vyriausybė skatins smulkias statybos įmones statyti daugiau namų, ragins plėtoti prieinamo nuomai skirto būsto rinką ir finansuos statybos įgūdžių apmokymą, siekdama padidinti šios pramonės darbuotojų skaičių. Iždo sekretorius taip pat pranešė, kad bus panaikintas pirkimo mokestis pirmąjį būstą, kainuojantį mažiau nei 300 tūkst. svarų, perkantiems asmenims. Ph. Hammondas taip pat pažadėjo remti aukštųjų technologijų programą, siekiant padidinti elektromobilių skaičių ir iki 2021 metų rinkai pristatyti autonominius automobilius. Ph. Hammondas pranešė, kad šalis atidės papildomą 3 mlrd. svarų (3,4 mlrd. eurų) sumą šalies pasitraukimo iš Europos Sąjungos (ES) pasiruošimui. „Mes jau investavome beveik 700 mln. svarų „Brexit“ pasiruošimui, ir šiandien artimiausiems dvejiems metams atidedama papildoma 3 mlrd. svarų suma, ir aš esu pasirengęs skirti papildomas sumas, jeigu ir kada prireiktų“, - parlamentarams sakė Ph. Hammondas. „Niekas neturėtų abejoti mūsų pasiryžimu“, - sakė F. Hamondas, pridurdamas, kad derybos dėl Jungtinės Karalystės pasitraukimo iš ES pasiekė „lemiamą etapą“.