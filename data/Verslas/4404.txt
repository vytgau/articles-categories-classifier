Antroji pasaulyje. „Continental“ pagal pardavimus yra antra didžiausia detalių tiekėja automobilių gamintojams pasaulyje. Įmonės pajamos pernai siekė 40,5 mlrd. eurų. Eiliniams vartotojams ji geriausiai žinoma dėl padangų, bet bendrovė taip pat gamina stabdžių sistemas, vidaus elektroniką, pakabos detales ir saugumo sistemas. Bendrovė turi gamyklų, jų padalinių bei atstovybių 56 pasaulio šalyse, veikia 427 gamybos ir platinimo vietos, jose dirba 227 tūkst. žmonių. Lietuvių vilionės. Per paskutinius du dešimtmečius ne kartą svarstyta, kad „Continental“ galėtų įrengti padangų gamyklą Klaipėdos laisvojoje ekonominėje zonoje, bet šiems lūkesčiams nebuvo lemta išsipildyti. Europoje veikia penkios padangų gamyklos: dvi - Vokietijoje ir po vieną Čekijoje, Slovakijoje bei Portugalijoje. Gamybą Kauno laisvojoje ekonominėje zonoje „Continental“ planuoja pradėti 2019 metų viduryje. Čia ketinama gaminti durų ir sėdynių kontrolės elementus, išmanias automatines langų užtamsinimo sistemas, greičio palaikymo sistemos jutiklius bei priekinius radarus automatiniam stabdymui. Turtinga istorija. „Continental“ veiklą pradėjo 1871 metais Hanoveryje kaip gumos gamintoja. Šiame mieste iki šiol yra bendrovės būstinė ir pagrindinė gamykla. 1904 metais bendrovė pagamino pirmąją padangą su raštuotu protektoriumi, o po ketverių metų išrado paprastai nuimamą lengvojo automobilio ratlankį. 1928-1929 metais įmonė pradėjo jungtis su kitomis Vokietijos gumos gamyklomis. 1943 metais bendrovė patentavo padangą be vidinės kameros, tačiau rinką ji pasiekė 1955 metais kartu su pirmomis orinėmis vilkikų bei autobusų spyruoklėmis. Vėliau, įsigijusi kitų įmonių, „Continental“ tapo viena didžiausių pasaulio automobilių detalių gamintojų. „Dyzelgeito“ skandalas. 2015 metų rugsėjį Vokietijos automobilių gamintoja „Volkswagen“ pripažino, kad vienuolikoje milijonų parduotų automobilių buvo įdiegta speciali programinė įranga, leidusi klastoti taršos duomenis. Šis įvykis buvo pramintas „dyzelgeitu“. Skandalas palietė ir „Continental“ - įmonė 1,6 litro darbinio tūrio dyzeliniams varikliams tiekė kuro purkštuvus, kuro pompas ir variklio valdymo detales. Bendrovė aiškino, kad „Volkswagen“ buvo atsakinga už jų programavimą, todėl „Continental“ neprisidėjo prie taršos duomenų klastojimo. Prieš skandalą „Continental“ akcijų kaina Frankfurto biržoje 2015 metų pradžioje buvo pasiekusi beveik 226 eurus. Iškart po skandalo pradžios „Continental“ akcijos smuktelėjo 6 proc., tačiau dugną jos pasiekė pernai lapkritį - 160,4 euro. Dabar „Continental“ vertybiniai popieriai atsigavę - jų kaina siekia beveik 218 eurų.