Vakarų Lietuvoje dėl naktį buvusio snygio valstybinės reikšmės keliai padengti plonu sniego sluoksniu, provėžoti. Vidurio ir pietryčių Lietuvoje susiformavo plikledis. Didžiojoje šalies dalyje, išskyrus Panevėžio ir Utenos apskritis, dirba kelių priežiūros mechanizmai. Likusioje šalies dalyje keliai daugiausia drėgni, vietomis yra sausų kelių ruožų. Vakarų Lietuvoje eismo sąlygas sunkina rūkas, matomumas vietomis sumažėjęs iki 150 metrų. Klaipėdos apskrityje šlapdriba, kitur be kritulių. Oro temperatūra svyruoja nuo 3 laipsnių šalčio iki 2 laipsnių šilumos. Vandens gylis kelio Šilutė–Rusnė apsemtame ruože, kurio ilgis 402 metrai, išlieka 17 centimetrų. Lengvųjų transporto priemonių eismas draudžiamas. Per šį ruožą lengvuosius automobilius, gyventojus bei keleivius kelia specialios transporto priemonės. Hidrometeorologijos tarnybos duomenimis, dieną vakariniuose rajonuose nedideli krituliai. Kai kur tvyros rūkas. Vietomis formuosis plikledis. Aukščiausia oro temperatūra bus nuo 1 laipsnio šalčio iki 4 laipsnių šilumos.