Apie šią išmoką viešai skelbta iki šiol nebuvo. Buvęs ūkio ministras Mindaugas Sinkevičius sako, kad garantijas už įmonių paskolas teikiančios bendrovės valdyba priedą nusprendė skirti greta sutartos išeitinės kompensacijos. Atsakovai - valdybos nariai Vilniaus miesto apylinkės teismas šiuo metu nagrinėja rugpjūčio 3 dieną gautą Ūkio ministerijos ieškinį dėl dalies valdybos sprendimo pripažinimo negaliojančiu ir žalos atlyginimo, BNS informavo teismo atstovė Airinė Šerelytė–Skistymienė. Pasak jos, atsakovais byloje yra Finansų ministerijos Valstybės iždo departamento direktoriaus pavaduotojas Gediminas Norkūnas, advokatų kontoros „Zeta Law“ partneris, advokatas Jonas Bložė ir buvusi bankininkė Laimutė Milašauskienė. Trečiuoju asmeniu dalyvauja A. Zabotka. J. Bložė ir L. Milašauskienė iki rugpjūčio vidurio dirbo „Invegos“ valdyboje nepriklausomais nariais. Pasak buvusio ūkio ministro M. Sinkevičiaus, priimant sprendimą dėl išmokos A. Zabotkai, laikinai „Invegos“ valdybai vadovavo G. Norkūnas. Priimant sprendimą valdyboje taip pat buvo buvo Ūkio ministerijos atstovė Raminta Krulikauskienė. Anot teismo atstovės, posėdis šioje byloje kol kas nėra paskirtas. Priedas buvo nutylėtas Beveik penkerius metus „Invegai“ vadovęs A. Zabotka apie ketinamą pasitraukti iš pareigų pranešė birželio viduryje. Šalių sutarimu pareigas jis paliko liepos 7 dieną. Tuomet viešai skelbta, kad jam išmokėta 4,8 tūkst. eurų dydžio išeitinė išmoka. „Jam buvo išmokėta išeitinė, bet niekur nebuvo pasakyta, nors man buvo žinoma, kad ankstesnės kadencijos valdyba susitarė su išeinančiu vadovu, kad jam išmokės neišmokėtą atlyginimą, kas sudaro beveik 20 tūkst. eurų. Menamai valdyba savo sprendimais per metus ar ilgesnį laikotarpį įmonės vadovui neišmokėjo kažkokios sumos ir išėjimo proga nusprendė ją išmokėti. Man ta situacija pasirodė absurdiška“, - BNS trečiadienį sakė M. Sinkevičius. Jis teigė neklausęs valdybos narių paaiškinimo dėl tokio sprendimo, nes apie tai sužinojo po to, kai jau buvo nuspręsta skirti priedą A. Zabotkai. „Nesu tikras, kad tai padaryta neteisėtai, bet abejonių buvo ir dėl to ministerija kreipėsi į teismą, kad tas abejones išsklaidytų“, - sakė buvęs ūkio ministras. Šiuo metu „Invega“ ieško naujo vadovo, laikinai bendrovei vadovauja generalinio direktoriaus pavaduotojas Algis Skiauterė. Įmonės valdyboje šiuo metu dirba G. Norkūnas, R. Krulikauskienė ir trys nepriklausomi nariai - valdybos pirmininkas Nerijus Datkūnas, Alditas Saulius ir Gytis Bendorius. Ūkio ministerijos atstovė Aušra Ramoškaitė BNS sakė, kad šiuo metu vyksta pasiruošimas bylos nagrinėjimui, pateiktas prašymas dėl bylos medžiagos pripažinimo nevieša, todėl ministerija nuo komentarų apie bylą susilaiko. DELFI atsiųstame J. Bložės komentare rašoma: „Kritiškai vertinu ministerijos elgseną, net neišsiaiškinus situacijos inicijuoti nepagrįstų ieškinių teikimą bendrovės valdybos nariams. Toks elgesys, manau yra didelis žingsnis atgal diegiant modernios verslo vadybos principus viešajame sektoriuje. Tokia elgsena atstums potencialius bei kompetentingus verslo atstovus nuo dalyvavimo viešojo sektoriaus įmonių valdyme ateityje, nes, apgailestaujant, tenka konstatuoti, kad priimant akcininko sprendimus vadovaujamasi ne įmonės interesais, teise ar verslo principais, bet trumpalaikiais viešųjų ryšių arba politiniais motyvais, kas nesuderinama su verslo vadybos principais. Noriu patikinti, kad visi sprendimai, kurie buvo priimti buvusios valdybos narių, tame tarpe dalyvaujant būtent nepriklausomiems valdybos nariams, buvo priimti teisėtai, vadovaujantis gerąja bendrovių valdysenos praktika bei laikantis pačios bendrovės prisiimtų sutartinių įsipareigojimų. Būtent įsipareigojimų išmokėti atlyginimą buvusiam įmonės vadovui nevykdymas, o ne jo laikymasis, būtų sąlygojęs žalą bendrovei, stebina, kad to nesuvokė bendrovės akcininko vadovybė. Esu įsitikinęs, kad savo pozicija pagrįsime ir teisme, jei toks bendravimo su savo pačios pasirinktais valdybos nariais būdas yra priimtiniausias ministerijai, valdančiai akcininko teises.“