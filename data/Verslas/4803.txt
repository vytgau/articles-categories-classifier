Tilto į Krymą projektą netrukus pakeis kitas mega sumanymas, kurį, panašu, įgyvendins Vladimiro Putino vaikystės draugas. Tai - sprendimas nutiesti tiltą į Sachaliną. Prieš beveik septynis dešimtmečius sujungti žemyną su Sachalino sala norėjo Josifas Stalinas. Remiantis „Bloomberg“ šaltiniais, sutarties vertė siekia apie 286 mlrd. rublių (4,2 mlrd. Eur). Naujienų agentūros pašnekovai, artimi Kremliui ir bendrovei „Strojgazmontaž“, sako, kad sprendimas dėl sandorio jau priimtas, tačiau oficialiai pranešti apie sutarties pasirašymą bus galima tik ateinančiais metais – 2018 metų pradžioje. Rusijos prezidento atstovas spaudai Dmitrijus Peskovas, komentuodamas naujieną, pareiškė, kad galutinis sprendimas dėl tilto į Sachaliną statybas dar nepriimtas. A. Rotenbergo atstovas tvirtina, kad jo bendrovės dalyvavimas projekte dar nepatvirtintas, tad džiaugtis tikrai per anksti. Rugsėjo pradžioje Rusijos prezidentas Rytų ekonominio forumo posėdyje pareiškė, kad Rusijos valdžia „svarsto galimybę tiesti geležinkelio kelią“ į Sachalino salą. Anot prezidento, geležinkelio magistralės statybos, Šiaurės jūros kelio vystymas, Baikalo-Amūro ir Transsibiro geležinkelio tolimesnė plėtra padės regioną paversti „vienu iš svarbiausių logistikos centrų visame pasaulyje“. 2017 metų vasarį specialusis Rusijos prezidento atstovas aplinkosaugos, ekologijos ir transporto klausimais Sergejus Ivanovas pareiškė: jeigu Sachalinas ir žemyninė dalis nebus sujungti tiltu, apie Sachalino ir Japonijos Hokaido salos jungtį kalbėti beprasmiška. Pastarąją idėją Maskva ir Tokijas jau aptarė. Abiejų valstybių ministerijos jau sudarė darbo grupę, kuriai keliamas uždavinys spręsti šį klausimą. Galimybės, kaip būtų galima sujungti žemyninę dalį ir Sachalino salą, svarstomos jau daug metų. Intensyviausi darbai pradėti XX ir XXI amžių sandūroje. Šis projektas numato naujo geležinkelio (maždaug 580 kilometrų ilgio atkarpos) iš Transsibiro pusės tiesimą, geležinkelio ir automobilių tiltą per Totorių sąsiaurį (7,5 kilometrai) bei Sachalino geležinkelio tinklo (beveik 870 kilometrų) modernizaciją. 2002 metais atlikta valstybinė ekspertizė, kurios rezultatai atskleidė, jog, vertinant techniniu požiūriu, projektas įgyvendinamas. Jo realizacija vertinama 4,5 mlrd. dolerių, iš kurių 2 mlrd. dolerių atitektų naujos geležinkelio šakos ir tilto statyboms, o likusieji 2,5 mlrd. dolerių – Sachalino geležinkelio sistemos modernizavimui. Bendrovė „Strojgazmontaž“ jau užsiima Krymo tilto per Kerčės sąsiaurį tiesimo projektu. Jo realizavimui prireiks apie 228,3 mlrd. rublių (3,35 mlrd. Eur).