Tūkstančius tonų nelegalių sąvartynų prie komunalinių atliekų konteinerių suverčiančius panevėžiečius bus bandoma išmokyti šiukšlėmis atsikratyti civilizuotai. Per kitus metus Panevėžyje turėtų nebelikti esamų atliekų konteinerių – juos pakeis naujieji, įrengti aptvertose aikštelėse, o centrinėje miesto dalyje teks pratintis šiukšles mesti į požeminius konteinerius. Miesto infrastruktūros skyriaus specialistės Violetos Lauraitienės teigimu, Savivaldybės skelbtą konkursą už maždaug 600 tūkst. Eur 143-ims atliekų surinkimo aikštelėms įrengti arba esamoms renovuoti laimėjusi vietos įmonė Panevėžio statybos trestas statybos darbus turėtų pradėti jau gegužę. Aikštelėse bus paklotos trinkelės, pastatyti nauji konteineriai aptverti tvora su varteliais. „Daugiabučių gyventojai, jei panorės, galės įsirengti užraktus, kad konteineriais naudotųsi tik patys, o ne, kaip yra dabar, privežtų atliekų svetimi. Visame pasaulyje tokie dalykai veikia ir Panevėžys turi stengtis artėti prie civilizuoto atliekų tvarkymo“, – mano V. Lauraitienė. Tokiose aptvertose aikštelėse stovės nuo keturių iki net vienuolikos konteinerių. Šiukšles mes po žeme Šiuo metu tebevyksta viešųjų pirkimų konkursas dar 20-iai požeminių konteinerių Panevėžyje įrengti. Jie numatyti vietoje esamų ties Nemuno gatvės 14, 72, 76, 80, 64 namais, Klaipėdos gatvės 95, 96, 106, 116, taip pat prie Panevėžio arenos Parko gatvėje, prie Ramygalos gatvės 57, Aukštaičių gatvės 5, Marijonų gatvės 51 ir 36 namų, ties Sodų ir Katedros gatvių kampu, prie Ramygalos gatvės 37, Vilniaus gatvės 21, 16 daugiabučių ir prie Ukmergės gatvės 47-ojo namo – įėjimo į Skaistakalnio parką bei ties Topolių alėjos 4-uoju namu – prie kino centro „Garsas“. Požeminių konteinerių aikštelėse bus matyti tik į grindinio plokštę įmontuotos nedidelės keturios metalinės šiukšlių dėžės su nuoroda, kokioms atliekoms jos skirtos. Įmestas šiukšlių maišas įkris į požeminį trijų metrų konteinerį. Tokia moderni atliekų surinkimo infrastruktūra kol kas įrengta tik Vilniuje ir Klaipėdoje. Seks vaizdo kameros Modernizavusi atliekų surinkimo vietas, Savivaldybė nusiteikusi nebepalikti ramybėje netvarkingai šiukšles išverčiančių panevėžiečių. Svarstoma naujose aikštelėse įrengti tris dešimtis kilnojamųjų vaizdo stebėjimo kamerų. „Nebegali toliau taip tęstis, kaip yra dabar, kai prie konteinerių nuolatos matome suverstus senus baldus, rakandus ir kitas atliekas“, – „Sekundei“ tvirtino administracijos direktoriaus pavaduotojas Tomas Jukna. Savivaldybė žada, kad prie konteinerių paliekamos stambiosios atliekos bus išvežamos dažniau, tačiau nėra nusiteikusi panevėžiečių į gatvę išmestas senas sofas ir kitus rakandus surinkinėti kas savaitę. Nepasivarginę jų nuvežti iki vienos iš trijų mieste stambiagabaričių atliekų surinkimo aikštelių ir tiesiog išvertę prie konteinerių gatvėje miestelėnai turėtų sulaukti kvietimo į Savivaldybę pasiaiškinti dėl vaizdo kameros nufilmuoto nusižengimo. Atliekų mažėja, kaina didėja Atliekų tvarkytoja Savivaldybės įmonė „Panevėžio specialus autotransportas“ iš miesto konteinerių per 2016-uosius į regioninį sąvartyną Dvarininkų kaime išvežė beveik 19 000 tonų šiukšlių. Panevėžiui kasmet netenkant maždaug dviejų tūkstančių gyventojų, sukaupiamų atliekų kalnai irgi traukiasi. Dar 2011-aisiais įmonė iš miesto jų išvežė beveik 24 tūkst. tonų. Nepaisant, kad panevėžiečiai prišiukšlina mažiau, atliekų tvarkymo išlaidos vis tiek auga. „Jei prie daugiabučio stovi konteineris, o daugiabutyje nebegyvena dvi–trys šeimos, vis tiek reikia siųsti mašiną paimti atliekų“, – sako „Panevėžio specialaus autotransporto“ direktorius Rolandas Ramūnas. Anot jo, atliekų tvarkymo išlaidas ypač didina prie konteinerių suverčiami nelegalūs sąvartynai. Šitaip netvarkingai panevėžiečiai per metus išmeta dar apie 2000 tonų atliekų. Joms sutvarkyti įmonė papildomai siunčia tris automobilius. „Pagal tvarkymo taisykles atliekų maišyti negalima, todėl viena mašina surenka žaliąsias, kita didžiagabarites, trečioji – visas likusias sąšlavas“, – aiškino R. Ramūnas. Šiuo metu už toną atliekų, įvežamų į sąvartyną, Panevėžio regiono atliekų tvarkymo centrui sumokama 39,95 Eur. Tačiau nuo vasario 1-osios vadinamasis vartų mokestis didės 13 proc. Miegamųjų rajonų yda R. Ramūno teigimu, nuo augančių atliekų tvarkymo išlaidų panevėžiečius išgelbėtų sąmoningumas – šiukšlių rūšiavimas. „Atliekų, kurias panevėžiečiai išrūšiuoja, tvarkymas gyventojams nekainuoja. Bet jei neišrūšiuotos šiukšlės patenka į mišrias komunalines, sukelia jų svorį, o mes už kiekvieną įvežtą toną sąvartynui mokame“, – aiškino direktorius. Anot jo, nelegalūs sąvartynai – miegamųjų mikrorajonų yda. Atliekų tvarkytojai problemiškiausiais įvardija konteinerius ties Vilties ir Smėlynės, J. Žemgulio ir J. Tilvyčio gatvių sankirtomis, tokie nelegalūs sąvartynai suverčiami ir prie konteinerių Statybininkų g. „Žmonės iš miegamųjų rajonų linkę senais baldais, santechnika, statybiniu laužu atsikratyti išmesdami tiesiog prie konteinerių, užuot tvarkingai išvežę į stambiagabaričių atliekų surinkimo aikštelę“, – pažymi R. Ramūnas. Panevėžyje stambiagabarites atliekas nemokamai priima trys aikštelės: Senamiesčio, Savitiškio ir Pilėnų gatvėse. Stambių atliekų atsikratymas prie konteinerių mieste yra tik sąlyginai nemokamas – nelegalių sąvartynų tvarkymo išlaidos tiesiog įskaičiuojamos į gyventojams nustatytą šiukšlių išvežimo mokestį. Pasak R. Ramūno, panevėžiečiai nėra išskirtiniai. Neišsenkančiais sąvartynais prie konteinerių skundžiasi ir Vilniaus, ir Kauno atliekų tvarkytojai. „Panevėžio specialaus autotransporto“ vadovas mano, jog jau kitais metais panevėžiečių laukianti naujovė – modernūs konteineriai turėtų pasiteisinti. „Jei konteineriai bus tvarkingai aptverti, esu įsitikinęs, jog retam pakils ranka bet kaip greta numesti seną baldą ar šiukšlių maišą“, – viliasi R. Ramūnas.