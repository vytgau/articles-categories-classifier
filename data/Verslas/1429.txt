„Pradėjus dirbti naujai „Lietuvos geležinkelių“ vadovybei, buvo vertinami visi planuojami pirkimai, investicijų poreikis ir būsimas efektas. Įvertinus Pauosčio kelyno rekonstrukcijos projektą nustatyta, kad tų pačių tikslų – pajėgumų išplėtimo – galima pasiekti už šešis kartus mažesnę sumą. Šiuo metu įgyvendinamas pigesnis projektas“, – BNS teigė „Lietuvos geležinkelių“ atstovas spaudai Mantas Dubauskas. Jo teigimu, vietoje Pauosčio kelyno bus rekonstruoti Anglinės ir Uosto kelynai. „Bus įrengti lygiagretūs pravažiavimai tarp Anglinės ir Uosto kelynų. Vietoje esamų dviejų kelių, jungiančių šiuos kelynus, bus įrengti keturi keliai, iš jų trys sujungs Anglinės ir Uosto kelynus, o ketvirtasis sujungs krovos ir krantinių kelius“, – aiškino M. Dubauskas. Pasak jo, dėl to padidės kelynų pralaidumas, jis taps saugesnis traukinių eismui. „Po rekonstrukcijos atsiras galimybė į kelyną įvažiuoti daugiau vagonų turintiems sąstatams, dėl to nebereikės dalies sąstatų vežti į Klaipėdos stotį, ten atkabinti dalies vagonų ir vėl važiuoti į Anglinės kelyną. Tiesus traukinių kelias į Anglinės ir Uosto kelynus leis Klaipėdoje sumažinti traukinių keliamą triukšmą ir taršą“, – sakė „Lietuvos geležinkelių“ atstovas. 2016 metų lapkritį paskelbta, kad Pauosčio kelyną už 31,735 mln. eurų ties „Lietuvos geležinkelių“ antrinė įmonė Geležinkelio tiesimo centras. Tačiau pernai rugpjūtį pirkimo procedūras nuspręsta nutraukti. Po to skelbtą Anglinės ir Uosto kelynų rekonstrukcijos projektavimo konkursą laimėjo bendrovė „Panevėžio keliai“, darbus atliksianti už 78,8 tūkst. eurų. Anksčiau teigta, kad šalia Girulių esantis Pauosčio kelynas yra būtinas naftos krovos bendrovei „Klaipėdos nafta“ ir didžiausiai uosto krovos įmonei „Klasco“. Vėliau pasirinkta alternatyva – rekonstruoti šalia „Klasco“ esantį kelyną – bus ne tik pigesnė, bet ir užtikrins didesnį traukinių pralaidumą bei sumažins jų keliamą triukšmą bei taršą uostamiestyje, teigia geležinkeliai. Projektą ir statybos leidimą tikimasi turėti šiais metais, o kitąmet skelbti rangovo konkursą ir pradėti darbus.