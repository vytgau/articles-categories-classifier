Skaičiuojama, kad vien tik Jungtinėse Valstijose praėjusiais metais buvo nepanaudota dovanų čekių už milijardą JAV dolerių, skelbia „MarketWatch“. Todėl sumanūs verslininkai sugalvojo būdą, kaip padėti dovanų čekius ne itin mėgstantiems žmonėms. O principas yra labai elementarus – juos parduoti. Londone įsikūręs izraeliečių įkurtas startuolis „Zeek“ siūlo galimybę parduoti gautus dovanų čekius su nuolaida iki 25 proc. ir taip juos išsigryninti. Bendrovė teigia, kad devyni iš dešimties per jos platformą parduodami dovanų čekiai yra nuperkami per mažiau nei 24 valandas. „Zeek“ už tarpininkavimą gauna tam tikrą komisinį mokestį, priklausomai nuo dovanų čekio vertės. Galimybę parduoti nenorimą dovanų čekį siūlo ir 2013 metais įkurta „Raise“ platforma, kur galima parduoti ir nusipirkti daugiau nei 3 tūkst. prekių ženklų dovanų čekių. Už čia parduotus čekius žmonės gauna pinigus tiesiogiai į savo banko sąskaitą. „Raise“ už savo tarpininkavimą ima 15 proc. komisinį mokestį bei 1 JAV dolerio skelbimo mokestį. Panašiai veikia ir „Cardpool“. Čia pardavėjai gali susigrąžinti didžiausią procentinę dalį sumos nuo čekio vertės – iki 92 proc. Tačiau išmokos reikės palaukti ilgiau. „Cardpool“ taip pat ima nedidelį komisinį mokestį nuo dovanų čekio vertės, priklausomai nuo jį pardavusios parduotuvės. Tačiau skirtingai nuo „Raise“, „Cardpool“ neperveda pinigų tiesiogiai pardavėjui į banko sąskaitą, o juos iškeičia „Amazon eGift Card“ arba atsiunčia fizinį čekį, kurio tenka palaukti iki septynių dienų.