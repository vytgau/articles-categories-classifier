Pasirinkite pristatymą į darbą Dažniausiai kurjeriai siuntas pristato tuo metu, kai esame darbe, o pristatymo adresu iš įpročio pasirenkame namus, pasakoja Gabrielius Bilevičius, „DPD Lietuva“ pardavimų ir rinkodaros vadovas Baltijos šalims. „Dėl šios priežasties patarčiau siuntą pasirinkti pristatyti ten, kur būnate didžiąją dienos dalį. Taip pat gali būti naudingos kurjerių tarnybų programėlės, kurios leidžia internetu pasikeisti siuntos pristatymo vietą ir išvengti nesusipratimų“, – pataria jis. Pasidomėkite, kiek laiko keliaus siuntinys G. Bilevičius pastebi, kad žmonės neretai pradeda nerimauti, kodėl siunta kelyje tiek ilgai užtruko, tad rekomenduojama visuomet pasitikrinti planuojamą pristatymo laiką. „Daugelyje e. parduotuvių yra aiškiai pateikiama informacija, per kiek laiko gavėjams pristatomos siuntos. Ypač ši informacija turėtų būti aktuali, jei perkate iš užsienio internetinių parduotuvių – iš jų siuntiniai keliauja šiek tiek ilgiau. Taip pat verta nepamiršti, kad apsipirkus internete siuntos kelią galima sekti – tokią paslaugą teikia dalis kurjerių bendrovių“, – sako G. Bilevičius. Atidžiai tikrinkite užsakytos prekės dydį Pirkėjai dažnai iš e. parduotuvių siunčiasi po vieną drabužį ar po vieną porą batų, tačiau taip rizikuoja sugaišti laiką, jei siuntinys pasirodytų esąs netinkamo dydžio, „Visų mūsų spintose galima rasti kelių dydžių drabužių ir batų, nes skirtingi gamintojai skirtingai interpretuoja dydžius. Kad netektų gaišti laiko grąžinant pirkinį ir laukiant kito dydžio drabužio ar batų, šias prekes galima iš karto užsisakyti po kelias, skirtingų dydžių. Šiais laikais drabužių ir avalynės grąžinimo tvarka yra itin patogi, todėl dalis pirkėjų jau įgudo apsipirkinėti efektyviau“, – aiškina G. Bilevičius. Venkite užsakymų šventiniu laikotarpiu Vis dažniau žmonės dovanas, pavyzdžiui, prieš didžiąsias metų šventes, užsakinėja internetu. Tačiau daug nusivylimo būna tuomet, kai siuntos nepasiekia laiku. „Šventiniu laikotarpiu, pavyzdžiui, prieš Kalėdas, daugelis e. parduotuvių skelbia itin patrauklias akcijas, tačiau vertėtų suprasti, kad tuo metu išaugęs pirkėjų aktyvumas lemia ilgesnį siuntų pristatymo laiką. Ypač tai turėtų būti aktualu, jei jūsų siunta yra dovana kitam asmeniui ir ją būtinai norėtumėte gauti iki švenčių. Daugelis e. parduotuvių tokiu laikotarpiu nurodo atnaujintus siuntų pristatymo terminus – pasidomėkite, ar jie sutaps su jūsų planais, o dovanomis pradėkite rūpintis anksčiau“, – pastebi siuntų gabenimo kompanijos atstovas.