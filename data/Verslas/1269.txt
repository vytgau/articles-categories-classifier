Trečiadienį prasidėjo kasmetinis pajamų deklaravimas. Daugeliui gyventojų VMI parengė preliminarias deklaracijas, kurias galima pateikti visiškai jų nekeičiant. Vis dėlto norintys kuo greičiau ir nesigilindami atlikti savo prievolę, gali prarasti kelis šimtus eurų. Socialiniuose tinkluose jau dalijamasi įrašais, kuriuose dėl to įspėjami visi dirbantieji, kurie turi vaikų ir kuriems turėtų būti taikomas metinis papildomas neapmokestinamųjų pajamų dydis (MPNPD). Paprastai kalbant, tai yra gyventojo, kuris augina vaikus, per praėjusius metus uždirbtų pinigų suma, kuriai netaikomas pajamų mokestis. Kuo šita suma didesnė, tuo mažiau mokesčio reikia sumokėti. Jeigu į preliminarią deklaraciją VMI įrašo mažesnę sumą, žmogus turi sumokėti daugiau mokesčio arba jam grąžinama mažesnė permokėta pinigų suma. „Atsidariusi šiandien parengtą preliminarią pajamų deklaraciją už 2017 m., švelniai tariant, „nudžiugau“ išvydusi sumą, kurią turiu grąžinti valstybei – per 400 Eur! Žagtelėjau, kad VMI mane ir vėl „džiugina“ (pernykštėje preliminarioje deklaracijoje buvo tik apie 200 eurų). Po pernai metų „staigmenėlės“, aš, žinoma, vėl pradėjau aiškintis, už ką gi esu tiek skolinga. Su buhalterės pagalba išsiaiškinau, kad deklaracijos 17–ame laukelyje „Taikytino MPNPD suma“ VMI tiesiog kaip konstantą visiems įrašo vienodą sumą, kurią turi pats koreguoti! Įrašius buhalterės patikslintą man taikytiną MPNPD sumą, grąžintina suma sumažėjo iki 60 Eur! O jeigu tėveliai nežino, kad patys turi koreguoti MPNPD sumą? O jei sumoki VMI tą preliminarią pateiktą netikslią sumą, atsiprašo ir permoką grąžina?“ – retoriškai klausė Neringa A. (redakcijai pavardė žinoma) ir ragino visus atkreipti dėmesį į deklaracijos 17 laukelį, būti budriems ir finansiškai atsakingiems. Nacionalinis aktyvių mamų sambūris (NAMS) taip pat piktinasi valstybės institucijų taikomais „dvigubais standartais“. Neva jos savivaliauja areštuodamos sąskaitas, nesitardamos „plešia paskutinė grašį“ ir taip skatina gyventojus slėpti mokesčius. Esą ir ligos išmokos galima tikėtis, jeigu jos paprašai per vienerius metus, o jei nepaprašai – pinigai dingsta. „Jei jūs savo deklaracijoje nepatikrinsite MPMPD (mokesčių lengvata vaikui skirtoms pajamoms – 200 eurų be mokesčių kiekvienam vaikui) ir nepatikrinę pateiksite deklaraciją su „VMI pateikta suma kaip konstanta“ versija – patys kvailiai. Nes tokiu atveju galite prarasti per metus susidariusią mokesčių permoką, kurios jums niekas negrąžins“, – įspėja NAMS. VMI Mokestinių prievolių departamento direktoriaus pavaduotoja Inga Gedminienė tikino, kad tokios situacijos susidaro tik tada, kai VMI neturi tam tikrų duomenų. „Situacija, kai deklaracijoje gyventojui pateikiama taikytina MPNPD suma yra mažesnė, nei jis faktiškai gali prisitaikyti susidarytų tokiu atveju, kai, pvz., vaikus augina tik vienas iš tėvų (mama arba tėtis), tačiau VMI tokios informacijos apie jį neturi. Tai yra nežino, ar kitas tėvas taikysis savo MPNPD dalį ar ne. Jei VMI neturi kitokios informacijos (pvz., teismo sprendimo, kuriuo vaiko gyvenamoji vieta nustatyta su vienu iš tėvų) – MPNPD taikomas abiems tėvams, preziumuojant, kad abu jie kartu augina savo vaikus. Taigi, jei vaikas turi 2 tėvus – už jį kiekvienam tėvui priskaičiuojama po 50 proc. MPNPD. Jei vaiką augina vienas iš tėvų, visas MPNPD taikomas vienam, vaiką auginančiam tėvui“, – komentavo pavaduotoja. Ji pabrėžė, kad pasibaigus deklaravimo laikotarpiui pagal gyventojų deklaruotus duomenis VMI perskaičiuos MPNPD ir nustatys, kurie tėvai neprisitaikė ar prisitaikė per mažai MNPD ir juos informuos. Gyventojai galės patikslinti pajamų deklaracijas, pagal atnaujintos preliminarios deklaracijos duomenis. I. Gedminienės teigimu, į 17 langelį deklaracijose įrašoma tokia informacija, kurią apie gyventoją turi VMI. Tai nėra konstanta, o individuali kiekvienam žmogui, remiantis tuo kokią informaciją VMI apie jį turi. VMI atstovė taip pat priminė, kad deklaracijas galima tikslinti už 5 praėjusius metus. Taigi, gyventojai, nepateikę informacijos apie pasikeitusį jų statusą, dar gali susigrąžinti permokas, jeigu tokios priklauso. Nuo šių metų pradžios PNPD už auginamus vaikus netaikomas. Vietoje šios lengvatos įvestos universalios vaiko išmokos, kurių dydis dabar yra 30 Eur. Tiesa, nemažai tėvų, pateikusių prašymus išmokoms, jų vis dar negauna, taigi šiemet realiai jie gauna mažesnes pajamas.