Paaiškėjo, kad vietoje esamos 65 vietų automobilių aikštelės bus galima padaryti 100. Tačiau kiekviena papildoma vieta gali kainuoti apie 60–70 tūkst. eurų. Projekto pasiūlymas buvo aptartas Lietuvos architektų sąjungos Klaipėdos apskrities organizacijos (LASKAO) architektūros ir urbanistikos ekspertų taryboje, kuri kritikos negailėjo. Pasak projektuotojo „Eksploit“ architektės Karolinos Juočerės, pirmajame garažo aukšte būtų formuojamos dvi rampos, o automobiliai judėtų ratu. „Iš viso numatoma apie 100 vietų. Pirmajame aukšte 10 vietų būtų skirta elektromobiliams. Numatomos ir dvi dviračių saugyklos. Viena atvira, kita – uždara. Savivaldybė norėjo, kad objekte būtų galima saugiai palikti dviratį. Jų saugyklas nuspręsta komponuoti viduje“, – sakė architektė. LASKAO architektas Romas Gailius mano, kad ši investicija yra nelogiška ir absurdiška. „Tai yra protu nesuvokiamas pinigų taškymas. Jeigu tvarkysime dangas, pėsčiųjų lygmens erdves, tai bus dar blogiau. Autoriams siūlau paieškoti ekonomiškesnio varianto. Būtų smagu šiam daiktui duoti kažkokią funkciją. Ant tokio stogo galėtų būti ideali terasa jaunimui. Bet tada būtų dar brangiau“, – teigė jis. Su R. Gailiaus nuomone sutiko ir Edmundas Andrijauskas. Jis pabrėžė, kad pastatą ruošiamasi statyti ne už Europos Sąjungos lėšas. „Nesinori darbo svarstyti net kaip projekto. Viena stovėjimo vieta atsieina tiek, kiek butas. Lėšų mėtymas. Nesu matęs, kad dabar esama aikštelė būtų užpildyta, gal tik šventinėmis dienomis. Kišim milijonus tam, kad padarytume 30 vietų daugiau. Savivaldybei turi būti perduota aiški žinia. Tokio pastato statyti nereikia“, - kritikos negailėjo architektas. Projektinis pasiūlymas netenkino ir kitų LASKAO narių. Jų manymu, tokia užduotis yra beprasmė – išleisti pinigai neduos nei ekonominės, nei praktinės naudos. Prieš pradedant projektuoti buvo numatyta garaže sutalpinti 250 automobilių. Tačiau paaiškėjo, kad toks vietų skaičius yra fiziškai neįmanomas. DELFI primena, kad NT bendrovės „Ober-Haus“ spalio duomenimis, Klaipėdoje butų kainų pokyčių nebuvo užfiksuota ir vidutinė kvadratinio metro kaina išliko tokia pati kaip ir rugsėjį – atitinkamai 1.037 Eur už kvadratinį metrą. Per paskutinius dvylika mėnesių butų kainos augo visuose šalies didmiesčiuose: Vilniuje – 4,4%, Kaune – 4,6%, Klaipėdoje – 3,0%, Šiauliuose – 3,1% ir Panevėžyje – 3,5%.