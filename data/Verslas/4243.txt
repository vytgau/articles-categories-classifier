Valdybos sprendimu, laikinai eiti direktoriaus pareigas paskirtas dienraščio vyriausiasis redaktorius Ramūnas Terleckas. „Lietuvos žinių“ valdybos pirmininkas Gintaras Balčiūnas BNS sakė, kad valdybos netenkino L. Genio darbo rezultatai. „Valdybos netenkino jo siekiami rezultatai. Manome, kad vadovą reikia pakeisti. Jam atėjus nematome didelio pagerėjimo“, – teigė G. Balčiūnas. Pasak jo, valdyba jau renkasi naują dienraščio vadovą iš kelių kandidatų, naujas vadovas turėtų būti paskirtas šį mėnesį. Bendrovė „Lietuvos žinios“ leidžia dienraštį „Lietuvos žinios“, regioninį Jonavos laikraštį „Naujienos“ ir administruoja interneto portalus „Lzinios.lt“ bei „Jonavosnaujienos.lt“. L. Genys „Lietuvos žinioms“ vadovavo nuo 2016 metų rugpjūčio.