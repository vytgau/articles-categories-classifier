Buvusi kaunietė jau beveik 20 metų gyvena Nyderlanduose ir padeda įvairioms organizacijoms ieškoti partnerių, megzti kultūrinius, verslo ryšius. Meras V. Makūnas atkreipė konsulės dėmesį į Kauno rajono patrauklumą užsienio investicijoms, kurios praėjusiais metais buvo rekordinės. Kauno rajonas garsėja žemdirbystės tradicijomis, tarptautinėmis parodomis, į kurias galėtų atvykti ir olandų verslininkai bei ūkininkai. Olandai taip pat turi patirties tvarkant kultūros paveldą: dvarus, pilis, parkus, gynybinius įtvirtinimus. Tai aktualu ir Kauno rajono savivaldybei, kuri kartu su Kauno miestu yra įkūrusi Kauno tvirtovės parką, turi daug kitų paveldo objektų. L. Sotničenkaitė-Van Kesteren teigė, kad Rukloje įsikūrusio Nyderlandų karinio dalinio kariai norėtų prisistatyti bendruomenei ir dalyvauti socialinėje veikloje. Viena iš tokių iniciatyvų galėtų būti talka kuriame nors Kauno tvirtovės forte. „Tai būtų ir naudinga, ir įdomu“, - pritarė V. Makūnas. Raudondvario dvaro direktorė Snieguolė Navickienė sakė, kad mielai surengtų Nyderlandų autorių tapybos arba skulptūrų parodą, jei tik tokia galimybė atsirastų. Užsienio ekspertų patarimai būtų naudingi ir tvarkant Raudondvario dvaro sodybą. Susitikimo metu, kaip teigiama Kauno rajono savivaldybės pranešime, taip pat kalbėta apie galimybes dalintis patirtimi bendruomenėms, meno kolektyvams, sportininkams.