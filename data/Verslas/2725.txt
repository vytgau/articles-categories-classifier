Kovo mėnesio ateities sandorių „Brent“ rūšies naftos kaina Londono biržoje „ICE Futures“ nuo sesijos pradžios smuktelėjo 0,01 JAV dolerio, arba 0,02 proc., iki 69,25 JAV dolerio už barelį. O vasario mėnesio ateities sandorių WTI rūšies naftos kaina Niujorko prekių biržoje (NYMEX) sumenko 0,19 JAV dolerio, arba 0,3 proc., iki 63,61 JAV dolerio už barelį. Ketvirtadienį „Brent“ pabrango 0,38 JAV dolerio, arba 0,6 proc., o WTI – 0,23 JAV dolerio, arba 0,36 procento. Beje, „Brent“ kaina prekybos sesijos eigoje buvo pirmą kartą nuo 2014 metų gruodžio pradžios viršijusi 70 JAV dolerių už barelį kartelę. Rinkos dalyviai toliau vertina JAV energetikos departamento paskelbtus duomenis, kurie parodė, kad JAV komercinės naftos atsargos per praėjusią savaitę sumažėjo 4,9 mln. barelių – labiau, negu prognozuota rinkoje. Šios atsargos šiuo metu sudaro 419,5 mln. barelių ir yra mažiausios nuo 2015 metų rugpjūčio mėnesio. O naftos gavyba JAV sumažėjo 290 tūkst. barelių per dieną iki 9,492 mln. barelių per dieną. Tačiau Energetikos departamentas prognozuoja, kad šiemet gavyba padidės iki rekordinių 10,27 mln. barelių per dieną. Rinkos dalyviai komercinių naftos atsargų mažėjimą JAV ir visame pasaulyje vertina optimistiškai, nes laiko tai rinkos persibalansavimo – o būtent to siekia gavybą ribojanti OPEC – ženklu. Tačiau pačios OPEC atstovai nerimauja dėl spartaus naftos brangimo, nes tai JAV gamintojus gali paskatinti didinti gavybą. DELFI skelbė, kad Vyriausybės sprendimas nuo 2018 sausio 1 dienos padidinti akcizą dyzeliniam kurui, pakėlė dyzelinio kuro bei benzino kainas Lietuvos degalinėse. Degalų kainų pokytį užfiksavo Pricer.lt atliktas degalų kainų tyrimas paskutinėmis praeitų metų dienomis ir pirmąją šių metų savaitę. Finansų ministerija planavo, kad litras įprasto dyzelino vairuotojams pabrangs apie 2 centus. Tyrimo metu nustatyta, kad Vilniaus ir Kauno degalinėse dyzelinas vairuotojams pabrango nuo 2 iki 6 euro centų, o oktaninio skaičiaus A95 benzinas iki 4 euro centų už 1 litrą.