Robertas Lighthizeris Senato finansų komiteto nariams pareiškė, jog D. Trumpas leido įvedant muitus, kurie įsigalios penktadienį, „padaryti pertrauką“, kol vyksta derybos, per kurias ieškoma labiau ilgalaikio sprendimo. Anot jo, be ES, 25 proc. muitas importuojamam plienui ir 10 proc. muitas aliuminiui taip pat nebus taikomi Argentinai, Australijai, Brazilijai, Kanadai, Meksikai ir Pietų Korėjai. Vašingtonas jau yra paskelbęs, kad, tęsiantis deryboms dėl Šiaurės Amerikos laisvosios prekybos sutarties (NAFTA) pakeitimų, daug metalų eksportuojančioms Kanadai ir Meksikai naujieji muitai nebus taikomi. O šią savaitę ES ir JAV pareigūnai paskelbė bendrą pranešimą, kuriame nurodė, jog ieško sprendimo, kuris blokui leistų išvengti muitų. „Pagal prezidento sumanymą kai kurios šalys, remiantis tam tikrais kriterijais, turėtų būti atleistos nuo muitų“, – pareiškė R. Lighthizeris komiteto nariams. „Tai yra šalys, su kuriomis mes deramės“, ir „įvedant muitus toms šalims, bus padaryta pertrauka“, pareiškė jis. Daugelis šalių, įskaitant ES, Baltuosius Rūmus įspėjo, jog imsis ryžtingų atsakomųjų priemonių, jeigu bus nustatyti muitai jų eksportuojamiems metalo gaminiams. Tuo tarpu D. Trumpo administracija pabrėžia, jog pagrindinis jos taikinys yra Kinija, kuri turi didelį poveikį pasaulio plieno ir aliuminio rinkai darančius milžiniškus perteklinius gamybos pajėgumus ir kuri, pasak administracijos, JAV ekonomikai kelia su nacionaliniu saugumu susijusią grėsmę.