Pasak BMW atstovybės Rusijoje vadovo Maksimiliano Kelnerio, sprendimas dėl šio projekto gali būti priimtas pirmąjį ateinančių metų pusmetį. „Mes deramės su Kaliningrado srities valdžia, derybų eiga kol kas esame patenkinti. Visgi, galutinio sprendimo dar nėra. Dėl šio projekto gali būti apsispręsta veikiau pirmąjį nei antrąjį 2018-ųjų pusmetį“, – sakė jis. Jo žodžiais, investicijos į automobilių susirinkimo įmonės Rusijos anklave prie Baltijos jūros projektą viršytų 50 mln. eurų. Tuo tarpu kelių markių užsienietiškus automobilius surenkančios Kaliningrado srities įmonės „Avtotor Holding“ direktorių tarybos pirmininkas Valerijus Gorbunovas pareiškė, jog ateinantį pavasarį tikimasi su BMW pasirašyti bendradarbiavimo sutartį, kurioje būtų apibrėžti konkretūs šios markės automobilių gamyklos statybos planai. 2012-aisiais „Avtotor“ skelbė pasirengusi pasirašyti su BMW jo automobilių gamyklos Kaliningrado srityje statybos sutartį. Tuometiniais planais, nuo 2016-ųjų per metus būtų gaminama 80 tūkst. automobilių. Planuotos investicijos – 200 mln. eurų, iš jų po 50 mln. eurų būtų skyrę BMW ir „Avtotor“, o 100 mln. eurų būtų skolinamasi.