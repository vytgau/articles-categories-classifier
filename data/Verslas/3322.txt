ES reitinge mūsų šaliai tenka 17 vieta. Indeksas sudarytas remiantis Pasaulio banko metodologija. Jį perskaičiavus pagal liepą įsigaliojusias Darbo kodekso pataisas, Lietuva pakiltų iki 9 vietos tarp 28 ES narių ir į 16-ą vietą bendrame EBPO ir ES šalių reitinge. Lietuvos laisvosios rinkos instituto prezidento Žilvino Šilėno teigimu, priėmus naująjį Darbo kodeksą, situacija praktiškai nepasikeitė, tačiau tai vis tiek yra žingsnis pirmyn. „Indeksas rodo, kad naujasis Darbo kodeksas yra žingsnis pirmyn, galintis padėti konkuruoti dėl investicijų. Tiesa, tenka pastebėti, kad aukštyn Lietuvą pakelia iš esmės vienintelė sritis - atleidimo kaštai. Sutrumpėjo atleidimo terminai ir sumažėjo išeitinės išmokos. Kitose vertinamose srityse situacija praktiškai nepasikeitė. Lankstumo trūkumas tiek pagal Pasaulio banko metodologiją, tiek ir už jos ribų ryškus kalbant apie darbo laiko reguliavimą, darbuotojo samdymą“, - sakė Ž. Šilėnas. Indeksais vertinama daugiau kaip 30 Pasaulio banko renkamų darbo santykių reguliavimo rodiklių. Vertinamas darbo laiko, samdos ir atleidimo reguliavimas.