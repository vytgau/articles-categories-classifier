E. Macrono pirmojo valstybinio vizito Kinijoje antrą dieną abi šalys pasirašė sutartis dėl bendradarbiavimo branduolinėje, aviacijos ir kitose svarbiose srityse. E. Macronas ir Xi Jinpingas taip pat pasižadėjo toliau kovoti su klimato kaita, tai itin svarbu, kai JAV prezidentas Donaldas Trumpas nusprendė trauktis iš Paryžiaus klimato kaitos sutarties. E.Macronas, užimantis vieno Europos Sąjungos lyderių poziciją, atvyko į Pekiną, kad su įtakingiausiu per kelis dešimtmečius Kinijos lyderiu aptartų ambicingą šalių darbotvarkę. „Pasaulis atsidūrė kritiniame taške“, – sakė E. Macronas po sutarčių pasirašymo ceremonijos, atkreipdamas dėmesį į abiem šalims bendras klimato kaitos ir terorizmo problemas. Xi Jinpingas sutiko bendradarbiauti su Prancūzija ruošiant pavasarį turinčią įvykti konferenciją kovos su terorizmo finansavimu klausimais, pareiškė E. Macronas ir pridūrė, kad jų bendra nuomone, šią grėsmę gali sumažinti „tik politinis sprendimas“ dėl konfliktų Afrikoje, Sirijoje ir Irake. Pasak Xi Jinpingo, abi šalys susitarė surengti daugiau aukšto rango pareigūnų derybų prekybos klausimais. Jis taip pat pasidžiaugė, kad E. Macronas pritaria jo naujajam Šilko kelio planui, dar vadinamam „Vienos juostos, vieno kelio“ projektu, kuris turėtų padėti atgaivinti senovinius prekybos maršrutus iš Azijos į Europą ir Afriką ir sukurti didžiulį jūrų uostų, geležinkelių, kelių ir pramoninių parkų tinklą. „Mes tikime, kad šis vizitas sustiprins abipusį pasitikėjimą ir bendradarbiavimą tarp šių dviejų šalių“, – sakė Xi Jinpingas. Tarp pasirašytų susitarimų yra prancūzų energetikos milžinės „Areva“ ir Kinijos kompanijos CNNC susitarimo memorandumas dėl bendros panaudoto branduolinio kuro perdirbimo įmonės statybų Kinijoje. Projekto vertė siekia 10 mlrd. eurų. Europos orlaivių gamintoja „Airbus“ paskelbė sudariusi sutartį dėl lėktuvų A320 surinkimo Tiandzino uoste, padidinant ten pagaminamų europiečių lėktuvų skaičių iki šešių per mėnesį. Tačiau apie naujus lėktuvų užsakymus iš Kinijos nepranešama. Kinijos interneto mažmenininkė JD.com paskelbė apie planus per pastaruosius dvejus metus kinams parduoti prancūzų gamintojų prekių, tarp kurių yra ir brangių vynų ir konjako, už du milijardus dolerių. Pekinas taip pat sutiko per pusmetį panaikinti 16 metų trukusį embargą prancūzų jautienai, pranešė E. Macronas. E. Macronas, kurį kelionėje lydi maždaug 50 Prancūzijos verslo lyderių, nusprendė pasinaudoti jam būdingu žavesiu ir kolegai Xi Jinpingui padovanojo Respublikos gvardijos žirgą. Kinijos socialinių tinklų vartotojus jis pamalonino pasirodžiusiu vaizdo įrašu, kaip jis mokosi ištarti aplinkosaugos aktyvistų šūkį „Padarykime mūsų planetą vėl didžią“ mandarinų kalba. „Plėšikiškos investicijos“ Tačiau Prancūzija, turint 30 mlrd. eurų deficitą su Kinija, nori „iš naujos subalansuoti“ savo prekybos santykius su Pekinu ir, kaip ir kitos Europos valstybės, reikalauja abipusės prieigos milžiniškoje Kinijos rinkoje. JAV ir Europos firmos taip pat skundžiasi esančios verčiamos perduoti intelektinės nuosavybės paslaptis, kad galėtų patekti į tą rinką. Prancūzijos finansų ministras Bruno Le Maire'as, keliaujantis kartu su E. Macronu, sakė žurnalistams, kad jis atmetė „daugelį“ Kinijos projektų Prancūzijoje. „Mes pritariame ilgalaikėms investicijoms, o ne plėšikiškoms investicijoms“, – sakė B. Le Maire'as. Savo pagrindinėje kalboje pirmadienį E. Macronas paragino Europos Sąjungą dalyvauti Xi Jinpingo „Šilko kelio“: iniciatyvoje, bet perspėjo, kad Pekinui nebus kuriama „nauja hegemonija“. Antradienį Xi Jinpingas pažymėjo, kad tas projektas „nepriklauso tik vienai šaliai“, nors pripažino, kad jis „atspindi kinišką globalaus valdymo viziją“. Dabartinis E. Macrono vizitas Pekine yra pirmas Europos valstybės vadovo apsilankymas po spalį įvykusio Kinijos komunistų partijos suvažiavimo, sustiprinusio Xi Jinpingo valdžią – oficialiai buvo patvirtinta antroji jo kadencija, be to jo pavardė įrašyta partijos statute. Pekinas pagyrė E. Macroną, pirmajam valstybiniam vizitui pasirinkusį Azijos valstybę. Beje, JAV prezidentas Donaldas Trumpas, pernai lapkritį apsilankęs Kinijos sostinėje, taip pat buvo šiltai sutiktas. E. Macronas su žmona, lydimi prancūzų tarptautinės mokyklos moksleivių ir prancūzo istoriko, vaikštinėjo po raudonsienius buvusio Kinijos imperatoriaus rūmus Uždraustajame mieste.