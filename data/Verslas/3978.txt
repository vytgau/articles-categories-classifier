Pramonininkų konfederacijos viceprezidentas Vidmantas Janulevičius LRT RADIJUI sakė, kad Lietuva Kinijai pirmiausiai patraukli todėl, kad yra išsaugojusi didžiausią pramonę Baltijos regione. Be to, Kinija itin daug investavo Baltarusijoje, todėl jai būtų paranku naudotis Klaipėdos uostu kaip vartais į Vakarų Europos rinkas. Tačiau specialistams nerimą kelia Kinijos noras įsigyti uosto infrastruktūrą, nes Lietuva ir Europos Sąjunga nebegalėtų kontroliuoti Kinijos prekių srautų per Klaipėdos uostą. Svarstoma, kad tai galbūt pakenktų Lietuvos santykiams su Europos Sąjunga. Pramonininkų konfederacijos viceprezidentas atkreipia dėmesį ir į tai, kad uosto klausimas stabdo šalies gamintojų galimybes eksportuoti į Kiniją, nes jau dvejus metus jie negauna visų leidimų. Anot V. Janulevičiaus, tai yra politinis klausimas, kuris išsispręs susitarus dėl Klaipėdos uosto naudojimo.