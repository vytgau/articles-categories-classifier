Vilniaus apygardos teismas ketvirtadienį R. Bartašių pripažino kaltu ir skyrė jam 1883 eurų baudą. Jis taip pat privalo sumokėti daugiau nei 900 eurų į Nukentėjusiųjų nuo nusikaltimų fondą. Pirmos instancijos teismas R.Bartašių buvo išteisinęs, tačiau Generalinė prokuratūra sprendimą apskundė. „Pilnai patenkintas prokuratūros skundas, išteisinamasis nuosprendis panaikintas, priimtas naujas nuosprendis“, – BNS sakė teisėja Daiva Kazlauskienė. Anot jos, sprendimas pakeistas nustačius, jog buvo padaryta neturtinė žala valstybei. „Apeliaciniame procese prokuroras šiekt tiek keitė kaltinimą, sukonkretino, kokia žala. (..) Suinteresuotiems asmenims yra svarbu žinoti, kokia būklė, apie stabilumą, mokumą. (..) Visuomenei svarbi ta išvada. Teismas mano, kad padaryta neturtinė žala valstybei“, – BNS sakė teisėja. Byla nagrinėta uždaruose teismo posėdžiuose. Vilniaus miesto apylinkės teismas sausį nusprendė, jog „Snoro“ auditorius nepadarė nusikalstimo, tačiau auditas buvo atliktas netinkamai, auditorius buvo klaidinamas banko atstovų.Teismas nusprendė, jog visuomenei reikšmingi padariniai, susiję su banko bankrotu, kilo ne dėl auditoriaus išvados, o galbūt dėl banko vadovybės neteisėtų veiksmų, dėl kurių yra atliekamas ikiteisminis tyrimas. Prokurorai R. Bartašių kaltino, kad audituodamas 2010 metų „Snoro“ veiklą, jis nesilaikė Audito įstatymo bei tarptautinių standartų ir pateikė išvadą, kuri klaidino Lietuvos banką, valstybės institucijas, indėlininkus ir taip prisidėjo, kuriant nepagrįstas saugių investicijų banke iliuzijas. Tokiu būdu buvo padaryta didelė žala valstybei, banko kreditoriams ir indėlininkams. Audito ir apskaitos tarnyba 2012 metais R. Bartašiui skyrė griežčiausią nuobaudą ir panaikino auditoriaus vardą. Teismai 2014 metais galutinai nutarė, kad R. Bartašiui auditoriaus vardas panaikintas teisėtai. „Ernst & Young Baltic“ auditavo 2009-2010 metų „Snoro“ veiklą, o pagal sutartį turėjo audituoti ir 2011 metų veiklą, tačiau tų metų pabaigoje banko veikla buvo sustabdyta, o bankas nacionalizuotas. „Ernst & Young Baltic“ 2014 metais taikiai susitarė su „Snoru“ ir bankroto administratoriui išmokėjo 11,6 mln. eurų. Vilniaus apygardos teismo nuosprendis R. Bartašiui dar gali būti skundžiamas Aukščiausiajam Teismui.