DNB 2007-2008 metais platino su akcijomis susietas obligacijų (SASO) emisijas, kurias skolintomis iš to paties banko lėšomis įsigijo eiliniai banko klientai. Dėl šio „toksiško“ produkto jie patyrė, kaip manoma, per 100 milijonų litų (apie 30 mln. eurų) nuostolių. Iki šiol teismuose nagrinėjamos kelios nuskriaustų klientų bylos, kai kurios iš jų - jungtinės, pagal bendrus kelių klientų ieškinius. „Džiaugiamės, kad klausimas dėl DNB banko leistų SASO obligacijų skolintomis lėšomis keliasi į ESTT. Mūsų nuomonė visą laiką buvo tokia, kad dabartinė Lietuvos teismų praktika neatitinka ESTT formuojamos jurisprudencijos investuotojų teisių apsaugos srityje. Tikimės, kad ESTT pateikus savo prejudicinius išaiškinimus, pavyks pakeisti ir Lietuvos teismų praktiką investuotojams palankia linkme“, - sakė advokatas Dominykas Vanhara. Lietuvos vertybinių popierių komisijos 2011 m. išplėstinis tyrimas parodė, kad iš viso 2005-2010 m. DNB banko siūlyta investavimo strategija SASO įsigyti banko skolintomis lėšomis pasinaudojo net 640 banko klientų Lietuvoje. Tuomet Vertybinių popierių komisijos vadovas, dabartinis finansų ministras Vilius Šapoka sakė, kad negalima toleruoti tokio neprofesionalaus požiūrio į investicinių paslaugų teikimą. „Finansų rinka yra grįsta pasitikėjimu, kurį pakirsti gali net ir vieno tarpininko netinkami veiksmai. Komisijos nuomone, bankas turėtų prisiimti atsakomybę ir atlyginti žalą suklaidintiems investuotojams“, - sakė V.Šapoka. Bankas Lietuvos klientų nuostolius padengti atsisakė, šie kreipėsi į teismus. Analogiška byla dėl Norvegijos piliečio patirtų nuostolių buvo 2013 metais išnagrinėta Norvegijos Aukščiausiajame teisme. Tuomet 12 teisėjų kolegija vienbalsiai nutarė, kad banko klientas Ivaras Petteris Rųeggenas yra teisus, o bankas DNB - neteisus. Klientui buvo išmokėta visa nuostolius atitinkanti kompensacija bei padengtos bylinėjimosi išlaidos. „Luminor“, buvo suformuotas šių metų spalio 1 dieną, DNB ir „Nordea“ bankams Baltijos šalyse sujungus savo veiklą. Besijungiantys bankai viešai skelbė, kad jkų sutartiniai įsipareigojimai kiekvienam banko klientui išliks galiojantys. Bankas „Luminor“ perėmė DNB teises ir pareigas. Europos Sąjungos Teisingumo Teismas ne pirmą kartą nagrinės Lietuvos bankų padarytas skriaudas Lietuvos piliečiams. Prieš tai garsiai nuskambėjusi panaši byla dėl „Snoro“ indėlio sertifikatų taip pat pasiekė ESTT. 2015 m. birželio 25 d. sprendime ESTT nustatė, kad Lietuvos Respublikos indėlių ir įsipareigojimų investuotojams draudimo įstatymas netinkamai įgyvendino direktyvą dėl investuotojų kompensavimo sistemų. Praėjus pusmečiui, pagal Lietuvos Aukščiausiojo Teismo 2015 m. lapkričio 17 d. išaiškinimą, indėlio sertifikatai buvo draudžiami indėlių draudimu, todėl „Snoro“ indėlio sertifikatų turėtojai atgavo lėšas.