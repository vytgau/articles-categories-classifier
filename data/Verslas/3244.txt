Savo kasmetinėje 119 kreditorių apžvalgoje ECB nepatikslino, apie kokį konkrečiai banką kalbama. Apžvalgos rezultatai parodė, kad ECB pastarųjų trejų metų pastangos priversti bankus išlaikyti daugiau kapitalo atsargų galimiems nuostoliams padengti duoda rezultatų, bet pažeidžiamumas išlieka, ypač tarp bendrovių, turinčių daug nepadengtų paskolų. „Apskritai bankai stabilūs, - pristatydamas apžvalgą pareiškė ECB pareigūnas Korbinianas Ibelis. - Išliekančios rizikos susijusios su pelningumu ir neveiksniomis paskolomis“. Kaip rodo apžvalgos duomenys, daugumos ECB stebimų bankų kapitalas žymiai viršija minimumą, būtiną užtikrinti išmokas investuotojams ir personalui. Tačiau vieno banko kapitalo lygis yra žemesnis nei reikalaujama, dar vieno - tik nežymiai viršija būtiną lygį. Prieš metus penki bankai neatitiko ECB kapitalo reikalavimų. Du iš jų - Italijos bankai „Banca Popolare di Vicenza“ ir „Veneto Banca“ - vėliau bankrutavo. Vidutinėmis ECB prognozėmis, stebimų bankų kapitalas sieks 10,6 proc. jų turto (aktyvų). Be to, ECB planuoja paprašyti keturis bankus padidinti pinigų atsargas kovai su likvidumo rizikomis. Apžvalga paremta birželio mėn. pabaigos finansiniais bankų rezultatais, tai reiškia, kad bankai galėjo pašalinti savo problemas per pastarąjį laikotarpį.