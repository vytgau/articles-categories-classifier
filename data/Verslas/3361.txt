Susisiekimo ministras Rokas Masiulis teigia, kad jau po metų potvyniai netrikdys susisiekimo su Rusne. Automobilių kelių direkcija ir konkurso laimėtoja sutartį pasirašė trečiadienį – pagal ją iki 2018-ųjų pabaigos bus pastatyta 750 metrų ilgio dviejų eismo juostų estakada bei rekonstruota keturių kilometrų ilgio kelio atkarpa, pranešė ministerija. Per artimiausius mėnesius bus parengti numatyti techniniai darbų projektai, pavasarį turėtų prasidėti kelio atkarpos nuo 2,4 km iki 7,36 km atnaujinimas, po to – estakados statyba. Ruože bus įrengta nauja kelio dangos konstrukcija, apie 1,8 km ilgio atkarpa prie estakados bus paaukštinta, o kasmet užliejamame ruože bus pastatyta gelžbetoninė sijinė 750 m ilgio dviejų eismo juostų estakada, be to, bus nutiestas 4,5 km ilgio pėsčiųjų ir dviračių takas.