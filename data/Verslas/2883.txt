„Išklausysime eurokomisarą V. P. Andriukaitį, jis pateiks informaciją, kokia situacija yra Europos Sąjungoje“, – BNS sakė komisijos vadovė „valstietė“ Guoda Burokienė. Anot jos, komisijos darbas jau eina į pabaigą. „Tyrimas jau eina į pabaigą, mes dar turime sulaukti atsakymų iš gamintojų ir tuomet sėsim rašyti išvadų“, – sakė parlamentarė. Seimas spalį sudarė komisiją aiškintis, kodėl skiriasi Lietuvoje ir kitose ES šalyse parduodami to paties prekės ženklo maisto produktai. Tyrimą ji turi baigti iki pavasario sesijos, kovo 10-osios. Tyrimas pradėtas Valstybinei maisto ir veterinarijos tarnybai (VMVT) pernai paskelbus, kad kai kurių Vokietijoje ir Lietuvoje parduodamų maisto produktų sudėtis skiriasi. Gamintojai teigia, kad šios pretenzijos – nepagrįstos, nes atskirose rinkose skiriasi vartotojų skoniai, o ne produkto kokybė. Vienas klausimų, kurį aiškinasi Seimo komisija – kodėl VMVT produktų kokybės tyrimą atliko vėliau negu kitos Vidurio ir Rytų Europos valstybės. Už sveikatą ir maisto saugą atsakingas eurokomisaras Vytenis Povilas Andriukaitis BNS yra minėjęs, jog rengiama bendra ES maisto kokybės vertinimo metodologija, kad būtų užkirstas kelias skirtingiems maisto kokybės standartams ES šalyse.