Ieškinys, pareikštas prieš „Maxima Latvija", buvo atmestas nagrinėjant bendrovės pateiktą apeliacinį skundą dėl pirmosios instancijos teismo sprendimo, rašoma bendrovės pranešime spaudai. „Mūsų nuomone, šis sprendimas neabejotinai bus reikšmingas visai Latvijos teisinei sistemai ir kitiems su Zolitudės tragedija susijusiais teisminiais procesais. Tikime, kad teismas, priimdamas tokį sprendimą, atsižvelgė į visas bylos aplinkybes ir oficialias išvadas, taip pat įvertino visus pateiktus įrodymus ir ieškinio esmę“, - sakė „Maxima Latvija“ vadovas Andris Vilcmeiers. „Net ir po šios dienos „Maxima Latvija” palankaus teismo sprendimo, kuriame oficialiai teigiama, kad „Maxima Latvija“ neatliko jokių neteisėtų veiksmų, kiekviena šeima ir toliau turi galimybę gauti „Maxima Latvija“ geranoriškai teikiamą 100 000 eurų vertės finansinę paramą. Ji yra skirta visoms žuvusiųjų šeimoms. Dėl šios paramos jau yra susitarta su daugeliu šeimų. Iš viso šiam procesui bendrovė jau yra paskyrusi apie 5 milijonus eurų“, - teigia jis. Šių metų rugpjūtį su draugija „Zolitūde 21.11“ buvo susitarta ir dėl materialinės paramos fizinius sužalojimus patyrusiems asmenims. Tam buvo skirta dar beveik 900 tūkst. eurų. Per visą laikotarpį nuo įvykusios tragedijos bendrovė „Maxima Latvija“ nukentėjusių asmenų paramai iš viso geranoriškai yra skyrusi 8 mln. eurų. Net ir po teismų sprendimų, palankių „Maxima Latvija“, bendrovė nukentėjusiųjų šeimoms ir toliau vykdys sutartus įsipareigojimus. Per „Maxima“ prekybos centro griūtį Rygos Zolitudės rajone 2013 metų lapkričio 21d. žuvo 54 žmonės. 