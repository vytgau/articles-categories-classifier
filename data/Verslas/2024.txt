Kaip Eltai teigė Civilinės aviacijos administracijos direktorius Joris Gintilas, šiuo metu nei Ukrainos, nei kitos oro linijos skrydžių „An-148“ modelio lėktuvu į Lietuvą neskraido. „Anksčiau buvo tokių atvejų, tačiau šiuo metu nei Ukrainos, nei jokia kita skrydžių bendrovė nevykdo skrydžių šiais lėktuvais. Ar vyksta tranzitas virš Lietuvos, šiuo metu negalėčiau pasakyti, tai tikėtina, tačiau dėl to grėsmės neįžvelgiame“, - Eltai sakė J. Gintilas. 2013 metais šiais lėktuvais iš Vilniaus į Kijevą skraidino „UTair-Ukraine Airlines“. Po savaitgalį įvykusios nelaimės Rusijos institucijos prabilo apie galimą „An-148“ skrydžių stabdymą. Tačiau, pasak J. Gintilo, net jeigu Lietuvoje skrydžiai būtų vykdomi „An-148“ lėktuvais, drausti juos naudoti būtų per anksti. „Per mažai laiko, kad, nežinant tikrųjų priežasčių, būtų draudžiama. Tai būtų savotiškai nepagrįstas sprendimas, nes ir rusai nagrinėja įvairias versijas - ir teroristinio akto, ir žmogiškosios klaidos. Jeigu Rusija po tyrimo priimtų sprendimą stabdyti skrydžius, tada kitos valstybės taip pat galėtų spręsti dėl to“, - aiškino J. Gintilas. Į Urale esantį Orsko miestą sekmadienį skridęs oro linijų bendrovės „Saratov Airlines“ lėktuvas „An-148“ sudužo netoli Maskvos esančiame Ramenskio rajone. Remiantis Rusijos naujienų agentūrų pranešimais, orlaivyje buvo 65 keleiviai ir šeši įgulos nariai. Sudužęs orlaivis - septynerių metų senumo rusų gamybos lėktuvas, kurį „Saratov Airlines“ prieš metus įsigijo iš kitos oro linijų bendrovės. Šaltinis Domodedovo oro uoste agentūras informavo, kad lėktuvas iš radarų dingo praėjus vos dviem minutėms nuo pakilimo. Rusijos transporto ministerija teigia tirianti kelias galimas nelaimės priežastis, įskaitant prastas oro sąlygas ir žmogiškąją klaidą. Prokurorai, savo ruožtu, pradėjo „Saratov Airlines“ veiklos tyrimą.