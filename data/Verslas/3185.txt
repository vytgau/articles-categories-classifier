Įtarimų sukėlusi veikla buvo vykdoma Panevėžyje ir Kauno apskrityje. Įtarimai pareikšti 5 asmenims, dviem iš jų Panevėžio miesto apylinkės teismo teisėja Silvija Jakštienė įtariamiesiems skyrė kardomąsias priemones – panevėžiečiui H. B. skirta 20 parų arešto, o Kauno apskrities gyventojui – 10 parų. Nors ikiteisminį tyrimą kontroliuojantis Panevėžio apygardos prokuratūros 2-ojo baudžiamojo persekiojimo skyriaus prokuroras Kęstutis Greiciūnas įtariamiesiems prašė skirti du mėnesius arešto. Kitiems trims įtariamiesiems skirtos švelnesnės kardomosios priemonės – rašytiniai pasižadėjimai neišvykti iš šalies. Neatmetama, kad vykdant tyrimą įtarimai bus pareikšti ir juridiniam asmeniui. Tyrimas – neteisėta veikla Ikiteisminį tyrimą dėl neteisėto praturtėjimo, neteisingų duomenų apie pajamas, pelną ar turtą pateikimo, neteisėto vertimosi ūkine-komercine veikla bei apgaulingo buhalterinės apskaitos tvarkymo atlieka Panevėžio apskrities vyriausiojo policijos komisariato (VPK) Kriminalinės policijos ekonominių nusikaltimų tyrimo valdybos pareigūnai. Jiems vadovauja Panevėžio apygardos prokuratūros 2-ojo baudžiamojo persekiojimo skyriaus prokuroras K. Greiciūnas. Spaudos konferencijoje Panevėžio apygardos prokuratūros 2-ojo baudžiamojo persekiojimo skyriaus vyriausiasis prokuroras Julius Gelumbauskas ir Panevėžio apskrities VPK Kriminalinės policijos ekonominių nusikaltimų tyrimo valdybos viršininkė Vilma Ramanauskienė pasakojo, kad įtarimų sukėlusi įmonė stebima buvo nuo 2015 metų. „Įtarimų sukėlė Kauno apskrityje registruotos įmonės, besiverčiančios prekyba naudotais automobiliais ir 5 fizinių asmenų veikla. Įtariama, kad dalies iš Prancūzijos į Lietuvą atgabenamų automobilių pirkimo-pardavimo sutartys galimai buvo suklastojamos, įrašant, kad juos tiesiogiai parduoda Prancūzijos pilietis, o ne Lietuvos įmonė. Kita dalis automobilių buvo parduodama jau Lietuvoje registruotos įmonės vardu, bet pirkimo-pardavimo sutartyje buvo nurodoma žymiai mažesnė, nei tikra kaina“, – aiškino nusikalstamos veikos schemą prokuroras J. Gelumbauskas. Kriminalinės policijos ekonominių nusikaltimų tyrimo valdybos viršininkė V. Ramanauskienė kalbėjo:„Atliekant kratas, bankų saugyklose, išnuomotose privačių asmenų vardais, buvo rasta daugiau nei 700 tūkst. eurų grynųjų pinigų ir brangiųjų metalų. Įtariama, kad valstybės biudžetui padaryta žala gali siekti apie 200 tūkst. eurų.“ Byla – prioritetinė Panevėžio apygardos prokuratūros 2-ojo baudžiamojo persekiojimo skyriaus vyriausiasis prokuroras J. Gelumbauskas aiškino, kodėl įtariamiesiems skirtas areštas. „Prokuratūra siekia, kad už didelio masto finansinius nusikaltimus, kuriais padaroma didelė žala valstybės finansams ir biudžetui, įtariamiesiems būtų taikomos griežtos kardomosios priemonės. Siekiama, kad įtariamieji negalėtų daryti poveikio liudytojams, slėpti įkalčių. Tokios bylos kaip ši – prioritetinės. Siekiama užkirsti kelią šešėlinei ekonomikai, darančiai didelę žalą valstybės finansiniams interesams“, – sakė prokuroras. 