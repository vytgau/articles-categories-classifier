Gruodžio 3-7 dienomis vyksiančio vizito metu, premjeras „skatins progresyvų požiūrį į prekybą bei turizmo iniciatyvas“, teigia jo administracija. Susitikimo metu J. Trudeau susitiks su Kinijos valdžios ir verslo lyderiais, siekdamas diversifikuoti Kanados prekybą, kuri šiuo metu labiausiai yra priklausoma nuo JAV. „Stiprūs ryšiai su Kinija yra labai svarbūs kuriant darbo vietas, stiprinant vidurinę klasę bei auginant Kanados ekonomiką“, - pranešime sakė ministras pirmininkas. Tai bus jau antras J. Trudeau vizitas Kinijoje nuo to laiko, kai prieš dvejus metus jis tapo Kanados premjeru. Prezidentu tapus Donaldui Trumpui, JAV prekybos klausimais ėmėsi labiau protekcionistinės retorikos. Šiuo metu JAV, Kanada ir Meksika derasi dėl naujų Šiaurės Amerikos laisvosios prekybos sutarties (NAFTA) sąlygų, bet derybos kol kas krypsta link aklavietės. Savo ruožtu Kinija atvirai skatina stipresnius prekybos ryšius su Kanada ir ragina šalis siekti laisvosios prekybos sutarties. Kinija šiuo metu yra antras didžiausias Kanados prekybos partneris, bet šalių prekybos apimtys smarkiai atsilieka nuo JAV ir Kanados prekybos apimčių. Kinijos premjeras Li Keqiangas dar praėjusių metų rugsėjį viešėjo Kanadoje. Tada Pekinas ir Otava susitarė iki 2025 m. padvigubinti dvišalės prekybos apimtis.