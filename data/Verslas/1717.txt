Ministerija parengė Vyriausybės išvadą dėl Valstybės ir savivaldybių turto valdymo, naudojimo ir disponavimo juo įstatymo pakeitimų. Anot ministerijos, pasiūlymas neatitinka Konstitucinio Teismo suformuotos valstybės turto valdymo doktrinos, kad jo perdavimas pateisinamas tuomet, kai gali duoti didesnę naudą visuomenei, o ne konkrečiai asmenų grupei. V. Vingrienė siūlo, kad valstybės nekilnojamasis turtas, kurio likutinė vertė ne didesnė nei 30 tūkst. eurų ir kuriame ne mažiau nei 10 metų gyvena žmonės, neturintys kitų butų, gali būti jiems parduodamas be konkurso už ne mažesnę nei vidutinę kainą. Įstatymo projektas parengtas sprendžiant problemą, kaip buvusių tarnybinių urėdijų butų gyventojams suteikti teisinę pirmenybę išsipirkti butus, kai jie parduodami viešame aukcione. Anot V. Vingrienės, projektą parengti paskatino pavieniai atvejai, kai socialiai remtini žmonės, gyvenantys valstybės įmonių būstuose, jų netekę, patirtų nepakeliamą socialinę naštą. Finansų ministerijos teigimu, būsto problemos tokiais atvejais gali būti sprendžiamos, dalį gyvenamųjų patalpų, kuriomis naudojasi šie žmonės, perduodant savivaldybių nuosavybėn ir išnuomojant jas kaip socialinį būstą. Ministerijos duomenimis, valstybė 2015–2017 metais aukcionuose už 8,25 mln. eurų yra perdavusi daugiau kaip 200 butų, iš kurių apie 40 proc. buvo išnuomoti butai, kuriuos įsigijo patalpų nuomininkai, viešame aukcione pasiūlę didžiausią kainą.