Dar lapkritį ministerijos kviesti Jungtinių Tautų švietimo, mokslo ir kultūros organizacijos (UNESCO) ir Pasaulio paveldo bei Tarptautinės paminklų ir lankytinų vietų tarybos (ICOMOS) ekspertai savo išvadas ministerijai pateikė sausio viduryje, ministerija jas paskelbė trečiadienį. Kaip nurodoma pateikiamose išvadose, patariamoji misija laikosi pozicijos, kad D. Libeskindo projektas „K18B“ turėtų būti plėtojamas, tačiau jį ir pačią jo idėją rekomenduojama tikslinti sumažinant dabar numatytą pastato aukštį, taip pat sumažinti šviesą atspindinčių elementų. „Projektu turėtų būti neviršytas konkursiniame projekte nurodytas bendras aukštingumas, taip pat nuodugniau pagrįsta, kodėl projektuojamo pastato viršutinės dalies profilis pakrypęs į priešingą pusę negu „Architektūrinės kalvos“ šlaitas. Pagal rekomendacijas didesnis dėmesys turi būti skiriamas sumažinti šviesą atspindinčių medžiagų, planuojamų naudoti išorėje, savybes“, - teigiama išvadose, kurias cituoja ministerija. Misijos vertinimu „Misionierių sodų“ projektas yra pagrįstas ir Misionierių vienuolyno pastatų atžvilgiu „itin tinkamas“, bet rekomenduoja atverti šiaurinę panoramą. „Misija rekomenduoja, kad, įgyvendinant šį projektą, svarbiausia realizuoti pasiūlytą vizualinį atvirumą ir pralaidumą į šiaurėje esančią viešąją erdvę, taip pat atkreipti dėmesį į šlaito nuolydžius bei jo apželdinimą, siekiant sušvelninti ir prislopinti naujų pastatų vaizdą“, – teigia ekspertai. Misijos nuomone, turėtų būti peržiūrėtas ir statomo komplekso D korpuso prie Subačiaus gatvės aukštis ir forma, apsvarstyta galimybė apriboti jo šiaurinės dalies aukštį, kad jis neviršytų vienuolyno pastato aukščio. „Tai leistų išryškinti Subačiaus gatvės pietinėje pusėje esančių pastatų kontūrus kaip atskirą miesto panoramos lygmenį“, - teigia ekspertai. Sostinės vyriausiasis architektas Mindaugas Pakalnis BNS sakė, jog detalizuotame projekte, lyginant su konkurso pasiūlymu, „K18B“ pastato aukštis didesnis beveik 10 metrų. Anot jo, rekomendacijas planuojama aptarti su suinteresuotomis šalimis. „Savivaldybė išanalizuos eksperto išsakytas pastabas ir siūlymus. Šiuo metu baigiamas rengti Vilniaus miesto bendrasis planas, kuriame ir bus galutinai nustatyti apribojimai „Architektūrinės kalvos“ teritorijos plėtojimui“, - BNS sakė M. Pakalnis. Po 2016 metais skelbto architektūros konkurso, komplekso Konstitucijos prospekte aukštis buvo 18 aukštų, vėliau detalizuota, kad teritorijoje planuojamas 6 ir 21 aukšto statinys. Iki tarybos sprendimo šioje Konstitucijos prospekto dalyje, buvo galima statyti iki 9 aukštų pastatą. Projektą „K18B“ plėtojanti bendrovė „Lords LB Asset Management“ kol kas nepateikė komentarų dėl išvadų, tuo metu bendrovė „Misionierių namai“ teigia jų nekomentuosianti. Ministerija iki vasario pabaigos planuoja rekomendacijas aptarti su plėtotojais, Valstybine teritorijų planavimo ir statybos inspekcija, Vilniaus miesto savivaldybe, Kultūros paveldo departamentu. Vilniaus senamiestis yra įtrauktas į UNESCO Pasaulio paveldo sąrašą.