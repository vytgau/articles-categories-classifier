Konkurencijos taryba šią savaitę gavo bendrovės „LitCapital Asset Management“ ir dabartinių „Audimo“ akcininkų – Rimvydo ir Arvydo Povilaičių valdomos bendrovės „Aiir Kapitalas“ bei Onos Balžekienės – prašymą įgyti bendrą „Audimo“ kontrolę. Nauja bendrovė „LC Invest I“ iš O. Balžekienės ir bendrovės „Aiir Kapitalas“ ketina įsigyti du trečdalius jų valdomų „Audimo“ akcijų, kurios sudaro 91,4 proc. viso „Audimo“ įstatinio kapitalo. „LitCapital“ įkūrėjas ir vadovaujantis partneris Šarūnas Šiugžda BNS teigė negalintis komentuoti sandorio, kol jis nėra baigtas. Su „Audimo“ vadove Rūta Vilemiene BNS kol kas nepavyko susisiekti. 2016 metais „Audimas“ gavo 27,185 mln. eurų pajamų – beveik dešimtadaliu mažiau nei 2015 metais. Įmonės pelnas sumenko 39,2 proc. iki 1,722 mln. eurų. 2017 metų rezultatų bendrovė kol kas nėra paskelbusi. „Audimas“ skelbia šiuo metu turinti 13 parduotuvių Lietuvoje ir vieną Latvijoje. „LitCapital“ šiuo metu yra investavusi į sveikatos priežiūros paslaugas teikiančias bendroves vienijančią Medicinos paslaugų grupę, Šiaulių dviračių gamybos ir prekybos grupę „Baltic Bicycle Trade“, Kauno rajono logistikos bendrovę „NNL LT“, namų apsaugos sprendimų kūrėją „Eldes“, optikos kūrėją „Altechna“.