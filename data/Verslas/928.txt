„Jeigu darbo našumas auga sparčiau negu darbuotojo išlaikymo sąnaudos, įmonių produkcija ir paslaugos bus konkurencingesnės užsienio rinkose. Priešingu atveju, kas dabar vyksta Lietuvoje, konkurencingumas eksporto rinkose silpnėja, tačiau įmonės tampa vis labiau suinteresuotos investuoti ir taip didinti darbo našumą bei mažinti priklausomybę nuo darbo jėgos”, - pranešime sako T. Povilauskas. Jo teigimu, darbo jėgai tenkanti pridėtinės vertės dalis išlieka viena mažiausių Europos Sąjungoje (ES), o emigracija vis dar santykinai didelė, todėl trumpuoju laikotarpiu spartesnį nei darbo jėgos našumą darbo sąnaudų augimą galima pateisint siekiant subalansuoti darbo rinką. „Tačiau taip ilgai tęstis tikrai negali, nes tendencija, kai darbo našumo didėjimas nusileidžia darbo užmokesčio augimui, negali būti tvari ir ilgalaikė”, - įspėja T. Povilauskas. Anot analitiko, Lietuvoje didesnę nei visoje ES reikšmę turi prekybos ir transporto sektoriai, o juose našumas nėra didelis, todėl ir atlyginimai mažesni nei kitur. „Pavyzdžiui, prekybos ir transporto sektoriuose Lietuvoje darbo jėgos sąnaudos sudaro 45 proc., o ES vidutiniškai 57 proc. sukurtos bendros pridėtinės vertės. Toks skirtumas reiškia, kad darbuotojams dėl tam tikrų rinkos ypatybių Lietuvoje tenka mažesnė pridėtinės vertės dalis negu kitur”, - sako T. Povilauskas. Jo teigimu, darbo našumas, įvertinus kainų skirtumą, Lietuvoje vis dar yra mažesnis nei ES vidurkis, todėl norint, kad atlyginimai pasiektų Vakarų Europos šalių vidurkį, jo augimas yra būtinas. T. Povilauskas taip pat prognozuoja, kad 2018 metais statybų sektoriaus įmonių pajamos ir sukurta pridėtinė vertė šiais metais augs dar sparčiau, o apdirbamoji pramonė šiemet augs lėčiau nei praėjusiais metais.