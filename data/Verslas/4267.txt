Siūloma trečdaliu sumažinti maksimalią neapmokestinamo nekilnojamojo turto vertę ir tokiu būdu skatinti atsakingas žmonių investicijas į NT. Tokias Nekilnojamojo turto mokesčio įstatymo pataisas teikia Socialinių reikalų ir darbo komiteto pirmininkas Algirdas Sysas, Biudžeto ir finansų bei Audito komitetų nariai Andrius Palionis ir Rasa Budbergytė. Jie siūlo atleisti nuo nekilnojamojo turto mokesčio tik tuos gyventojus, turinčius įvairios paskirties turto, kurio vertė neviršija 150 tūkst. eurų - maždaug 32 proc. mažiau negu dabar ( 220 tūkst. eurų). Šeimoms, auginančioms tris ir daugiau vaikų iki 18 metų ar neįgalius vaikus, turto vertė būtų didinama 30 procentų. Jeigu Seimas pataisas priimtų, būtų apmokestinama daugiau gyventojų NT, tačiau, pasak pataisų iniciatorių, tai nepalies daug žmonių. Seimas jau yra pradėjęs svarstyti Vyriausybės siūlymą gyventojų nekomercinį NT apmokestinti progresiniais 0,5-2 proc. tarifais - turto iki 220 tūkst. eurų ir toliau siūloma neapmokestinti.