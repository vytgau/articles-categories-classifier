Ceremonijoje dalyvavo ir projekto svarbą pažymėjo susisiekimo ministras Rokas Masiulis, energetikos ministras Žygimantas Vaičiūnas, AB „Lietuvos geležinkeliai“ generalinis direktorius Mantas Bartuška, Vilniaus Gedimino technikos universiteto, krovos kompanijos „Bega“ ir SGD klasterio vadovai. „Lietuvos geležinkelių“ generalinio direktoriaus M. Bartuškos teigimu, toks unikalus projektas leis kaupti kompetenciją ir įgyti konkurencinį pranašumą regione. „Šios inovatyvios technologijos vystymas nekelia abejonių dėl naudos logistikos pramonei bei visuomenei. Esame pirmieji visame regione, susitelkę į galimybes geležinkeliuose naudoti švaresnį kurą. Tad šis procesas ne tik leis išvystyti ateities technologiją, bet ir sukaupti unikalią kompetenciją bei įgyti konkurencinį pranašumą“, - renginio metu kalbėjo M.Bartuška. Susisiekimo ministras R. Masiulis pažymėjo, kad projektas jau dabar susilaukia užsienio rinkų dėmesio. „Malonu matyti, kad suskystintų gamtinių dujų plėtra Lietuvoje įgauna pagreitį. Lokomotyvas, varomas SGD ir elektrine baterija yra unikalus ir jau dabar šis projektas yra stebimas įvairių pasaulio rinkų. SGD plėtros projektuose dalyvauja ir universitetai, o tai rodo, kad mes galime kurti ir esame konkurencingi“, - ceremonijoje kalbėjo R. Masiulis. Skaičiuojama, kad SGD varomo lokomotyvo kuro sąnaudos būtų iki 40 proc. mažesnės, o į aplinką išmetamo anglies dioksido kiekis - 25 proc. mažesnis. SGD nėra sieros, azoto oksidų, jas deginant nesusidaro kietosios dalelės, kurios tampa pagrindine smogo priežastimi. Planuojama, kad lokomotyvas bus paruoštas eksploatuoti iki 2020 metų ir bus naudojamas manevruoti Klaipėdos jūrų uosto teritorijoje. 