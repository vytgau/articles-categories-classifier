Danų lauko baldų įmonę atstovaujanti Zenta pasakojo, kad pirkėjai visai nebenori vargti prie baldų stumdymo – tai juos tempti į lauką, tai vidun, prasidėjus šaltajam sezonui. „Jie nori, kad baldai galėtų lauke stovėti kiaurus metus. Pavyzdžiui, ši pavėsinė, – rodo, – ji labai stabili, panaudota bambuko mediena, todėl pavėsinės nereikia išnešti žiemai į vidų.“ Tiesa, ilgaamžiai arba išmanūs dalykai kainuoja daug. Už tokia pavėsinę teks pakloti net 3,5 tūkst. eurų. O štai jei norėsite įsigyti visame pasaulyje žinomą, itin modernų grilį pakloti teks 4,5 tūkst. eurų. „Šis grilis labai populiarus, turintis labai daug funkcijų, galima ir kepti jame, ir rūkyti žuvį, mėsą. Naudojamos natūralaus medžio granulės, o valdyti jį galima tiesiog su išmaniuoju telefonu. Už kokybę reikia mokėti“, – linksi galva Zenta. Kitos įmonės vadovas Vidmantas Bacys teigė, kad lietuviai vis labiau atkreipia dėmesį į medžiagų ilgaamžiškumą, nori funkcionalių baldų. „Daugelis nori, kad baldus būtų galima ir per žiemą lauke palikti, o jei ne, kad jie patogiai susilankstytų ir užimtų mažai vietos. Populiarūs lengvučiai baldai iš aliuminio“, – sako jis. V. Bacys taip pat pademonstravo moderniausią pavėsinę rinkoje. „Ji turi atidaromą žaliuzių stogą, kurį galima reguliuoti ir kontroliuoti, žmogus pats pasirenka, kiek nori saulės, oro įleisti. Be to, ji visiškai apsaugota nuo lietaus. Šonai – ypatingi, turi nuleidžiamus stiklo audinio tinklelius, todėl viduje galima sandariai užsidaryti, apsisaugoti nuo vėjo ir saulės kaitros. Galima įsijungti šildytuvą, kuris šildytų terasą, yra garso kolonėlės“, – rodo jis. Tokios pavėsinės išties nepigios, jų kaina priklauso nuo išmatavimų. „3x4 metrų kaina apie 10 tūkst. eurų, o viršutinė riba gali būti ir 25 tūkst. eurai“, – sako jis. Taip pat lietuviai itin pamėgo daiktus, kuriuos galima valdyti per atstumą su išmaniaisiais telefonais. „Štai šis masažinis SPA baseinas turi bevielį valdymo pultą, o baseino dangtį išvis galima valdyti tiesiog mobiliuoju telefonu. Tai labai šiuolaikiška“, – sako jis. V. Bacys sako, kad iki šiol populiarumo viršūnėse buvę pinti baldai pamažu traukiasi iš lyderiaujančių pozicijų: „Jie visą laiką bus madoje, žmonės juos rinksis dėl klasikinio dizaino, bet architektūroje atsiranda vis daugiau šiuolaikiškų, stiklinių, įvairių formų pastatų, todėl kinta ir spalvos, medžiagos. Populiarus aliuminis, pilkos spalvos.“ Kad pinti baldai traukiasi pripažino ir kitą įmonę atstovaujantis Romas Bužinskas. „Žmonės nori gražių, nebrangių ir funkcionalių baldų. Pinti – populiarūs, bet jau traukiasi iš rinkos vien dėl to, kad gamintojai daugiausia yra kinai, vietnamiečiai, o darbo jėga ten brangsta, taigi brangsta ir baldai. Dabar atėjo plastikinių baldų mada, įvairių formų ir atspalvių, populiarus metalas, tinkliukas“, – sako jis. 