Tiesa, prieš pradedant dirbti nuotoliniu būdu, reikia išsiaiškinti daugybę dalykų. „Darbo kodeksas sako, kad prieš pradedant dirbti nuotoliniu būdu reikia susitarti, kiek laiko taip bus dirbama, kur bus nuotolinė darbo vieta, kaip bus perduodama informacija, kaip darbuotojas bendraus su kolegomis, kaip bus vertinamas darbo rezultatas ir pan. Kontrolės mechanizmai yra, tiesiog jais reikia pasinaudoti“, – teigia pašnekovė. Beje, anot jos, kai kurioms darbuotojų grupėms išsireikalauti darbo per atstumą yra kur kas lengviau. „Naujasis Darbo kodeksas besilaukiančioms, tik pagimdžiusioms moterims, iki trejų metų vaikus auginantiems tėvams leidžia prašyti darbo nuotoliniu būdu. Netenkinti tokio prašymo darbdaviai gali nebent dėl labai svarbių priežasčių“, – pasakoja K. Laurynaitė.