Su tokiomis pasaulyje žinomomis bendrovėmis, kaip „QVC“, „Debenhams“ ir „Argos“ dirbanti įmonė, per ateinančius šešis mėnesius į darbą priims keliasdešimt diegimo inžinerijos, techninio palaikymo ir finansų specialistų. „Bazaarvoice“ Lietuvoje turi ilgalaikių planų – per ateinančius šešis mėnesius planuoja pasamdyti 60–80 naujų darbuotojų. Subūrusi pagrindinę komandą, bendrovė biurą Vilniuje plės ir toliau, skelbiama pranešime žiniasklaidai. „Aistra, naujovės, autentiškumas, dosnumas, pagarba, komandinis darbas ir rezultatų siekimas yra mūsų įmonės pagrindinės vertybės, o pagal tai, ką matėme ir girdėjome, joms pritaria ir dauguma Lietuvos specialistų, – sako Ryan Robinson, „Bazaarvoice“ žmogiškųjų išteklių direktorius. – Džiaugiamės atidarydami naują biurą Lietuvą, kur tikimės įdiegti bendradarbiavimu grįstą darbo kultūrą.“ Bendrovė dirba su daugiau nei 5 700 tinklapių, kurie priklauso garsiems prekės ženklams iš įvairių sektorių, įskaitant aprangos, automobilių, buitinės elektronikos, mažmeninės prekybos ir kelionių verslus. Kiekvieną mėnesį daugiau nei pusė milijardo naudotojų „Bazaarvoice“ tinkle peržiūri ir dalijasi autentišku turiniu, įskaitant reitingus, apžvalgas, nuotraukas ir vaizdo įrašus. „Bazaarvoice“ prisijungia prie Vilniuje jau dirbančių inovatyvių bendrovių, kurios savo darbuotojais rūpinasi taip pat, kaip ir savo klientais, – pabrėžia užsienio investicijų plėtros agentūros „Investuok Lietuvoje“ generalinis direktorius Mantas Katinas. – Lietuvos talentai jau žino, kas yra pasaulinė verslo kultūra, todėl gali pasiūlyti daug daugiau, o ne tik pasigirti formaliu išsilavinimu. Jau matėme su reklamos technologijomis, žaidimų kūrimu, finansų technologijomis susijusias sėkmės istorijas, taigi nenuostabu, kad dabar mus atranda ir kitų sričių novatoriai. „Jungtinės Amerikos Valstijos yra viena pagrindinių rinkų, iš kurios į Lietuvą atvyksta „verslas verslui“ informacinių technologijų produktus kuriančios bendrovės. Viena vertus, produkto kompleksiškumas lemia ne tik specialistams mokamą atlyginimą, bet ir darbo metu įgyjamas kompetencijas. Dabartinėje ekosistemos vystymosi stadijoje tai itin svarbu, nes jau dabar matome, kad tarptautinėse technologijų bendrovėse dirbę jauni specialistai įsiliedami į startuolius savo visapuse patirtimi leidžia jiems augti“, – teigia ūkio ministras Virginijus Sinkevičius. 2005 m. Austine, Teksase, įsteigtoje „Bazaarvoice“ šiuo metu dirba daugiau nei 750 darbuotojų trijuose žemynuose.