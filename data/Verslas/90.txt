Laidos „Boso valanda su S. Jovaišu“ svečias – statybos nekilnojamojo turto plėtros įmonių grupės „Eika“ vadovas Domas Dargis Kai 2008 metais D. Dargis grįžo iš Anglijos, kur baigė privačią mokyklą, po to įstojo į universitetą ir tris metus dirbo vienoje nekilnojamojo turto kompanijoje, jis tapo nekilnojamojo turto plėtros bendrovės „Eika“, kuriai tuo metu dar vadovavo jo tėvas Robertas Dargis, plėtros direktoriumi. Tiesa, kaip sako pats D. Dargis, tuo metu labiau teko rūpintis ne plėtra, o išgyvenimu. „Turėjome planų investuoti, bet gavosi truputį kitaip ir buvau priverstas galvoti, kaip išgyventi. Man tik pradėjus dirbti, į Lietuvą atsirito didžiosios 2008-ųjų finansų krizės banga. Pradėjau nuo force majeure. Labai daug dirbau su bankais. Derėjomės, kaip išgyventi kartu, kaip aptarnauti paskolas, nors tai labiau turėjo būti finansų vadovo darbas. Šias pamokas vadinu tikrąją patirtimi“, – pasakojo D. Dargis. 2014 metų rugpjūtį D. Dargis perėmė verslo vadovavimą iš savo tėvo, kuris dabar yra tos pačios įmonės valdybos pirmininkas ir Lietuvos pramonininkų konfederacijos prezidentas. Laidos vedėjo paklaustas, kaip mano, kodėl tėvas juo taip pasitikėjo, D. Dargis atsakė, jog tėvas matė tinkamus jo sprendimus ir sugebėjimą įžvelgti tuos dalykus, kurių nemato kiti. „Pavyzdžiui, atsimenu buvo toks netradicinis sprendimas, kai projekte, kuris buvo jau beveik baigtas, techninėse patalpose radau galimybę įrengti daugiau parduodamo ploto. Dalykų matymas truputį giliau ir plačiau nei gali pamatyti kiti – labai svarbu. Taip pat labai svarbu – padaryti daugiau nei iš tavęs tikimąsi. Pats nuolat stengdavausi taip daryti ir dabar, jau vadovaudamas, jeigu savo kolektyve pamatau tokį žmogų, stumiu jį į viršų“, – kalbėjo pašnekovas. Nuo ko savo karjerą pradėjo būdamas 12 metų, kokiam pomėgiui turi silpnybę, su kokiais iššūkiais vadovaudamas bendrovei susiduria ir kokių asmeninių ambicijų, susijusių su įmonės pokyčiais turi D. Dargis, žiūrėkite laidoje Boso valanda su S. Jovaišu“. Sekite naujienas vadovams kartu! Prisijunkite prie „Boso valandos su S. Jovaišu” paskyros socialiniame tinkle „Facebook”! Užsiregistruokite „Boso valandos“ naujienlaiškiui. Jame naujausia informacija vadovams, kurie nori tobulėti: aktualūs straipsniai savišvietai ir saviugdai, Sauliaus Jovaišo įžvalgos įvairiomis temomis ir atsakymai į jūsų užduotus klausimus, vaizdo reportažai ir, žinoma, naujausios „Boso valanda“ laidos. Ieškokite Facebook.com/BosoValanda.