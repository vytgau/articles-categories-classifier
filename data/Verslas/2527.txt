Vilniaus miesto meras Remigijus Šimašius pirmadienį pasirašė bendradarbiavimo memorandumą su Tarptautinės architektų sąjungos prezidentu Tomu Vonieriu. Sąjunga konsultuos savivaldybę organizuojant koncertų salės tarptautinį architektūros konkursą, pranešė Vilniaus miesto savivaldybė. Šį konkursą tikimasi paskelbti dar šiemet. „Vilniui reikia įkvepiančios, geros architektūros ir koncertų salės idėja šį tikslą puikiai įprasmina. Džiaugiuosi, kad į šį visai Lietuvai svarbaus projekto įgyvendinimą įsitraukė tarptautinę patirtį turinti organizacija“, – sakė Vilniaus miesto meras Remigijus Šimašius. Praėjusią savaitę sostinės savivaldybė nutarė visuomenės reikmėms paimti vadinamuosius Profsąjungų rūmus. Anksčiau Kultūros ministerija ir savivaldybė pasirašė ketinimų protokolą ir veiksmų planą dėl salės statybų. Pastato perėmimo procedūras ketinama baigti iki šių metų liepos, tuomet Profsąjungų rūmai būtų pradėti griauti – darbai truktų apie metus. Iki rugsėjo planuojama parengti koncertų salės tarptautinio architektūrinio konkurso sąlygas, jį paskelbti, apsispręsti dėl būsimos salės valdymo modelio, 2019 metais ketinama parengti techninį projektą. Pačios statybos vyktų 2020–2022 metais. Kartu planuojama sutvarkyti ir kalno teritoriją – parką bei liuteronų sodą. Prastos būklės pastatą šiuo metu valdo bankrutuojanti bendrovė „VIPC Vilnius“. Praėjusią vasarą skelbtose varžytinėse bankroto administratorius Stasys Poškus nesulaukė nė vieno pasiūlymo – bankrotą inicijavę kreditoriai tuomet buvo nustatę 11,53 mln. eurų pradinę pastato pardavimo kainą. Šiuo metu varžytinės sustabdytos. Administratorius taip pat pateikė ieškinius sostinės savivaldybei ir valstybei, jais reikalauja priteisti daugiau nei 12 mln. eurų žalos. „VIPC Vilnius“ 2004 metais Profsąjungų rūmus įsigijo iš bendrovės „Hermis Capital“. Rūmus, mainais siūlant kitą savivaldybės turtą, bandė perimti ir praėjusios kadencijos savivaldybės politikai, tačiau įsikišus teisėsaugai procesas nutrūko. 1911 metais ant Tauro kalno buvo nupirktas žemės sklypas Tautos namams pastatyti. Projekto iniciatorius Jonas Basanavičius važiavo į Jungtines Valstijas rinkti lėšų statyboms. Tačiau ir tuomet Tautos namai Vilniuje nebuvo pastatyti. Dabartinis Vilniaus Profesinių sąjungų kultūros rūmų pastatas pastatytas sovietmečiu, 1964-aisiais.