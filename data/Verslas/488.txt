„Įgyvendinti tokią strategiją skatina ryškūs pokyčiai mados versle. Vartotojai vertina internetinės prekybos patogumą ir greitį bei vis dažniau drabužius ir aksesuarus įsigyja internetu, rečiau užsukdami į parduotuves prekybos centruose. Tai pastebime ir mes: nuo „Julia Janus“ internetinės parduotuvės atidarymo 2014 m. internetinė prekyba išaugo dvigubai“, – pranešime cituojama prekės ženklo kūrėja, dizainerė Julija Janus. Bendrovė nutarė pamažu per 2018 m. atsisakyti keturių šiuo metu prekybos centruose veikiančių fizinių parduotuvių, tačiau parduotuvė Stiklių gatvėje (Vilnius) toliau tebeveiks. 2017 m. metais mažmeninių parduotuvių kiekio mažinimo ir internetinės prekybos vystymo linkme pasuko ir kiti žinomi prekės ženklai: „Michael Kors“, „BCBG Max Azria“, „J.Crew“ ir kt. Naujai atsirandantys prekės ženklai dažnai veikia tik internetinėje prekyboje.