„Nurodyti neatitikimai negali būti klasifikuojami kaip incidentai pagal Tarptautinę branduolinių ir radiologinių įvykių skalę (angl. INES), nes darbuotojų apšvitos dozių ribinės vertės nebuvo viršytos ir radioaktyviųjų medžiagų išmetimų į aplinką bei konteinerių užkrovimo radioaktyviosiomis atliekomis radioaktyvumo lygio viršijimo nenustatyta“, – pranešė VATESI. VATESI teigimu, karštųjų bandymų metu paaiškėjo, kad dalis radioaktyviųjų atliekų išėmimo įrangos neatitinka techninio projekto reikalavimų. Bandymai kietųjų radioaktyviųjų atliekų tvarkymo ir saugojimo komplekse (B2/3/4 projektas), kai tikrinant technologines operacijas su radioaktyviosiomis atliekomis, buvo sustabdyti 2017 metų gruodžio 29 dieną. Pasak inspekcijos, pernai gruodžio pabaigoje sustabdyti su šia įranga susiję bandymai bus atnaujinti, tik pašalinus problemą. Kitos įrangos bandymai tęsiami. Naujienų portalas 15min.lt pirmadienį rašė, jog Ignalinos atominėje elektrinėje (AE) praėjusių metų pabaigoje įvyko incidentas, apie kurį nebuvo pranešta visuomenei. Iš senų saugyklų į naujas iškeliant radioaktyvias atliekas, paaiškėjo, kad jų radiacinis lygis yra didesnis nei apskaičiuota. Jei atliekos iš reaktorių būtų sukrautos į konteinerius, kaip ir planuota, galėjo įvykti tam tikra reakcija. Vykdant Lietuvos įsipareigojimus ES, Ignalinos AE pirmasis reaktorius uždarytas 2004 metais, o antrasis – 2009 metais. Lietuva pirmoji pasaulyje nutraukė nesaugiais laikomų rusiškų RBMK reaktorių veiklą.