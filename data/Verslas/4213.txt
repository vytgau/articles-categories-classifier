Nominacijoje „Už tvarią plėtrą“ nugalėtoja paskelbta „Utenos trikotažas“. Įmonė įvertinta už sugebėjimą suderinti puikius finansinius rezultatus, eksporto augimą ir aplinkai draugiškas gamybos praktikas, taip pat už aktyvią veiklą vietos bendruomenėje, rašoma pranešime spaudai. Viltautė Gudauskaitė, šeimos kepyklėlės „Pitlius“ pardavimų vadovė, tapo nugalėtoja nominacijoje „Jaunasis metų verslininkas“, įsteigtoje renginio partnerių advokatų kontoros „Ellex Valiunas“. Viltautė Gudauskaitė apdovanota už jaunatvišką energiją, aistrą ir stiprią valią sėkmingai vystant šeimos verslą mažuose miesteliuose. „Metų technologinės inovacijos“ prizas atiteko „Altechna R&D“ sukurtai stiklo pjaustymo technologijai naujos kartos išmaniesiems įrenginiams. Tai puikus pavyzdys, kad mažos šalys gali būti inovatyvių technologijų kūrėjos, pritraukiančios pasaulinių technologijos lyderių dėmesį ir tokiu būdu pagerinančios savo veiklos rezultatus. Nugalėtojus išrinko Švedijos verslo apdovanojimų 2017 nominacijų komiteto nariai: Švedijos ambasadorė Lietuvoje Maria Christina Lundqvist, Rolandas Valiūnas, advokatų kontoros „Ellex Valiunas“ vadovaujantysis partneris, „Verslios Lietuvos“ vadovė Daina Kleponė, „Delfi“ generalinis direktorius Vytautas Benokraitis, Vilniaus universiteto Gyvybės mokslų centro biochemikė dr. Urtė Neniškytė ir Rokas Simutis, „Business Sweden“ konsultantas. Rinkdami nugalėtoją nominacijoje „Už tvarią plėtrą“, komisijos nariai vertino įmonių finansinius pasiekimus 2012–2017 m. ir indėlį į aplinkos ir socialinį tvarumą bei vadovavimąsi skaidraus verslo, pagarbos žmogui, visuomenei ir gamtai principais. „Jaunuoju metų verslininku“ komisija norėjo išrinkti puikios reputacijos, novatorišką verslininką už įkvepiantį verslo vystymo pavyzdį. Rinkdama „Metų technologinės inovacijos“ nugalėtoją, komisija vertino įmonių, organizacijų ir individų išskirtines inovacijas. Švedijos verslo apdovanojimai Lietuvoje organizuojami 12-us metus. Renginiu siekiama skatinti Švedijos-Lietuvos bendradarbiavimą. 