„Šiuo klausimu nėra jokių svarstymų (...) Dabartiniame ekonomikos cikle tai paskatintų infliaciją“,– ketvirtadienį Seime BNS pareiškė V. Šapoka. Įprastas PVM tarifas šiuo metu yra 21 proc., jis galioja nuo 2009 metų rudens. Pernai lapkritį Seimas nesutiko sumažinti PVM tarifą iki 18 procentų. Liberalai tuomet jį mažinti siūlė pamažu – per trejus metus po 1 punktą kasmet. Dėl PVM mažinimo iki 18 proc. ekonomistai ir teisininkai diskutavo ir 2014–ųjų viduryje. Tuomet siūlymą sukritikavo prezidentė Dalia Grybauskaitė – pasak jos, prioritetą reikia skirti ne atskirų mokesčių mažinimui, o socialinių problemų sprendimui. 21 proc. PVM tarifas buvo nustatytas per finansų krizę, siekiant užtikrinti papildomas biudžeto pajamas, kurios buvo būtinos fiskaliniam deficitui mažinti ir valstybės finansų stabilumui, kol baigsis sunkmetis. Tuometinė Andriaus Kubiliaus Vyriausybė teigė, kad PVM tarifas didinimas laikinai, iki finansų krizės pabaigos.