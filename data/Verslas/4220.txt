Pasidomėjus, kas vyksta į konkurencijos sūkurį įtrauktuose Kauno daugiabučiuose, aiškėja faktų, į kuriuos turėtų atkreipti dėmesį balsavimo organizatorė Kauno miesto savivaldybės administracija. Tačiau savivaldybės atstovai savo ruožtu pabrėžia: gyventojai pirmiausia patys turėtų būti budrūs, patys kreiptis ne tik į savivaldybę, bet ir į teisėsaugą. „Bėglius“ bando susigrąžinti melu ir šantažu Ne viename administratorių susiruošusiame keisti Kauno name klostosi panašūs scenarijai: buvusieji administratoriai neperduoda dokumentų ir sukauptų lėšų naujiesiems, per butus traukia landūs jų vadybininkai, žmonės psichologiškai spaudžiami persigalvoti, kai kuriems už „teisingą“ balsavimą žadama asmeninė nauda. Pasitaiko tikrų anekdotinių situacijų, kuomet kauniečiams skambinėjama dešimtis kartų per dieną, net vėlai vakare siūlomasi ateiti į jų namus „pasikalbėti“. Taip pat kviečiama kartu nueiti iki pašto dėžutės arba drauge nueiti dar ir pas kaimynus, ir juos pakviesti „teisingai“ balsuoti. Kai kuriems kauniečiams vokus su Kauno savivaldybės antspauduotais biuleteniais atneša atstovai įmonės, nuo kurios žmonės ką tik nubalsavo „pabėgti“. Melas, apgaulės, niekur oficialiai neįrašomi pažadai, psichologinis spaudimas – dažniausiai šitaip elgiantis minima viena konkreti Kauno centre būstus administruojanti įmonė. Kaip vaizdžiai pasakė vieno šitaip terorizuojamo daugiabučio gyventojas – štai kas nutinka, kai ant sprando užsilipa samdiniai. „Nejaugi taip leidžiama? Kaip šitaip gali būti?“, – pasibaisėję administratorių įžūlumu, portalo „Kas vyksta Kaune“ žurnalistų klausė žmonės. Baimindamiesi dėl savo privatumo ir ramybės, kalbėdami su žurnalistais, pašnekovai prašė pakeisti jų vardus. Vienas neperdavė, kitas neperėmė: kuriam mokėti? Vasarą kitą administratorių išsirinkę Kęstučio gatvės 67-ojo namo gyventojai suglumę: šį mėnesį jie net dorai nežino, kuriai bendrovei mokėti už administravimo paslaugas – tai, kurios paslaugų atsisakė, ar naujajai, kuriai oficialiai jų daugiabutis nėra perduotas. Gyventojų atstovė Valerija pasakojo, kad pagrindinė priežastis, dėl kurios žmonės nusprendė atsisakyti ankstesnio administratoriaus – tai patirta didžiulė apgaulė ir ilgas bylinėjimasis dėl 2011 m. nekokybiškai atliktų stogo remonto darbų. Po ekspertizės paaiškėjo, jog darbai atlikti nekokybiškai, o žmonės už juos permokėjo dvigubai. „Kai nubalsavome ir pasirinkome kitą įmonę, bet dar nebuvo atiduoti biuleteniai, prasidėjo spaudimas. Gavome tos atsisakytos bendrovės reklaminių bukletų su sumažinta paslaugų kaina – pranešėme Kauno miesto savivaldybės Daugiabučių namų administravimo ir renovavimo skyriaus vedėjui Kęstučiui Miškiniui. Nors žmonės savo valią jau išreiškė, buvę administratoriai naujiesiems neatiduoda namo dokumentų, neperveda mūsų sukauptų namo lėšų – neva dokumentų nesurenka. Šilumos punktą nauja įmonė perėmė pasitelkusi antstolius – kitaip gal dar ir šiandien šaltume. Girdėjome, dėl teisės administruoti gali būti bylinėjamasi. O galėtume jau judėti į priekį, tvarkytis savo aplinką, namą. Dabar – nei su viena bendrove, nei su kita. Nežinome, ką mums, gyventojams, daryti. Pavargome nuo šitos netvarkos“, – piktinosi kaunietė. Valerijai apmaudu, kad su pralaimėjimu nesusitaikančios įmonės atstovai net ir po visų balsavimų nepalieka jų ramybėje ir ciniškai kiršina gyventojus tarpusavyje. Name vos 8 butai, po skundų savivaldybei vadybininkus siųsti privengiama, bet vienas sukurstytas kaimynas vėl lenda į butus įtikinėti, kad žmonės persigalvotų. Ypač spaudžiami tie, kurie rinkosi naują administratorių – nors juk bendrovės atstovai net neturėjo žinoti, kaip kas balsavo.  Vėlų vakarą – pasiūlymai ateiti „pasikalbėti“ Panaši padėtis Griunvaldo gatvės 8-tame name. Kaip pasakojo namo gyventojas Andrius, nuo liepos vidurio kitą administratorių išsirinkęs namas dabar jau vėl draskomas: tarp kaimynų sėjami nesutarimai, atsisakytosios bendrovės atstovai įkyriai lenda į butus arba kiauras dienas skambinėja aiškindami, neva skelbiama nauja apklausa. Užklupęs koridoriuje parašus rinkusį žmogų, Andrius paklausė, iš kur jis esąs – o šis prisistatė naujojo administratoriaus atstovu. Tačiau vėliau paaiškėjo, kad asmuo ėjo per butus įkalbinėdamas kaimynus grįžti pas anksčiau būstą administravusią bendrovę. Žmonėms pakėlus triukšmą, ankstesnieji administratoriai išsigynė, esą toks žmogus pas juos nedirba. Bet žmonių parašai vėl renkami, o balsavimo terminas kažkodėl pratęstas iki lapkričio 9 dienos: esą turėjo būti trumpesnis, bet Kauno savivaldybė suklydo. „Kai pirmą kartą balsavome, turėjome kur kas mažiau laiko. O kodėl dabar suteiktas toks ilgas terminas – ar kad būtų pakankamai laiko „apdoroti“ visus? Jaučiamės tapę įkaitais“, – kalbėjo Andrius. To paties namo gyventoja Jolanta sakė jau ketinusi skųstis savivaldybei. „Neatsiginu skambučių. Konkurencija neturi peržengti sveiko proto ribos. Iš pradžių skambino prieš pirmą balsavimą. Prisistatydavo vadybininku Nerijumi. Prašėsi į svečius ateiti. Nesutikau. Bandė įsiūlyti, kad atneš biuletenį. Sakė, pabalsuokit, mes jau čia jums ir kainas sumažinome. Gerai, sakau, rasiu pašto dėžutėje, jei tiks, užpildysiu. Kitą dieną skambina, trečią dieną skambina. Siūlėsi nueiti kartu pasižiūrėti į pašto dėžutę. Tokio įžūlumo dar nebuvau mačiusi“, – Kauno centre namus administruojančia įmone pasipiktinimo neslėpė moteris. Pasak jos, „Nerijus“ šiomis savaitėmis vėl aktyvus, kadangi name bandoma rengti dar vieną balsavimą. Voką gyventojui atnešė pats Kitoje to paties namo laiptinėje gyvenantis Laimutis pasakojo, kad žmonėms jau išsirinkus naują įmonę, buvusio administratoriaus atstovas pats jam atnešė Kauno miesto savivaldybės apklausos voką. „Įteikė ir pranešė, kad balsavimas vyks iš naujo. Įdomu, kaip Kauno miesto savivaldybės antspauduotas biuletenis iš viso pateko jam į rankas. O kitą įmonę mes rinkomės dėl to, kad ankstesnysis administratorius buvo brangus, mes čia kelis metus jiems mokėjome didžiausius pinigus. Tik po jiems nepalankių rinkimų jie staiga sugalvojo, kad galėtų mums tris kartus sumažinti paslaugų kainą“, – pasišaipė vyras. Gražūs pažadai baigėsi apgaule Portalą „Kas vyksta Kaune“ pasiekė ir žinios iš tų namų, kurių gyventojai prieš kurį laiką patikėjo gražiais pažadais ir rinkosi, kad juos administruotų toji pati nešvariais konkurencijos būdais garsėjanti įmonė. Baltijos gatvės 22-ąjame name gyvenanti Violeta pavasarį su žurnalistais kalbėjo žvaliu balsu ir ryžtingai. Tai pas ją į namus brukosi vadybininkai „pasikalbėti“, o ji juos tiesiai gėdijo už melą ir tingumą, už tai, kad prireikus pareguliuoti nešylančius radiatorius bendrovės neįmanoma prisišaukti. Tie žadėjo pasitaisyti – ir net vaikų žaidimų aikštelę prie namo įrengti, kad tik gyventojai kitų administratorių nesirinktų. Žmonės patikėjo. „Kol reikėjo, kad juos išsirinktume, tai lakstė. Ėjo su dovanėlėmis, įkalbinėjo žmones. O dabar ir vėl administratorių prisišaukti sunku: lemputė perdegė, pusantros savaitės vaikštome tamsoje, niekas neatvyksta. Jokių kalbų apie žaidimų aikštelę. Pažadai juk nebuvo užfiksuoti raštu. Aš nuleidau rankas“, – nelinksmai prisipažino moteris. Panašiai nutiko ir daugiabučiui Sopranų gatvėje. Iškėlę administruojančiai įmonei tam tikrų sąlygų ir patenkinti, kad pavyko palankiai susiderėti, gyventojai džiaugėsi neilgai: neseniai kreiptasi į žurnalistus, kad pažadus dalijusi įmonė bent su žiniasklaidos pagalba būtų paraginta juos tesėti. Komentuoja Kauno miesto savivaldybės Daugiabučių namų administravimo ir renovavimo skyriaus vedėjas Kęstutis Miškinis. – Ar tokie metodai, kai renkami kažkokie parašai, o žmonės įkalbinėjami, iš viso leistini? – Nei esamas, nei kuris kitas administratorius neturi teisės organizuoti balsavimo dėl administratoriaus pasirinkimo, ar kaip kitaip rinkti parašus. Tik patys to daugiabučio namo butų savininkai privalo spręsti ir žinoti, kur pasirašyti ar nepasirašyti. – Ar ir kaip savivaldybė kontroliuoja, kad administratorių pasirinkimo procesas būtų skaidrus ir sąžiningas? Kiek sulaukėte gyventojų skundų? – Savivaldybė organizuoja bendrojo naudojimo objektų administratoriaus pasirinkimą pati, nustatyta tvarka. Išsiunčiami gyventojams savivaldybės pasirašyti vardiniai biuleteniai, kurie privalo būti grąžinti savivaldybei tik balsavimo biuletenyje nurodytais būdais. Savivaldybės pateiktame balsavimo biuletenyje turi būti išreikštas buto savininko pasirinkimas dėl administratoriaus (iš 23 galimų pasirenkamas vienas). Taip pat priimame daugiabučių namų gyventojų prašymus dėl administratoriaus pasirinkimo kartu su jų pačių organizuoto susirinkimo ar balsavimo raštu pasirašytais priedais (protokolas, balsavimo biuleteniai). Nesame gavę jokio administratoriaus prašymo dėl administratoriaus skyrimo. Skundų būna, bet labai nedaug. – Kaip konkrečiai savivaldybė reaguoja į gyventojų skundus dėl jų pažeistų teisių? Kokios sankcijos numatytos neetiškai besielgiantiems administratoriams? – Neaišku, ar visada būna pažeistos jų teisės. Kiekvieną kartą aiškinamės, nagrinėjame susidariusią situaciją. Dažniausiai skundai būna dėl to, kad gyventojai tarpusavyje nesusitaria, kurią administruojančią įmonę pasirinkti. Tenka paisyti daugumos butų savininkų nuomonės ir pasirinkimo. Savivaldybė administratoriui dėl neetiško elgesio baudų skirti negali. Tik patys daugiabučio namo gyventojai turi teisę ginti savo teises įstatymų nustatyta tvarka ir kuo atidžiau žiūrėti, kur ir ką pasirašo. – Kur kauniečiai gali kreiptis, įtardami pažeidimus? – Jei iš tikrųjų administratorius organizuoja susirinkimą ar balsavimą raštu dėl administratoriaus pasirinkimo, prašome informuoti raštu ar elektroniniu paštu savivaldybės administracijos Daugiabučių namų administravimo ir renovavimo skyrių, pateikiant tai įrodančios informacijos (susirinkimo skelbimo ar balsavimo biuletenio kopiją, nuotrauką, įkalbinėjančio asmens vardą, pavardę ar pokalbio įrašą) Jeigu per butus vaikšto nepageidaujami asmenys ir reikalauja iš gyventojų vienokių ar kitokių dalykų, gyventojai privalo kreiptis į teisėsaugos organizacijas. Skaitykite daugiau čia.