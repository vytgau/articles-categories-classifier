Interneto puslapyje VMI skelbia, kad sutartį dėl kvitų loterijos viešinimo, TV laidos kūrimo ir transliacijos pasirašė su bendrove „VIP Viešosios informacijos partneriai“. Nurodoma sutarties vertė – 150 tūkst. Eur. Tačiau kaip DELFI paaiškino VMI atstovai – tai bendra planuota išleisti suma. Pasirašytos sutarties vertė – 99,8 tūkst. Eur. Iš viso viešame konkurse dėl loterijos transliavimo dalyvavo 4 dalyviai. „Siekiama Kvitų žaidimo rezultatus pristatyti kuo didesnei auditorijai bei užtikrinti skaidrų Kvitų žaidimo laimėtojų paskelbimą, todėl numatyta juos skelbti televizijoje. Konkursą laimėjusi įmonė kiekvieną antradienį turės užtikrinti vieną iki 3 min. trukmės savaitinį reportažą, kuris bus transliuojamas 18:30 val. rodomų Žinių metų arba iškart po jų“, – informavo VMI. Kvitų žaidime bus galima registruoti kasos aparatų kvitus, gautus už suteiktas paslaugas (pvz., maitinimo, kirpimo, remonto ir pan.) bei turgavietėse įsigytas prekes. Atsižvelgiant į prioritetus kvitų loterija galės būti nukreipta ir į kitus sektorius, apie tai iš anksto pranešus visuomenei. „Numatėme, kad metinis prizinis fondas bus apie 173 tūkst. Eur. Ši suma būtų skirta savaitiniams ir mėnesiniams laimėjimams išmokėti bei mokesčiams, susijusiems su laimėjimu, sumokėti“, – pasakojo VMI Kontrolės departamento Verslo elektroninėje erdvėje ir elektroninėmis priemonėmis kontrolės skyriaus vedėjas Rolandas Puncevičius. Jis priminė, kad savaitinio žaidimo metu bus galima laimėti 10 piniginių laimėjimų po 200 eurų, o mėnesinio žaidimo metu bus laimimas 1 piniginis 5 tūkst. eurų vertės laimėjimas. Prizų kiekis ir dydžiai gali būti keičiami atsižvelgiant į finansavimą. Kaip jau minėta anksčiau, Kvitų žaidimas startuos lapkričio mėnesį. Šiuo metu vyksta Kvitų žaidimo tinklapio ir laimėtojų atrinkimo testavimo darbai.