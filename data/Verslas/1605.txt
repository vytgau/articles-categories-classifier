Bent jau tokį įspūdį galima susidaryti nagrinėjant neseniai Europos statistikos biuro „Eurostat“ paskelbtus duomenis. Daugelį metų biuras vykdo kiekvienos šalies visuomenės apklausas, kuriose gyventojų klausiama, kaip pragyvena jų namų ūkis. Pirmą kartą Lietuvoje tokia apklausa buvo atlikta 2005 m. Tada labai sunkiai pragyveno 9,2 proc., sunkiai – 21,1 proc., sunkokai 41,9 proc., gana lengvai – 23,8 proc., o lengvai – 3,8 proc. apklausos gyventojų. Po 11 metų, tai yra 2016 m. (naujesni duomenys kol kas neskelbiami), pragyvenantys labai sunkiai nurodė 6,9 proc., sunkiai – 22,7 proc., sunkokai – 50,4 proc., gana lengvai – 16,3 proc., o lengvai – 3,4 proc. gyventojų. Taigi per daugiau kaip dešimtmetį sumažėjo tų, kurie mano pragyvenantys labai sunkiai arba lengvai, o labiausia padaugėjo manančių, kad pragyvena sunkokai. Iš visų ES šalių tais pačiais metais prasčiausiai pragyvenimo galimybes vertino graikai (93,8 proc. apklaustųjų pragyveno labai sunkiai, sunkiai arba sunkokai), bulgarai (90,2 proc.) ir kroatai (87,7 proc.). Pragyvenančių gana lengvai arba lengvai daugiausia buvo Vokietijoje ( 71,6 proc.), Liuksemburge (62,3 proc.) ir Nyderlanduose (60,3 proc.). Paprašytas pakomentuoti tokius apklausų rezultatus Lietuvos laisvosios rinkos instituto prezidentas Žilvinas Šilėnas svarstė, kad jie yra kiek netikėti. „Nepaisant pajamų augimo, gyventojų nuotaikos pasikeitusios į neigiamą pusę. Viena vertus, tai stebina, kita vertus, toks poslinkis gali būti paaiškinamas išaugusiais žmonių lūkesčiais arba didesniu optimizmu, buvusiu 2005 m. Svarbu pastebėti, kad pablogėjusios nuotaikos nėra Lietuvos fenomenas. Pvz., net aukštesnio pragyvenimo šalyse Danijoje ar Estijoje nuotaikos irgi prastesnės. ES lygiu net 12-oje šalių nuotaikos prastesnės.“ Statistikos departamento duomenimis, 2005 m. pabaigoje Lietuvoje vidutinis darbo užmokestis (neatskaičius mokesčių) buvo 420 Eur, o 2016 m. pabaigoje – 822 Eur.