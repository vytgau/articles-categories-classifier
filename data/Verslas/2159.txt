Kad gali būti pradėtas statyti trečias „Lidl“ prekybos centras, naujienų portalui JP pasakojo Savivaldybės administracijos direktoriaus pavaduotojas Tomas Jukna. „Savivaldybėje buvo aptarta būsima Smėlynės gatvės rekonstrukcija, kuri susijusi su „Lidl“ prekybos centro statyba. Parduotuvė turėtų atsirasti Smėlynės-Varpo gatvių sankirtoje. Ten bendrovė „Lidl Lietuva“ turi išsipirkusi žemės sklypą. Kol kas yra ruošiamas detalusis planas ir vyksta kiti reikalingi statyboms procedūriniai dalykai. Manau, kad statybos prasidės kitąmet“, – aiškino T. Jukna. Turi ir daugiau sklypų Priminsime, kad antroji „Lidl“ parduotuvė iškils vietoje nugriauto buvusio bendrovės „Panevėžio autobusų parkas“, sovietmečiu statyto, administracinio pastato.  Vietoj buvusio Panevėžio autobusų parko administracinio pastato iškils Lidl“ prekybos centras Naujienų portalo JP neoficialiomis žiniomis, bendrovė „Lidl Lietuva“ Panevėžyje turi nusipirkusi penkis žemės sklypus. Viename – Kosmonautų g. 14 – jau stovi „Lidl“ parduotuvė, antrame – J. Basanavičiaus g. 67 – jau pradėtos statybos. Dar trys sklypai yra Klaipėdos g. 109 ir 142B ir Smėlynės-Varpo gatvių sankirtoje. Turi būti patriotais Lietuvos Smulkiojo ir vidutinio verslo tarybos narys, verslininkas Jonas Katinas naujienų portalui JP sakė, kad didžiųjų prekybos centrų plėtra negąsdina. „Nieko blogo, kad bus daugiau „Lidl“ prekybos centrų. Konkurencija gerai, bet svarbu, kad visiems prekybos tinklams – mažiems ir dideliems – konkurencijos sąlygos ir žaidimo sąlygos būtų vienodos. Be to, visi verslo atstovai, kurie ateina iš kitur ir vietiniai, turėtų būti miesto patriotais – prisidėti prie miesto infrastruktūros kūrimo, galvoti apie miesto pravažumą, kad nesusidarytų gatvėse kamščiai. Kita vertus, didieji prekybos centrai turėtų būti statomi ne centrinėje miesto dalyje, o miesto pakraščiuose, kaip yra visame pasaulyje“, – paaiškino J. Katinas. Paslapčių neatskleidė Prieš pradedant prekybos centro „Lidl“ statybas J. Basanavičiaus g. 67 kalbinta bendrovės „Lidl Lietuva“ Korporatyvinių reikalų ir komunikacijos departamento specialistė Valerija Lebedeva naujienų portalui JP aiškino negalinti daug komentuoti apie prekybos centrų plėtrą. „Prekybos tinklo plėtra yra procesas, priklausantis nuo daugelio įvairių veiksnių, todėl nenorėtume užbėgti įvykiams už akių komentuodami. Galime patikinti, kad Panevėžys, kur šiuo metu turime vieną parduotuvę Kosmonautų g. 14, mums yra ir bus įdomus, o apie visus planuojamus atidarymus žiniasklaidą informuosime iš anksto. Plėsdami savo parduotuvių tinklą siekiame, kad kuo daugiau šalies gyventojų, vertinančių gerą kainos ir kokybės santykį bei patogumą apsiperkant, galėtų asmeniškai įsitikinti patys“, – kalbėjo V. Lebedeva. Lietuvoje jau veikia 32 „Lidl“ parduotuvės.