Valstybinė vartotojų teisių apsaugos tarnyba lapkričio 24 dieną pripažino, kad „Krekenavos agrofirma“ pažeidė Reklamos įstatymą ir skyrė įmonei 1 tūkst. eurų baudą. Tai pirmas kartas, kai tarnyba pritaikė sankcijas „Krekenavos agrofirmai“. Pasak „Krekenavos agrofirmos“ komercijos direktorės Linos Audickienės, bendrovė su tokiu sprendimu nesutinka ir skųs jį teismui. „Kadangi vyks teismo procesas, nuo komentarų šiuo metu susilaikome“, – BNS teigė L. Audickienė. Vartotojų teisių gynėjai vadovavosi Valstybinė maisto ir veterinarijos tarnybos, į kurią dėl „Krekenavos agrofirmos“ reklamos kreipėsi viena didžiausių šalies mėsos perdirbimo bendrovių„Biovela Group“, išvada. „Krekenavos agrofirma“ reklamoje vartojo teiginius „mėsingos“, „mėsingas“ ir „mėsinga“, kuriais daroma nuoroda, kad bendrovės mėsos gaminiai pasižymi ypatingomis savybėmis, nors tokios savybės būdingos visiems panašiems gaminiams. Visi aukščiausios rūšies mėsos gaminiai pasižymi mėsingumu – didesniu kiekiu mėsos nei pirmos ar antros rūšies mėsos gaminiai“, – komentare BNS sakė Maisto tarnybos komunikacijos skyriaus vedėja Giedrė Nenartavičiūtė. Pasak jos, bendrovės, ženklindamos produktus, gali teikti ir papildomą informaciją, tačiau ji turi atitikti teisės aktus ir neklaidinti vartotojų. „Biovela Group“ generalinio direktoriaus Audriaus Kantausko teigimu, bendrovė siekia, kad vartotojus pasiektų teisinga informacija apie maisto produktų sudėtį. „Tokiu būdu klaidinamas ne tik vartotojas bet ir komunikuojama žinia, kad kitų gamintojų gaminiai yra prastesnės kokybės“, – komentare BNS sakė A. Kantauskas. „Krekenavos agrofirma“ teiginius „mėsingos“, „mėsingas“ ir „mėsinga“ reklamoje naudojo nuo 2012 metų liepos. Bendrovė vartotojų teisių gynėjams nurodė, kad iki šiol pažeidimų dėl produktų ženklinimo nebuvo. Šių metų kovą vienintele „Krekenavos agrofirmos“ akcininke tapo V.Uspaskicho vaikų Julijos ir Eduardo valdoma įmonė „Edvervita“. Iki tol 65,9 proc. akcijų valdė koncerno „Vikonda“ kiaulininkystės kompleksas „Josvainių agrofirma“, dar 34,09 proc. – „Vikonda“.