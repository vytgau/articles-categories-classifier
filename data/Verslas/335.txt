Pasak advokato Andriaus Bambalo, „ICA Gruppen“ bei prekybos tinklą „Iki“ valdančios bendrovės „Palink“ akcininkai gali kreiptis į teismą, jeigu yra įsitikinę Konkurencijos sprendimu nepagrįstumu. „Nėra, kad sandoris iki galo žlugęs. Yra du būdai: viešas būdas per teismus, jeigu įmonės mano, kad tikrai yra teisios ir Konkurencijos tarybos sprendimas yra nepagrįstas. Kitas dalykas: vėl kreiptis į Konkurencijos tarybą, bet nusikelia visas sandoris. Klausimas, ar dėl tokio nusikėlimo sandoris dar vyks“, – BNS teigė A. Bambalas. Advokatų kontoros „Jurex“ vadovaujančioji partnerė Jurgita Judickienė taip pat tvirtina, kad Konkurencijos Tarybos sprendimo apskundimo galimybė neišnaudota, o sandorio nutraukimas būtų pernelyg skausmingas ir miglotas, todėl nėra labai tikėtinas. „Konkurencijos Taryba žengė beprecedentį žingsnį praeitais metais pritardama didžiųjų prekybos tinklų koncentracijai su išlygomis bei skirdama patikėtinį, atsakingą už sandorio šalių įsipareigojimų tarybai priežiūrą, todėl verslui šis atvejis ypač aktualus, tačiau šansų, kad bus išvengta ginčų – nedaug“, – komentare žiniasklaidai sakė J. Judickienė. Anot jos, „Iki“ ir „Rimi“ gali tikslinti prašymą dėl leidimo koncentracijai arba skųsti Konkurencijos Tarybos nutarimą. „Mažmeninės prekybos tinklai turi galimybę tikslinti prašymą dėl leidimo koncentracijai, o Konkurencijos Taryba jį apsvarstytų, tačiau tai gali komplikuoti ilgai šalių planuotą sandorį, nes šalių susitarimas dėl viso „Iki“ parduotuvių tinklo perleidimo „Rimi“ tinklui nebegalės būti vykdomas. Kitas tikėtinas scenarijus: sandorio šalys ginčys Konkurencijos Tarybos nutarimą, tačiau tokio ginčo perspektyvos irgi miglotos“, – aiškino J. Judickienė. Pasak A. Bambalo, sandorio perspektyvos priklauso nuo „Rimi“ ir „Iki“ ryžto jį užbaigti. „Klausimas, ar sutiks laukti „Iki“ tinklo pardavėjai? (...) Jeigu bus pasiryžimas, kad vis tiek reikia užbaigti, – gerai. Nes jeigu abi šalis pasiryžusios užbaigti, tai nėra žlugęs visiškai. Įvykdžius Konkurencijos tarybos įsipareigojimus gali vėl kreiptis dėl koncentracijos leidimo“, – teigė advokatas. Pasak dienraščio „Verslo žinios“, neoficialiais duomenimis, „ICA Gruppen“ svarsto kreiptis į tarptautinius arbitražus dėl Konkurencijos tarybos sprendimo. A. Bambalas tokią galimybę vertino skeptiškai. „Čia grynai iš konkurencijos teisės kylantis ginčas. Tada – Vilniaus apygardos administraciniam teismui. (...) Arbitražas būna tik tarp privačių asmenų ginčas arba gali būti prieš valstybę ginčas“, – aiškino A. Bambalas. Trečiadienį Konkurencijos taryba pranešė, kad „Rimi Lietuva“ per pusmetį neįvykdė įsipareigojimo parduoti 17 parduotuvių, todėl nebegali įsigyti „Iki“ tinklo. Konkurencijos tarybos sprendimas per 30 dienų gali būti skundžiamas Vilniaus apygardos administraciniam teismui. „Rimi Lietuvos“ vadovas Giedrius Bandzevičius BNS trečiadienį teigė kol kas negalintis pasakyti, ar Konkurencijos sprendimas bus skundžiamas. „Turime įvertinti ir susipažinti su Konkurencijos tarybos sprendimu, argumentais ir mūsų galimybėmis. Tačiau skundo procedūra bet kokiu atveju greičiausiai truktų keletą metų. Šiandienos sprendimas reiškia, kad negalime užbaigti įsigijimo ir toliau „Rimi“ ir „Iki“ veiks, kaip dvi atskiros bendrovės“, – tvirtino G. Bandzevičius. Tuo metu „ICA Gruppen“ vadovas Peras Strombergas (Striombergas) trečiadienį išplatintame pranešime sakė, kad po neigiamo Konkurencijos tarybos sprendimo bendrovė grįši prie ankstesnės strategijos Lietuvos rinkoje augti organiškai. „Rimi Lietuva“ prekybos tinklą „Iki“ valdančią bendrovę „Palink“ už 213 mln. eurų ketino įsigyti iš Vokietijos „Rewe Group“ ir kitų akcininkų. Šiuo metu Lietuvoje veikia 56 „Rimi“ ir 232 „Iki“ parduotuvės.