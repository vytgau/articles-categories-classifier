18.04 val. Lietuvos laiku „Brent“ rūšies naftos ateities sandorių kaina pakilo 0,35 proc., iki 58,08 dolerio už barelį. JAV „West Texas Intermediate“ naftos rūšies ateities sandorių kaina išaugo 0,25 proc., iki 52,09 dolerio už barelį. Jungtinių Valstijų naftos atsargos per savaitę, pasibaigusią spalio 13 dieną, sumažėjo 5,73 mln. barelių, iki 456,49 mln. barelių. Tai trečiadienį paskelbė Energetikos informacijos administracija (EIA). Tuo tarpu savaitinės benzino ir distiliatų atsargos padidėjo atitinkamai 0,91 mln. ir 0,53 mln. barelių. Rinkos dalyviai atidžiai stebi padėtį Artimuosiuose Rytuose. Irako naftos ministras Jabbaras al-Luaibi antradienį patvirtino, kad naftos infrastruktūra Kirkuke visiškai kontroliuojama vyriausybės ir įspėjo kurdus dėl vamzdyno blokavimo. Irako valdžios pajėgos pastarosiomis dienomis iš kurdų atkovojo naftos pramonei svarbų Kirkuko miestą. Prekybininkai mano, kad nestabili situacija mieste gali sutrikdyti naftos tiekimą - Kirkuko telkiniuose per dieną išgaunama maždaug 500 tūkst. barelių. Vis dėlto, naftos apimtys, pumpuojamos Kirkuko-Džeichano vamzdynu, kurio praleidžiamasis pajėgumas sudaro apie 600 tūkst. barelių per parą, trečiadienį smarkiai sumažėjo iki maždaug 225 tūkst. barelių per parą. Rinkos dėmesį prikaustęs ir Iranas. JAV prezidentas Donaldas Trumpas penktadienį paskelbė, kad vykdys griežtesnį kursą Irano atžvilgiu. Jis kategoriškai nepripažino, kad Teheranas laikosi susitarimo. Dabar JAV Kongresas per 60 dienų turi nuspręsti, ar grąžinti sankcijas Iranui, kurios buvo atšauktos. Bet, pasak Irano energetikos ministro pavaduotojo Amiro Zamaninia, JAV prezidento griežta pozicija Irano atžvilgiu iš esmės neturės įtakos Teherano planams plėsti naftos sektorių.