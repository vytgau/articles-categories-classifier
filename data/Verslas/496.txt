Ji pranešė, kad patikrinus 2007-2013 metais šalyje įgyvendintus projektus, nustatyta, kad 0,44 proc. lėšų išleista netinkamai. Pasak Valstybės kontrolės, 2007-2013 metais Lietuvoje įgyvendinta 8 tūkst. projektų. Europos Komisijai deklaruota per 8 mlrd. eurų. Iš jų per visą programavimo laikotarpį audito institucija atsitiktinės atrankos būdu patikrino beveik 1,4 mlrd. eurų. „Audito rezultatai patvirtina, kad Lietuvoje sukurta ES investicijų administravimo sistema iš esmės veikė gerai - netinkamų finansuoti išlaidų suma neviršijo ES teise nustatyto toleruotino klaidų lygio“, - teigiama pranešime. Tačiau Valstybės kontrolė nurodo, kad ji netikrina panaudotų lėšų efektyvumo. „Mūsų auditas - tai, pirma, patvirtinimas Europos Komisijai, kad 2007-2013 metais ES paramos administravimo sistema Lietuvoje atitiko nustatytus reikalavimus“, - pranešime teigė Europos Sąjungos investicijų audito departamento direktorius Arūnas Siniauskas. Atlikus auditą, sudaromos sąlygos Europos Komisijai, įvertinus audito ataskaitą, atlikti tolesnius 2007-2013 metų finansavimo laikotarpio užbaigimo veiksmus ir priimti sprendimą dėl galutinio 300 mln. eurų lėšų likučio išmokėjimo Lietuvai.