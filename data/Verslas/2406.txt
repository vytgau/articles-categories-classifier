Vekselis yra vertybinis popierius, kuriuo jį išrašęs asmuo be sąlygų įsipareigoja sumokėti tam tikrą pinigų sumą vekselyje nurodytam asmeniui pats arba įsako tai padaryti kitam. Lietuvoje išimtinai dominuoja paprastieji vekseliai, kuriais juos išrašę asmenys be sąlygų įsipareigoja patys sumokėti tam tikrą pinigų sumą vekselyje nurodytiems asmenims. Lietuvos Aukščiausiasis Teismas savo praktikoje yra išaiškinęs, kad vekselis yra abstraktus vienašalis sandoris. Skolininkas, išduodamas vekselį, sukuria kreditoriaus naudai jau visiškai kitą prievolę pagal vekselį. Dėl vekselio abstraktumo, vekselio gavėjui pareiškus reikalavimą jį apmokėti, bet skolininkui to nepadarius, šis reikalavimas vykdomas neįrodinėjant ir nevertinant vekseliu įtvirtintos prievolės pagrįstumo. Dėl šių priežasčių, skolos išieškojimo procesas yra paprastas ir operatyvus – nereikia kreiptis į teismą. Tai ir lemia vekselio patrauklumą. Kitos priemonės užsitikrinti skolos grąžinimą LAT, savo praktikoje vardindamas vekselio panaudojimo būdus, jį įvardino ir kaip prievolių užtikrinimo būdą, nes skolininkui garantavus savo prievolės įvykdymą vekseliu, bet jos nevykdant, kreditorius turi galimybę į operatyvų – neteisminį savo neabejotino ir visiškai pagrįsto reikalavimo patenkinimą Lietuvos įsakomųjų ir paprastųjų vekselių įstatymo nustatyta tvarka gaunant notaro vykdomąjį įrašą, kurį gali pateikti vykdyti antstoliui priverstinai. Hipoteka arba įkeitimas iš dalies yra panašūs į prievolių užtikrinimą vekseliais dėl to, kad abiem atvejais kreditorių reikalavimai tenkinami ne teisminio ginčo tvarka. Tačiau skirtingai nei vekselis, hipoteka ir įkeitimas nėra abstrakti savarankiška prievolė – tai papildoma prievolė, galinti egzistuoti tik su užtikrinama pagrindine prievole ir priklausanti nuo užtikrintos prievolės likimo. Be to, norėdami sudaryti hipotekos sandorį, gerokai užtruksite ruošdami dokumentus. Kad nereikėtų stumdytis teismo koridoriuose Vekselis yra pranašesnis už kitas priemones įpareigoti grąžinti skolą, kadangi tokiu būdu išvengiamas ilgas, nereikalingas ir brangus teismo procesas – kreditorius turi akivaizdžią teisę į priverstinį skolos išieškojimą iš skolininko. Išieškojimas pagal vekselį taip pat sumažina galimybę nesąžiningiems skolininkams vilkinti teismo procesą dėl skolos priteisimo ir apskritai piktybiškai vilkinti skolos išieškojimą. Verslui, norinčiam šiais laikais išlikti konkurencinėje kovoje, vekselis suteikia gan palankias sąlygas susigrąžinti skolas ir atgautas lėšas kiek įmanoma greičiau įdarbinti verslo augimui, skolų sumokėjimui ir pan. – tai civilizacijos požymis. Vekselių naudojimas yra pagrįstas tarptautine praktika. Tai yra be galo senas instrumentas kreditoriui užsitikrinti, kad skola jam bus grąžinta. Vekselių tvarką reglamentuoja Įsakomųjų ir paprastųjų vekselių įstatymas, kuris buvo kurtas derinant Lietuvos nacionalines vekselių teisinius santykius reglamentuojančias teisės normas su 1930 metų Ženevos konvencija dėl vieningo įsakomųjų ir paprastųjų vekselių įstatymo. Kaip apsisaugoti nuo nesąžiningo vekselio panaudojimo? Prievolę vekseliu užtikrinęs jo davėjas visada gali apsisaugoti nuo nesąžiningo vekselio turėtojo bandymo gauti dvigubą skolos sumokėjimą prisidengiant vekselio prigimtimi, nes įstatyme yra įtvirtintas privalomų vekselio rekvizitų sąrašas, tačiau nėra draudimo į vekselį įrašyti papildomus duomenis. Dėl šios priežasties siekdamas apsaugoti savo teisėtus interesus vekselio davėjas gali jame nurodyti, kad vekselis skirtas kitai prievolei užtikrinti. Taip pat jau apmokėjęs vekselį mokėtojas gali reikalauti, kad jam būtų atiduotas kreditoriaus pakvituotas vekselis, o sumokėjęs sumos dalį, skolininkas gali reikalauti, kad tai būtų pažymėta ir jam būtų išduotas pakvitavimas. Taigi instrumentai, apsaugantys vekselio davėjus nuo galimai nesąžiningų kreditorių veiksmų, egzistuoja – skolininkams tereikia jomis pasinaudoti. Kiekvienas besiskolinantis žino, kad skolą reikės grąžinti. Kreditorius siekia būti tikras, kad skolininkas ją grąžins laiku. Čia ir kreipiamasi pagalbos į puikų teisinį instrumentą – vekselį. Negalime teisti kreditoriaus už tai, kad šis skolina pinigus ir tikisi juos atgauti. Neginkime skolininkų interesų labiau nei kreditorių.