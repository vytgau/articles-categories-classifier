„Keičiantis rinkos situacijai Lietuvoje aktyviai dalyvaujame įvairiose tarptautinėse parodose. Vienoje jų Vokietijoje užmezgėme kontaktą su „Walmart“ atstovais Čilėje. Ši partnerystė virto realiomis galimybės - į Čilę gabensime jau aštuntąją „Kalnapilio“ alaus partiją. Tarpininkaujant Čilės atstovams, pradėjome derybas ir su kinais. Jos buvo sėkmingos“, - sako „Kalnapilio-Tauro grupės“ generalinis direktorius Marijus Kirstukas. „Walmart“ yra didžiausias pasaulyje mažmeninės prekybos tinklas ir didžiausia pasaulyje kompanija pagal pardavimo pajamas. Pasak „Kalnapilio-Tauro grupės“ vadovo, galimybė dirbti su pasauliniu mažmeninės prekybos lyderiu yra svarbus bendrovės veiklos įvertinimas. „Walmart“ laikosi labai griežtos derybų su tiekėjais politikos. Viskas vyksta tik korespondencijos būdu, grindžiant plikais faktais ir niekuo daugiau - jokių skambučių ar gyvų susitikimų. Spėjame, kad labai griežtą atrankos mechanizmą mums padėjo įveikti ne tik Lietuvoje žinomas daryklos vardas, 115 metų patirtis, ne vieną tarptautinį apdovanojimą pelnę produktai“, - sako „Kalnapilio-Tauro grupės“ vadovas. Galimybę derėtis su Kinijos „Walmart“ atstovais lietuviams suteikė sėkmingas sandoris su Čilėje pirmaujančiu prekybos tinklu. Pasak „Kalnapilio-Tauro grupės“ vadovo, čiliečiai lietuviškus gaminius savo rinkoje testavo kiek daugiau nei pusmetį, po kurio juos rekomendavo savo kolegoms Azijoje. Ilgai trukusių testavimų metu kinai galiausiai išsirinko dvigubai ilgiau brandinamą „Royal Select“ alų. „Kinija - tai didžiausia pasaulyje alaus rinka, tačiau pastaruosius trejus metus alaus pardavimas joje smunka po 5 proc. kasmet. Dėl stipriai kintančių vartotojų poreikių prekybininkai ėmė ieškoti naujų skonių alaus iš tolimesnių, kinams egzotiškesnių kraštų“, - sako M. Kirstukas. „Kalnapilio“ alus pasieks vieno didžiausių Kinijos mažmeninės prekybos tinklų „Walmart“ lentynas po to, kai pereis būtinas šalies maisto kontrolės procedūras. „Walmart“ Kinijoje valdo daugiau nei 430 parduotuvių.