LRT laidos „Labas rytas, Lietuva“ studijoje viešėję NT ekspertai tikino, kad situacija rinkoje šiuo metu pakankamai stabili, bet nuo rugsėjo gali atsirasti šiokių tokių pokyčių. „Pastaruosius 2–3 metus sklando toks gandas, kad lyg ir turėtų būti NT krizė. Šiandien situacija rinkoje yra pakankamai stabili. Kalbant apie Vilniaus miestą, kainų augimas gal kiek sustojęs, Kauno miestas yra „ant bangos“ ir kainos gerokai auga. Kituose miestuose situacija stabili ir kainos pastaruoju metu keičiasi mažai. Tikėtina, kad artimiausiu metu labai daug kas ir nepasikeis“, – LRT laidai „Labas rytas, Lietuva“ komentuoja NT ekspertas Mantas Mikočiūnas. Pasak jo, kreditavimo sąlygos labiausiai priklauso nuo Europos centinio banko (ECB), todėl iki rugsėjo mėnesio niekas neturėtų keistis. Rugsėjį ECB išleis pataisą ir koreguos EURIBOR rodiklį. Pasak M. Mikočiūno, po rugsėjo EURIBOR gali pradėti kilti, o tai reiškia, kad ir paskolų palūkanos padidėtų (jos susidaro iš EURIBOR ir banko nustatytos maržos). „Natūraliai tai išeis nuosekliai ir kažkokio didelio lūžio neturėtų būti. Vartotojai tai pajaus nebent ilgalaikiu laikotarpiu“, – aiškino M. Mikočiūnas. NT ekspertas Ramūnas Macijauskas LRT studijoje kalbėjo, kad NT statytojai ir vystytojai pasimokė iš 2008-ųjų krizės ir visų pirma bando realizuoti jau paruoštas patalpas nepastatydami per daug NT. „Rinka tikrai išliks pakankamai stabili. Mažai tikėtina, kad nauja statyba toliau taip pūsis ir bus statomis nauji objektai“, – komentuoja R. Macijauskas.