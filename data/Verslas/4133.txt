Nors oficialiai nudegusi medinė Kurhauzo – kurorto simbolio – dalis Palangai perduota tik spalio pabaigoje, darbai šiame objekte jau vyksta. „Ne tik ruošiamės projektavimo darbams, teritorijoje jau dirba paveldosaugininkai. Kaip ir buvo su Kultūros paveldo departamento direktore Diana Varnaite sutarta, pirmiausiai jie turi nustatyti šio istorinio statinio likučių būklę, – sakė Šarūnas Vaitkus. – Kai tai bus žinoma, galėsime pradėti rengti reikiamus dokumentus ir kalbėti apie tolimesnius planus bei lėšas, būtinas Kurhauzo atstatymui“. Paskirtis – kultūrinė Pasirašant medinės Kurhauzo dalies perdavimo-priėmimo aktą, kurį pasirašė mero įvardinta D. Varnaitė ir savivaldybės administracijos direktorė Akvilė Kilijonienė, buvo kalbama, kad atkurtoji medinė pastato dalis bus skirta vietos bendruomenei. „Tikriesiems šeimininkams“, – įvardijo Kultūros paveldo departamento vadovė. Administracijos direktorė priminė, kad kultūrinių erdvių mieste trūksta ir kad vietos gyventojams tokia vieta žūtbūt reikalinga. Tą patvirtino ir kalbinamas miesto meras. „Kadangi dabar jau viso Palangos Kurhauzo savininkas bus savivaldybė, tai ir šio pastato paskirtis išliks tokia pati, kokia yra jau dabar atkurtoje mūrinėje Kurhauzo dalyje, t. y. kultūrinė, – paaiškino Š. Vaitkus. – Savivaldybė tikrai neatkurs anksčiau ten buvusios veiklos. Ir ne tik todėl, kad pelno siekiančia veikla iš principo negalime užsiimti, bet dėl to, jog mūsų kultūros darbuotojai, meno kolektyvai neturi tinkamų erdvių. O juk kalbame apie istorinę vertybę, pirmąjį pastatą kurorte, nuo kurio prasidėjo Palangos kaip kurorto vystymasis“. Konkretų atsakymą, kas bus daroma medinėje Kurhauzo dalyje, kurorto vadovas žadėjo pateikti tada, kai bus parengtas techninis statinio projektas. Atkurs tik išorę Ir nors konkretaus sprendimo Savivaldybė dar neturi, pirminiai planai jau dėliojami. Meras atskleidė, kad D. Varnaitės teiravosi, ar bus galima keisti atkuriamo Kurhauzo patalpų išdėstymą, išplanavimą. „Pasirodo, galima. Kultūros paveldo departamento direktorė man priminė, kad lygiai tą patį darėme ir su garsiuoju „Anapiliu“. Jame vidaus patalpų planas kažkiek keitėsi, atsirado liftas, kurio devynioliktame amžiuje projektuotojai nė negalėjo įsivaizduoti, – pasakoja kurorto vadovas. – Taip ir su Kurhauzu: išorė privalės būti atkurta identiškai, o viduje galimi pakeitimai. Pirmieji mūsų pamąstymai, ką galėtume daryti atgautoje Kurhauzo dalyje, – dar didesnė salė didesnės apimties renginiams“. Anot pašnekovo, jau atstatytoje dalyje esanti salė yra labiau skirta kameriniams renginiams, reprezentacijoms, joje vienu metu telpa vos pora šimtų žiūrovų, o masiniams kolektyvų pasirodymams vietos neužtenka. Tad ką tik atgautoje medinėje istorinio pastato dalyje galėtų atsirasti dvigubai daugiau žiūrovų talpinanti salė, kurioje vyktų meno kolektyvų koncertai, teatrai rodytų spektaklius. Dar meras galvoja, kad šioje pastato dalyje galėtų įsikurti ir nuolat veikti, rinktis Palangos krašto etnoklubo „Mėguva“ ar kitų kolektyvų nariai. Atgims ir pastatai gretimuose sklypuose Palangos miesto meras sako turįs žinių, kad tuo pačiu metu, kai naujam gyvenimui bus prikeliamas istorinis Kurhauzas, kelsis ir kiti greta esantys pastatai. „Džiugu, kad Palanga nuolat keičiasi, gražėja, kad vienu žingsniu eina ir savivaldybė, ir verslininkai, – neslėpė džiugesio Š. Vaitkus. – Žinau, kad netrukus darbai prasidės ir priešais atkuriamą Kurhauzą, antrapus J. Basanavičiaus gatvės. Čia vietoje nugriautos „Bangos“ greitu laiku bus pradėtas statyti naujas pastatas. Verslui juk irgi svarbi kiekviena diena. Kiek žinau, jie jau yra baigę rengti dokumentus, derinti projektus ir laukia leidimo statybai“. Mero duomenimis, naujai išdygsiančiame pastate įsikurs restoranas su terasa į Rąžės upelio pusę. Taip pat čia veiks gintaro meno dirbinių galerija. Detalusis planas parengtas, o techninis projektas jau rengiamas ir kitam pastatui, kurio vietoje iki šiol veikė vaikams skirti atrakcionai. Senieji palangiškiai mena, kad panašiai toje vietoje kadaise stovėjo kurortą garsinęs restoranas „Jūra“. Meras sako, kad verslininkai planuoja šioje vietoje veikiančius vaikų atrakcionus patraukti į kiemą (padaryti panašiai kaip J. Basanavičiaus g. pabaigoje sumąstė Vasaros parko įkūrėjas Dainius Drungilas). Pokyčiai – per porą metų „Vaikams skirtų pramogų besikuriantieji neatsisako. Tik jos nebus prie pat gatvės, o kiek giliau į kiemą. Na, o prie gatvės išdygs naujas pastatas, kuriame taip pat planuojama įkurdinti restoraną, – dalijasi žiniomis Š. Vaitkus. – Tad gali būti, kad tiek šiuo metu atgauta Kurhauzo dalis, tiek įvardinti pastatai atsiras panašiu metu. Mes planuojame Kurhauzą atkurti per 2018–2019 metus“. Laukiama pažinties su naujaisiais buvusio viešbučio „Pajūris“ savininkais. Šis gigantiškas pastatas įsikūręs greta vaikų atrakcionų ir šiuo metu yra „apmuturiuotas“ senosios Palangos vaizdais, apjuostas dėmesį nukreipiančių kioskų juosta. Mat ilgus metus didžiulis, nenaudojamas, yrantis pastatas pačioje jautriausioje kurorto dalyje, J. Basanavičiaus gatvės pradžioje, buvo tikrų tikriausias Palangos įvaizdžio „šašas“. Dabar viliamasi, kad ledai pajudės ir šis pastatas kartu su kitais atsinaujins, prisikels naujam gyvenimui. „Tik tiek, kad dar nesusitikau su pastato naujaisiais savininkais, nepasikalbėjau ir nežinau, ką jie planuoja daryti, kada pradėti naujakurystės darbus, – neslėpė Palangos meras Š. Vaitkus. – Tačiau norisi manyti, kad šįkart verslininkų požiūris bus rimtas“. Pašnekovo žiniomis, naujieji buvusio viešbučio savininkai yra vilniečiai.