Pristatydamas tyrimo rezultatus Mykolo Romerio universiteto profesorius Tadas Limba pirmadienį sakė, kad 76 proc. respondentų išreiškė norą pradėti verslą, bet tik 33 proc. savo gebėjimus vertino kaip tinkamus verslui pradėti. „Tuo tarpu pasaulio mastu skirtumas tarp noro ir gebėjimo yra 6 proc. Tai rodo, kad Lietuvoje verslas gali būti vertinamas kaip socialinių problemų sprendimo būdas, noras išlipti iš skurdo“, – sakė T. Limba. Lygindamas Lietuvą su kitomis šalimis, T. Limba pateikė ir Vietnamo bei Indijos pavyzdžius, šalyse verslą norėjo pradėti daugiau kaip 90 proc. respondentų, tuo tarpu JAV ir Šveicarijoje šis atotrūkis yra atvirkštinis, t. y. gebėjimai vertinami geriau nei noras pradėti verslą. Lietuvoje palankiai mokesčių sistemą vertina 32 proc., Estijoje – 48 proc., o Latvijoje – 31 proc. respondentų. „Pasauliniai rodikliai rodo, kad mokesčius pasaulyje palankiai vertina 33 proc., veiklos aplinką – 34 proc. respondentų“, – lygino T. Limba. Taip pat respondentų buvo klausiama, kuriose srityse, kalbant apie verslą, jiems labiausiai reikia pagalbos. „Verslo idėjos kūrimui Lietuvoje pagalbos reikia 19 proc. žmonių, Latvijoje – 7 proc., Estijoje – 19 proc. Tai rodo, kad Lietuvoje kūrybiškumas yra vertinamas“, – sakė jis. Respondentai Lietuvoje kaip labiausiai pagalbos reikalaujančią sritį paminėjo administravimą – tai paminėjo 36 proc. respondentų. Latvijoje šis rodiklis siekia 35 proc., o Estijoje – 22 proc. Kalbant apie finansavimą, tik 12 proc. respondentų paminėjo, kad jiems reikia pagalbos gaunant finansų, nors pasaulio rodikliai rodo, kad pagrindinis akcentas dedamas būtent šioje srityje – Europos Sąjungoje, JAV ir Azijoje tai yra pagrindinė pagalbos reikalaujanti sritis. Lietuviai gerai save vertina kalbant apie idėjų generavimą, rizikos priėmimą ir aplinkos palaikymą. Lietuva visose šiose srityse pirmauja. „73 proc. respondentų palankiai vertina idėjų generavimą, 48 proc. – finansų pritraukimą, o rizikos priėmimą – 74 proc. Tuo metu darbo įsipareigojimus palankiai vertina 85 proc., o aplinkos socialinį palaikymą – 88 proc. (respondentų – ELTA). Pasauliniai rodikliai daug mažesni“, – sakė T. Limba. Tyrimas atliktas Miuncheno technikos universiteto profesorių. Tyrimo trukmė – 2017 metų balandžio 16–birželio 16 dienos, jame dalyvavo 24 valstybės. Lietuvoje buvo apklausta apie 2000 respondentų.