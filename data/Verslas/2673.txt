„Nemanau, kad čia reikia kaltinti mažą rinką. Reikia kaltinti didžiulį godumą ir kažkieno nepriežiūrą. Nes tie tinklai tapo tokie stambūs, kad jie faktiškai pradeda įtakoti politiką“, - pirmadienio vakarą 19 val. 30 min. LNK laidoje KK2 kalbės Ž. Pavilionis, rašoma pranešime spaudai. Ž. Pavilionis ne vienerius metus gyveno JAV, kur nuolaidos yra daug didesnės nei Lietuvoje. „Kostiumas čia kainuoja 2-3 kartus brangiau nei Amerikoje. Ramiai galiu nusipirkti neblogą kostiumą už 200 dolerių, tai yra 150 eurų. Pabandykit nusipirkti už tokią kainą čia... O ką jau kalbėti apie nuolaidas, kurios ten būna maksimalios, ten gali už dešimtis dolerių kartais nusipirkti“, - sakė jis. Šią vasarą JAV lankęsis žurnalistas ir laidų vedėjas Domininkas Ramonas laidoje sakys, kad Las Vegase brangiausi firminiai džinsai kainuoja vos 56 dolerius bei dovanų gauni dar dvejas poras. „Godumo marža yra milžiniška. Tai kodėl nepasiūlyti garbingiems tinklams, jeigu tokių liko, tiesiog tiesiai šviesiai įvardinti savo antkainį... Imkit ir pasakykit, kiek jūs čia nusilupot nuo tų pirminių gamintojų“, - kalbės Ž. Pavilionis. „Jeigu geri batai Lietuvoje kainuoja šimtais, tai Amerikoje tiesiog tokių kainų nėra. Ten kainuoja žymiai mažiau ir doleriais ir yra daug geresnės kokybės prekės, nes pas mus yra iš esmės tikrai brangi avalynė, tikrai brangesni rūbai, o žmonės ten uždirba 10-20 kartų daugiau“, - sakys Ž. Pavilionis. Visą interviu su Žygimantu Pavilioniu žiūrėkite šį pirmadienio vakarą laidoje KK2, 19 val. 30 min. per LNK.