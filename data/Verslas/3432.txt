Kartu nustatomos griežtos taisyklės, užtikrinančios saugesnę mokėjimų aplinką, visų pirma tiems, kurie naudojasi nuotoliniais kanalais. Siekiant padidinti mokėjimų saugumą, siūloma nustatyti saugesnį autentiškumo patvirtinimą, kai prie sąskaitos jungiamasi nuotoliniu būdu ir inicijuojama elektroninė mokėjimo operacija. Taip pat numatoma, kad mokėjimo paslaugų teikėjas turės nustatyti rizikos mažinimo priemones ir kontrolės mechanizmus. Mokėjimų paslaugų teikėjas privalės nedelsiant informuoti priežiūros instituciją apie didelius operacinius ar saugumo incidentus. Naujasis reguliavimas išplečia mokėjimų paslaugų rinką ir leidžia atsirasti naujiems tiekėjams. Nuo šiol mokėjimus galės vykdyti ne tik bankai, bet ir visiškai nauji paslaugų teikėjai, o bankai privalės jiems suteikti galimybę mokėjimus inicijuoti. Tai sudarys vartotojui galimybę vykdyti mokėjimą iš sąskaitos atidarytos kito mokėjimų paslaugų teikėjo. Nauja sąskaitos informacijos paslauga leis vartotojui gauti informaciją apie atidarytas keliose įstaigose sąskaitas. Siekiama efektyviau ginti vartotojų teises. Jie galės naudingiau nutraukti sutartį - siūlomas trumpesnis 6 mėn. laikotarpis, kuriam praėjus, už bendrosios sutarties nutraukimą nemokamas komisinis mokestis, šiuo metu galioja 12 mėn. Mokėtojui tenkančią patirtų nuostolių sumą dėl prarastos ar pavogtos mokėjimo priemonės siūloma sumažinti nuo 150 iki 50 eurų.