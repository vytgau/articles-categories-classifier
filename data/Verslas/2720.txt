R. Markauskas - automobilių transporto ekonomikos ir organizavimo srities profesionalas, keleivių vežimo srityje dirbantis jau 40 metų, ne vienerius metus vadovavęs UAB „Vilniaus autobusai“ eismo tarnybai. Naujojo VVT vadovo teigimu, UAB „Vilniaus viešasis transportas“ išgyvena transformacijos etapą, kai rekordiškai atnaujinamas viešojo transporto parkas, o įmonė pradeda dirbti konkurencijos sąlygomis. „Mūsų tikslas - ženkliai prisidėti prie Vilniaus viešojo transporto sistemos sostinėje atnaujinimo, patrauklumo didinimo ir gerėjančios keleivių nuomonės apie viešąjį transportą. Esame nusiteikę rimtai konkurencijai, turime tinkamai pasirengti naujiems galimiems maršrutų konkursams ir planuoti nuolatinį transporto parko atnaujinimo palaikymą, neapsiriboti dabartiniais įsigijimais. Kaip vienas didžiausių darbdavių rinkoje sieksime rasti būdų pritraukti geriausius darbuotojus, todėl šiemet ypatingą dėmesį skirsime darbuotojų motyvacinės sistemos diegimui ir darbo kokybei“, - R. Markauskas. Didžiausia Lietuvoje viešojo transporto įmonė „Vilniaus viešasis transportas“ kasdien eksploatuoja 345 autobusus bei 188 troleibusus, kurie darbo dienomis vidutiniškai perveža 500 tūkst. keleivių. Įmonėje dirba daugiau kaip 2075 darbuotojai.