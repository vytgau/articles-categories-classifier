Pasak Socialinės apsaugos ir darbo ministerijos, socialinės įmonių atsakomybės esmė - kai darbuotojų, aplinkos, bendruomenės labui viršijama tai, ką įpareigoja vykdyti teisės aktai. Pagrindinį Socialinės įmonės apdovanojimą įteikusi Vyriausybės kanclerė Milda Dargužaitė teigė, kad socialiai atsakingi verslai yra mūsų šalies ateitis ir gali padaryti didžiulę įtaką mūsų visuomenės raidai. „Pavyzdžiai, kuriuos šiandien išgirdome, yra tikrai nuostabūs pavyzdžiai. Labai norėtųsi, kad socialiai atsakingos įmonės Lietuvoje būtų norma, o ne išimtis. Manau, laimėtojai yra visi, kas dalyvavo, nes jūs suprantate, kaip tai yra svarbu,“ - sakė ji. Ketvirtadienį Nacionalinio atsakingo verslo apdovanojimo renginio dalyvius pasveikinusi socialinės apsaugos ir darbo viceministrė Eglė Radišauskienė pastebėjo, kad vienas iš šio konkurso tikslų yra kuo plačiau, kuo daugiau kalbėti apie įmonių socialinę atsakomybę, skleidžiant gerąją patirtį ir skatinant visas įmones siekti socialinės atsakomybės principų. „Įmonėse, kuriose socialinė atsakomybė yra verslo organizacinės kultūros dalis, būti socialiai atsakingu verslu nėra įvaizdžio ar mados dalykas. Džiugu, kad į Nacionalinio atsakingo verslo apdovanojimą teikė paraiškas įmonės iš visos Lietuvos, ir mažos, ir didelės, skyrė laiko užpildyti paraiškas, surinkti ir parodyti geruosius pavyzdžius“, - džiaugėsi viceministrė. Nominacijoje „Metų darbovietė 2016“ labai mažų, mažų ar vidutinių įmonių kategorijoje nugalėjo VĮ „Klaipėdos valstybinio jūrų uosto direkcija“. Ji apdovanota už komandinio darbo stiprinimą, pripažįstant ir įtraukiant darbuotojų idėjas į valdymo sprendimus. Didelių įmonių kategorijos nugalėtoja - UAB „Baldai Jums“. Ji apdovanojimo nusipelnė už sprendimus, kuriais tinkamai įvertinama darbuotojų sukuriama pridėtinė vertė ne tik verslui. Tarptautinių įmonių kategorijoje nugalėtoja pripažinta UAB „Transcom Worldwide Vilnius“ už sprendimus, kurie skatina darbuotojus teikti idėjas ir pasiūlymus, prisidedančius prie įmonės tikslų. Nominacijoje „Metų bendruomeniškiausia įmonė 2016“ labai mažų, mažų ar vidutinių įmonių kategorijoje nugalėjo UAB „SDG“ už bendruomenės tradicijų, kultūrinio paveldo išsaugojimo ir kultūrinių renginių rėmimą. Didelių įmonių kategorijoje apdovanota UAB „Maxima LT“ už sprendimus, kuriais prisidedama remiant bendruomenės iniciatyvas ir skatinant jų veiklą, o tarptautinių įmonių kategorijoje - AB „Swedbank“ už aktyvią veiklą bendruomeniniame gyvenime. Nominacijoje „Metų aplinkosaugos įmonė 2016“ labai mažų, mažų ar vidutinių įmonių kategorijoje nugalėjo UAB „Ansell protective solutions Lithuania“, didelių įmonių kategorijoje - AB „Amber Grid“, tarptautinių įmonių kategorijoje - AB „Telia Lietuva“. Papildomoje nominacijoje „Už pasiekimus vyrų ir moterų lygybės srityje 2016 metais“ laimėtoju išrinkta „Swedbank“ - už pastangas sukurti aplinką, kurioje bendrovės veikla būtų neatsiejama nuo lygybės ir įvairovės. Papildomoje nominacijoje „Už pasiekimus neįgaliųjų integracijos srityje 2016 metais“ laimėtoju išrinkta UAB „Baldai Jums“ už pastangas pritaikyti darbo sąlygas neįgaliesiems, prisidedant prie neįgaliųjų integracijos į darbo rinką. Socialiai atsakinga įmone paskelbtas „Swedbank“ už vykdomą politiką ir sprendimus, kurie svarbūs kiekvienam žmogui, bendruomenėms ir visuomenei. Paraiškas konkursui teikė ir savo socialinės atsakomybės veiklas pristatė taip pat UAB „Elektrifikacijos paslaugos“, GO-ERP, UAB, UAB „Lidl Lietuva“, AB „FREDA, Kredito unija „Saulėgrąža“, AB „Kauno energija“, AB Lietuvos paštas, Telia Lietuva, AB, VšĮ „Grunto valymo technologijos“, UAB „Ekonominės konsultacijos ir tyrimai“, VšĮ „Klaipėdos šventės“. Komisijoje, rinkusioje nugalėtojus, dalyvavo Socialinės apsaugos ir darbo ministerijos, „Baltosios bangos“ iniciatyvos, darbdavių bei profesinių sąjungų atstovai.