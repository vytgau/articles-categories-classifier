Šios savaitės laidos „Boso valanda su S. Jovaišu“ svečias – „Bitė Lietuva“ vykdomasis direktorius Pranas Kuisys. Savo karjerą P. Kuisys pradėjo nuo nekilnojamo turto agento darbo. Kaip sako, tuo metu jis tyrinėjo pats save: ką nori veikti ir kokią kryptį pasirinkti. Po to jis dirbo mažmeninės prekybos marketingo srityje, vadovavo „Tele2“ komercijos padaliniui Lietuvoje, vėliau ir Baltijos šalyse, dirbo „Carlsberg Baltic“ marketingo viceprezidentu. 2006 m. pašnekovas kartu su keliais bendraminčiais buvo įsigyjęs mažą alaus daryklą Biržų krašte. Tačiau, kaip dabar sako, tuomet neįvertino artėjančios krizės ir bandymą pačiam kurti verslą vadina patirtimi arba pamoka, kaip svarbu stebėti verslo aplinką. O nuo 2010 m. dirbdamas įvairiose bendrovės „Bitė Lietuva“ pozicijose kartu su suburta stipria vadovų komanda pasiekė, jog įmonė taptų sparčiausiai augančiu mobiliojo ryšio operatoriumi Lietuvoje. Laidos vedėjo paklaustas, kas, asmeninės savybės ar veiksmai, privedė prie įdomios, įvairios, bet sėkmingos karjeros, P. Kuisys atsakė, jog netiki tiesiog ateinančia sėkme. „Kalbant apie karjerą, apie tai, kaip save vertini, tai viskas priklauso nuo tavo požiūrio. Arba tu sakai taip, aš galiu, aš darau, arba tu sakai, man tinka taip. Turi turėti daug kantrybės, daug pasitikėjimo savimi, norą eiti į priekį, motyvaciją, įdėti daug darbo, o tada ta sėkmė ateina savaime. Lieka tik laiko klausimas, kada“, – apie savo karjerą pasakoja P. Kuisys. Kalbėdamas apie pasitikėjimą savimi ir kaip jo neprarasti, o praradus atstatyti, laidos svečias pirmiausia patarė atsakyti į klausimą sau pačiam, ar turi aiškius ir ilgalaikius tikslus bei motyvus. „Dažnai, jeigu esi vedinas kažkokių trumpalaikių dalykų, esant sunkioms aplinkybėms, užklupus nesėkmėms, gali suklupti ir neturėti motyvacijos atsikelti. Jeigu yra ilgalaikiai motyvai, trumpalaikės nesėmės tavęs neišbalansuoja. Motyvai turi būti aiškūs. Tik materialūs motyvai –nėra ilgalaikiai. Tai – dedamoji dalis. Man eiti į priekį, nors ir su tam tikrais vingiais, padeda mano siekiai ir aiškus savęs matymas“, – mintimis dalinosi P. Kuisys. Daugiau apie tai, kokių žmonių šiandien darbdaviams reikia labiausiai ir ką jie turi daryti, kad juos pritrauktų, žiūrėkite laidoje „Boso valanda su S. Jovaišu“. Sekite naujienas vadovams kartu! Prisijunkite prie „Boso valandos su S. Jovaišu” paskyros socialiniame tinkle „Facebook”! Užsiregistruokite „Boso valandos“ naujienlaiškiui. Jame naujausia informacija vadovams, kurie nori tobulėti: aktualūs straipsniai savišvietai ir saviugdai, Sauliaus Jovaišo įžvalgos įvairiomis temomis ir atsakymai į jūsų užduotus klausimus, vaizdo reportažai ir, žinoma, naujausios „Boso valanda“ laidos. Ieškokite Facebook.com/BosoValanda.