„Pakviečiau prisidėti banką prie plėtros regione ir atsinaujinančios energetikos. Esminė žinia buvo apie gaminančius vartotojus, kurie yra viena iš generacijos sričių. Praėjusiais metais sumažinome biurokratinę naštą, tai šiuo metu matome proveržį palengvinti finansavimo sąlygas“, - žurnalistams antradienį sakė Ž. Vaičiūnas. Anot ministro, prioritetas, visų pirma, yra saulės energiją gaminantys vartotojai. „Šiuo metu esanti sistema yra tokia, kad jei žmogus nori įsirengti sistemą, jis turi maždaug 5 tūkst. eurų sumokėti iš karto, galbūt su parama šiek tiek mažiau, apie 4 tūkst. eurų, bet vis tiek tai yra ženkli pinigų suma, kuri neleidžia sistemai būti plačios apimties ir būti prieinamai visiems vartotojams“, - kalbėjo Ž. Vaičiūnas. Ministro teigimu, banko buvo paprašyta patikrinti Lietuvos technines galimybes šioje srityje. „Mūsų modulis yra orientuotas į nuosavybės turėjimą, dėl to artimiausiu metu prašėme sugrįžti su įvertinimu, ar jie galėtų apskritai tokį modulį vystyti ir koks galėtų būti mechanizmas. Tai čia kelių savaičių klausimas“, - sakė jis. Anot M. Hyyryneno, taip pat buvo aptartas ir energijos vystymo daugiabučiuose namuose tolesnis planas. „Praėjusiais metais bankas skyrė 50 milijonų paskolą VIPA energijos užtikrinimui gyvenamuosiuose pastatuose, taigi aptarėme ir tolesnį bendradarbiavimą su VIPA“, - po susitikimo sakė M. Hyyrynenas. Taip pat jis pridūrė, kad susitikimo metu buvo aptarta ir tai, kaip apskritai Lietuvos energetikos įmonės galėtų tapti aktyvesnės regione. ERPB yra tarptautinė finansų institucija, kuri finansuoja projektus žemės ūkio, energijos vartojimo efektyvumo, finansų įstaigų, gamybos, vietinės aplinkosaugos infrastruktūros, gamtos išteklių, energetikos, nuosavybės, turizmo, mažų ir vidutinių įmonių, telekomunikacijų, informacinių technologijų, žiniasklaidos ir transporto srityse. Kaip anksčiau rašė ELTA, ERPB nurodo Lietuvoje daugiausia dėmesio skirti investicijų į atsinaujinančią energiją ir energetinį efektyvumą rėmimui, eksporto konkurencingumo didinimui ir vietinių bankų stiprinimui.