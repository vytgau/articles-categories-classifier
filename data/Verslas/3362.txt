Lietuva kartu su Lenkija buvo vienintelės valstybės ES, kur užimtumo lygis per ketvirtį sumažėjo. Per ketvirtį užimtumas Lietuvoje sumažėjo 0,5 proc., rodo trečiadienį paskelbti ES statistikos tarnybos duomenys. Lenkijoje šis rodiklis sumenko 0,3 procento. Latvijoje užimtumas per ketvirtį išaugo 0,5 proc., Estijoje – 1,3 procento. Per metus – trečiąjį šių metų ketvirtį, palyginti su 2016 metų liepos–rugsėjo mėnesiais – dirbančiųjų asmenų Lietuvoje sumažėjo 0,8 proc., Latvijoje ir Estijoje padidėjo atitinkamai 0,4 ir 2,6 procento. Visoje ES užimtumo lygis per ketvirtį išaugo 0,3 proc., per metus 1,8 procento. Paskelbė, kaip sekėsi Lietuvos pramonei Eurostatas trečiadienį paskelbė ir tai, kad Lietuvos pramonė atsiliko nuo ES vidurkio. Metinis pramonės augimas spalį Lietuvoje buvo lėtesnis nei vidutiniškai 28–iose Europos Sąjungos (ES) šalyse, skelbė Eurostatas. Pramonės gamyba per metus – spalį, palyginti su praėjusių metų spaliu – Lietuvoje ūgtelėjo 3,6 proc., rodo trečiadienį paskelbti ES statistikos tarnybos duomenys. ES ji vidutiniškai augo 4,2 procento. Latvijoje pramonė per metus ūgtelėjo 0,3 proc., Estijoje – 6,2 procento. Per mėnesį – spalį, palyginti su rugsėju – Lietuvos pramonė sumenko 1 proc., Latvijoje išliko stabili, Estijoje – padidėjo 1,7 procento. Visoje ES pramonė per mėnesį ūgtelėjo 0,3 procento.