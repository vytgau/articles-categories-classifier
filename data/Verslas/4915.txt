„Ūkininko patarėjo“ redakcijoje – pokyčių dienos. Pasikeitus daliai bendrovės akcininkų, naujoje valdyboje buvo patvirtintas naujas leidinio vyr. redaktorius, taip pat paskirtas naujas direktorius. Pareigų netekęs valdybos pirmininkas, direktorius ir vyr. redaktorius Vytenis Neverdauskas pasakoja, kad šie pokyčiai redakcijai buvo labai netikėti ir darbuotojai dar svarsto, ar apskritai likti dirbti. Spalio 11 d. dalis „Ūkininko patarėjo“ akcijų buvo parduotos bendrovei „Dvylika pirklių“, kuris jas nusipirko iš buvusio savininko Ramūno Karbauskio. Vieninteliu bendrovės „Dvylika pirklių“ akcininku Registrų centre yra nurodomas Petras Balčiūnas, jos direktorius – Darius Vitkevičius. Finansinių ataskaitų 2015 m. sausį registruota bendrovė Registrų centrui nėra pateikusi. Trečiadienį vykusiame bendrovės akcininkų susirinkime buvo išrinkta nauja bendrovės „Ūkininko patarėjas“ valdyba, kurios nariais atsisakė būti tiek V. Neverdauskas, tiek dar pora buvusių valdybos narių. Naujuoju bendrovės direktoriumi tapo Julius Skestenis, vyriausiuoju redaktoriumi – buvęs „Valstiečių laikraščio“ direktorius Gintautas Misiukevičius. Kaip toliau vyks redakcijos darbas ir ar darbuotojai liks dirbti su nauja vadovybe, turi paaiškėti pirmadienį. „ Ramūnas Karbauskis turėjo 33 proc. mūsų akcijų, jis jas pardavė investicinei bendrovei „Dvylika pirklių“, kuri, kaip man pasakojo, buvo sukurta specialiai tam, kad perimtų „Ūkininko patarėjo“ valdymą. Šiandien buvo akcininkų susirinkimas, ir jie, pasitelkę dar keletą smulkiųjų akcininkų, organizavo naujos valdybos rinkimus. Buvo išrinkta nauja valdyba, aš ir dar pora mūsų darbuotojų atsisakė dirbti valdyboje, mano, kaip vyr. redaktoriaus teises jie suspendavo, taip pat jie paskyrė naują direktorių. Aš buvau ir valdybos pirmininkas, ir direktorius, ir vyriausiasis redaktorius“, – pasakojo V. Neverdauskas. V. Neverdauskas teigė nežinantis, ar jis ir komanda liks toliau dirbti. „Mano ir jų santykius aiškinsimės pirmadienį, žiūrėsime, ar mes dirbsime, ar išeisime su visa komanda, ir jiems liks tik plikos sienos. Mes esame susiklausęs kolektyvas, 85 žmonės, ir visi kartu spręsime, ar dirbti, kaip iki šiol buvo ilgus metus. Jei išeis visas kolektyvas, jų investicija bus nulinė, nes didžiausia šitos bendrovės vertė yra žmonės: jei išeis visi žurnalistai, dizaineriai ir kiti, tokių, ypač mūsų specializacijos, tiesiog nebus kur ieškoti“, – sakė jis. V. Neverdauskas pasakojo, kad perėmimas įvyko labai keistomis aplinkybėmis: iš karto atvažiavo nauji apsaugos darbuotojai, IT specialistai, pradėję dirbti redakcijoje. „Kol kas aš nuraminau kolektyvą, pasakiau, dar keletą dienų dirbkime, nestabdykime leidybos, juk yra įsipareigojimai skaitytojams, prenumeratoriams, kaip bebūtų. O pirmadienį žiūrėsime“, – kalbėjo jis. Tuo tarpu naujasis direktorius J. Skestenis pateikia visiškai priešingą versiją. „Įmonė vykdė veiklą nuostolingai, akcininkai buvo nepatenkinti rezultatais, nutarė keisti struktūrą, žiūrėti, kokios yra problemos ir jas spręsti“, – komentavo jis. Paklaustas daugiau informacijos apie naujuosius akcininkus, jis teigė pats su jais nebendravęs. „Kiek žinau, įmonė susikūrė investiciniais pagrindais, investavo būtent į akcijas“, – sakė jis. J. Skestenis tvirtino, kad kalbos apie darbuotojų svarstymą išeiti yra visiškai nepagrįstos. „Nuotaikos, sakyčiau, net pakylėtos, radome situaciją, kad žmonės yra du tris mėnesius negavę atlyginimo, įmonė yra pakankamai sudėtingoje situacijoje ir dabar daromės veiksmų planą, kaip kuo greičiau iš tos blogos situacijos išeiti. Su darbuotojais buvo pravestas susirinkimas, su visias pakalbėta, ir ketinimų išeiti tikrai negirdėjau“, – teigė naujasis direktorius. Dešimtį profesinio gyvenimo metų dalinau tarp žiniasklaidos ir viešųjų ryšių. Vedžiau laidą radijo stotyje „Start FM“, dirbau dienraštyje „Vilniaus diena“, buvau atstove spaudai Baltijos televizijoje ir įstaigoje MOSTA. Be to, visada domėjausi rinkodara - esu baigusi verslo ir vadybos studijas. Džiaugiuosi, kad atsiradus visas šias temas apimančiam portalui M360, būdama jo redaktore galiu suderinti visas mylimas veiklos sritis.