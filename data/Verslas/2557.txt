Prezidentas Emmanuelis Macronas inicijavo šį renginį, jau vadinamą „investicijų pritraukimo viršūnių susitikimu“, tikėdamasis pasinaudoti proga suburti didžiųjų pasaulinių bendrovių lyderius, išsiruošusius į Pasaulio ekonomikos forumą, vyksiantį kitą savaitę Šveicarijoje, Davose. Ketinama pasiekti keletą ekonominių susitarimų, tarp jų, dėl vienos didelės investicijos į „tradicinę pramonę“ ir dviejų - į „aukštąsias technologijas bei dirbtinį intelektą“, sakė prezidentūros atstovas. „Mes ketiname pasinaudoti ta proga, kad pakeliui į Davosą įmonių vadovai atvyksta į Europą ir gali stabtelėti Paryžiuje“, - sakė pareigūnas, nepanoręs būti įvardytas. Susitikimas prasidės per pietus su šalies premjeru Edouard'u Philippe'u, vėliau vyks pokalbiai su ministrais ir iškiliais privačiais asmenimis, tokiais kaip matematikas Cedric'as Villani'is. Renginį vainikuos E. Macrono kalba ir vakarienė. Maždaug pusė planuojamo renginio dalyvių atstovaus Europos bendrovėms, tokioms kaip „Bosch“, SAP, „Novartis“ ir „Rolls-Royce“. Apie 25 proc. įmonių lyderių atstovaus amerikiečių grupėms, likusieji atvyks iš Afrikos, Artimųjų Rytų ir Azijos. Manoma, kad renginyje dalyvaus „JPMorgan“, „Goldman Sachs“, HSBC ir „Bank of America“ vadovai, tuo tarpu Kinijos milžinei „Alibaba“ atstovaus generalinio direktoriaus pavaduotojas.