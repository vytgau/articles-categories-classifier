„Boso valanda su S. Jovaišu“ svečias – lektorius Kęstutis Vingilis. Jis veda mokymus organizacijų vystymo ir asmeninio efektyvumo temomis įvairioms Lietuvos ir užsienio kapitalo įmonėms. „Kęstuti, kas tu toks?“, – pirmąjį klausimą pašnekovui užduoda S. Jovaišas. „Mane įvardina tuo, kuris užsiima personalu ir daro mokymus įdomiai. Bet šiaip turiu įvairiaspalvę praeitį. Kažkada buvau Švedijos karo akademijoje. Baigiau inžineriją. Tada grįžau į Lietuvą. Vilniaus universitete yra orientalistikos centras, ten baigiau magistrą. Teko būti Šiaurės Indijoje, Japonijoje, dalis dūšios vis dar ten likusi. Krypčių, kuriomis domiuosi, yra daug“, – į klausimą atsako K. Vingilis. K. Vingilis įsitikinęs, kad įvairių organizacijų komandos santykiuose šiandien labai svarbus – autentiškumas. „Vieni jį suvokia labai klišiškai, o kiti, priešingai – labai giliai. Bet vienas iš autentiškumo aspektų – gebėjimas nesigėdinti to, kas esi. Priimti save tokį, koks esi. Kuklumas be apsimestinio drovumo, patoso“, – paaiškina laidos dalyvis ir sako, kad toks suvokimas jam atėjęs kelionių po skirtingas pasaulio vietas, į kurias K. Vingilis dažniausias leisdavosi vienas, metu. Savo vedamų mokymu metu K. Vingilis sako pastebiantis, kaip keičiasi jaunoji karta. Jai, anot pašnekovo, įtakos priemone tampa vadovas, kuris nebijo būti netobulas, galintis pripažinti savo baimes, trūkumus ir klaidas. „Ir taip formuojama visai kitokia organizacinė kultūra negu būdavo anksčiau. Nebėra tokia aukšta hierarchija. Jaunimas iš vadovų reikalauja savo pavyzdžiu įrodyti, kad jie turi autoritetą. Pasiekimai nebedaro tokio įspūdžio“, – pasakoja K. Vingilis. Kiekvienoje kassavaitinėje laidoje „Boso valanda su S. Jovaišu” aptariami skirtingi klausimai, susiję su vadovavimu ir vadyba, kalbinamas vis kitas pašnekovas. Laidų metu nagrinėjama problematika aprašoma Sauliaus Jovaišo knygoje „Boso valanda: kasdienė šiuolaikinio vadovo knyga”, kurią leidžia leidykla „Baltos lankos”. Sekite naujienas vadovams kartu! Prisijunkite prie „Boso valandos su S. Jovaišu” paskyros socialiniame tinkle „Facebook”!