Vilniuje, netoli Lukiškių aikštės, įsikūrusios „Travelonline Baltics“ priklausančios kelionių agentūros „EasyTravel“ duris dar visai neseniai varstė apie tolimus kraštus svajojantys klientai. Tačiau šiandien jos durys užvertos, o darbuotojai ieško naujų darboviečių. Aludarių g. 2 įsikūrusiame biure sausio pabaigoje lankėsi pareigūnai. Kaip DELFI patvirtino Vilniaus apygardos prokuratūros atstovė Rita Stundienė, kratos atliktos siekiant atskleisti tiriamą nusikalstamą veiką. Įtariama, kad „Travelonline Baltics“ ir su ja susiję asmenys galėjo iššvaistyti jiems patikėtą ar jų žinioje buvusį didelės vertės svetimą turtą. Už tai Baudžiamajame kodekse numatytas laisvės atėmimas iki 7 metų.  Kaip informavo apie sustabdytą „Travelonline Baltics“ licenciją pranešęs Turizmo departamentas, kelionių organizatorius valdo šias internetinės prekybos svetaines: easytravel.lt, toptravel.lt, judek.lt, keliones.lt, kruizai.lt, skrydziai.lt, rezervacijos.lt, viesbuciai.lt ir kelionesinternetu.lt. Registrų centro duomenimis, vienintelis „Travelonline Baltics“ akcininkas yra kita įmonė „Aviahero“. Šios įmonės vienintelis akcininkas yra Paulius Jasaitis, su kuriuo DELFI praėjusią savaitę susisiekti nepavyko. P. Jasaičio valdoma „Aviahero“ turi didesnę dalį akcijų dar vienoje internetinės prekybos svetaines (pavyzdžiui, 24fly.com, 24fly.lt) valdančioje įmonėje „Skrydžiai LT“. Antroji šios įmonės akcininkė yra Eglė Lenkovičienė, kuri taip pat yra ir „Travelonline Baltics“ direktorė. Su ja DELFI praėjusią savaitę susisiekti taip pat nepavyko. E. Lenkovičienė 2018 metų sausio 2 dieną įkūrė naują įmonę „Du keturi“, į kurią buvo perkelta dalis „Skrydžiai LT“ turto. Sausio pabaigoje Turizmo departamentas E. Lenkovičienei ir P. Jasaičiui uždraudė 5 metus verstis kelionių organizavimu. Darbuotojai – nežinioje E. Lenkovičienė „Travelonline Baltics“ vadovauti pradėjo tik praėjusių metų gruodžio viduryje, o praėjus mėnesiui įmonė neteko licencijos. Šiuo metu „Travelonline Baltics“ oficialiai vis dar turi 22 darbuotojus, tačiau, kaip DELFI pasakojo vienas jų, realiai niekas nebedirba. „Kaip gali eiti į darbą, į įmonę, kuri nevykdo veiklos? Išėjome į kitas darbo vietas. Yra kitų kelionių agentūrų, dauguma žmonių išėjo pagal tas pačias profesijas dirbti, tai normalu“, – kalbėjo neįvardintu norėjęs likti šaltinis. Sausio 31 dieną „Travelonline Baltics“ skola „Sodrai“ sudarė 8041,28 euro. Vidutinis atlyginimas 2017 metų gruodį įmonėje sudarė 975,09 euro „ant popieriaus“. Kaip DELFI informavo Valstybinės darbo inspekcijos (VDI) asmenų aptarnavimo ir teisės taikymo skyriaus vyriausiasis darbo inspektorius Šarūnas Orlavičius, iki vasario 1 dienos buvo registruoti trys „Travelonline Baltics“ darbuotojų prašymai Darbo ginčų komisijai, jais darbuotojai prašė įpareigoti darbdavį išmokėti neišmokėtą darbo užmokestį ar kitas sumas, susijusias su darbo santykiais, bei kėlė atleidimo iš darbo reikalavimus. „Pažymime, jog minėti prašymai šiuo metu nėra išnagrinėti ir dėl jų nėra priimta sprendimų. Ar minėtos įmonės darbuotojai yra kreipęsi dėl konsultacijos į VDI specialistus, duomenų neturime“, – pridūrė jis. Š. Orlavičius dar paaiškino, kad, pagal Darbo kodeksą, darbdavys turi teisę nutraukti neterminuotą arba terminuotą darbo sutartį prieš terminą, jei darbuotojo atliekama darbo funkcija darbdaviui tampa pertekline dėl darbo organizavimo pakeitimų ar kitų priežasčių, susijusių su darbdavio veikla. „Svarbu pastebėti, kad, norėdamas nutraukti sutartį šiuo pagrindu, darbdavys turi įspėti darbuotoją prieš vieną mėnesį, o jeigu darbo santykiai tęsiasi trumpiau negu vienus metus, – prieš dvi savaites. Šie įspėjimo terminai dvigubinami darbuotojams, kuriems iki įstatymų nustatyto senatvės pensijos amžiaus likę mažiau kaip penkeri metai, ir trigubinami darbuotojams, kurie augina vaiką (įvaikį) iki keturiolikos metų, ir darbuotojams, kurie augina neįgalų vaiką iki aštuoniolikos metų, taip pat neįgaliems darbuotojams ir darbuotojams, kuriems iki įstatymų nustatyto senatvės pensijos amžiaus liko mažiau kaip dveji metai. Na, ir atleidžiamam darbuotojui turi būti išmokėta dviejų jo vidutinių darbo užmokesčių dydžio išeitinė išmoka, o jeigu darbo santykiai tęsiasi trumpiau negu vienus metus, – pusės jo vidutinio darbo užmokesčio dydžio išeitinė išmoka“, – dėstė VDI inspektorius. Š. Orlavičius dar pastebėjo, kad Darbo kodeksas taip pat numato galimybę nutraukti darbo sutartį darbuotojo iniciatyva dėl svarbių priežasčių. „Jei darbuotojui du mėnesius iš eilės ir daugiau nemokamas visas jam priklausantis darbo užmokestis (mėnesinė alga) arba jeigu darbdavys ilgiau kaip du mėnesius iš eilės nevykdo savo įsipareigojimų, kuriuos nustato darbuotojų saugą ir sveikatą reglamentuojančios darbo teisės normos, darbo sutartis gali būti nutraukta darbuotojo rašytiniu pareiškimu, apie tai įspėjus darbdavį ne vėliau kaip prieš penkias darbo dienas. Nutraukdamas darbo sutartį šiuo pagrindu, darbdavys privalo išmokėti darbuotojui dviejų jo vidutinio darbo užmokesčių dydžio išeitinę išmoką, o jeigu darbo santykiai tęsiasi trumpiau negu vienus metus, – vieno jo vidutinio darbo užmokesčio dydžio išeitinę išmoką. Tad, jei darbuotojui, pavyzdžiui, nėra mokamas du mėnesius iš eilės visas darbo užmokestis, darbuotojas darbo sutartį gali nutraukti ir savo iniciatyva bei gauti išeitinę išmoką. Jeigu darbuotojo prašymas nutraukti darbo sutartį dėl svarbių priežasčių nėra patenkinamas ir tarp šalių kyla ginčas dėl atleidimo, abi šalys turi teisę kreiptis į Darbo ginčų komisiją. Prašymą išnagrinėti ginčą Darbo ginčų komisijai darbo sutarties šalis turi teisę pateikti per tris mėnesius nuo tada, kai sužinojo ar turėjo sužinoti apie savo teisių pažeidimą“, – dėstė jis. Ragina kreiptis turistus Turizmo departamentas „Travelonline Baltics“ organizuotas keliones įsigijusius ir patirtų nuostolių kompensavimo pageidaujančius turistus ragina į juos kreiptis iki balandžio 30 dienos. „Draudimo bendrovė BTA kompensuos turistų patirtus nuostolius vadovaudamasi draudimo sutarties sąlygomis bei Vyriausybės patvirtintomis draudimo taisyklėmis dėl Kelionių organizatoriaus prievolių įvykdymo užtikrinimo. „Travelonline Baltics“ kelionių organizatoriaus pažymėjimo panaikinimas yra draudžiamasis įvykis. Draudimo bendrovė BTA atkreipia dėmesį, kad tai yra nuostolių draudimas, todėl kiekvieno turisto patirtus nuostolius skaičiuos atskirai. Visų pirma, bus žiūrima, ar sumokėta ir negrąžinta turistui suma viršija jau suteiktų paslaugų vertę. Jeigu sumokėta suma viršys suteiktų paslaugų vertę, skirtumas ir bus draudimo išmoka. Išmoka nebus mokama už jau nupirktus ir turistui perduotus lėktuvo bilietus. Draudimo bendrovė BTA ragina turistus neprarasti jau suplanuotų atostogų ir trūkstamą atostogų paketo dalį (pervežimus, viešbučius ir pan.) įsigyti kitose kelionių agentūrose. Neoficialiomis draudimo bendrovės BTA žiniomis, dalis turistų trūkstamas kelionių paketo dalis įsigijo „Kelionių akademijoje“ ir kitose kelionių agentūrose“, – Turizmo departamento pranešime cituojamas „BTA Baltic Insurance Company“ filialo Lietuvoje teisės skyriaus vyriausiasis teisininkas Rokas Tverijonas.