D. Trumpas savo kalboje ragino Kongresą priimti įstatymą dėl mažiausiai 1,5 trln. dolerių investicijų į šalies infrastruktūrą. Prezidentas taip pat skatino respublikonų ir demokratų partijas siekti kompromisų, bet tuo pat metu išlaikė griežtą liniją imigracijos klausimu. Tačiau doleris į šią kalbą neparodė iš esmės jokios reakcijos. Dolerio indeksas, skaičiuojantis valiutos stiprumą iš kitų didžiųjų pasaulio valiutų sudaryto krepšelio atžvilgiu, smuktelėjo 0,1 proc., iki 89,062 punkto. Indeksas žemiau 90 punktų ribos laikosi jau savaitę. Tuo tarpu euras šoktelėjo 0,2 proc., iki 1,2423 dolerio. Savo ruožtu jena smuktelėjo po to, kai Japonijos bankas paskelbė didinantis vidutinės trukmės Japonijos valstybės obligacijų pirkimo apimtis. Po šio pranešimo doleris pašoko iki 109,095 jenos, bet vėliau savo prieaugį prarado ir nusmuko iki 108,79 jenos. Antrojoje šios savaitės pusėje investuotojų dėmesys kryps į JAV federalinio atsargų banko (FED) pinigų politikos pranešimą. Neabejojama, kad FED nuspręs palikti galioti dabartines palūkanų normas, todėl pagrindinis investuotojų dėmesys kryps į užuominas apie galimus pinigų politikos sprendimus ateityje.