„Savo susirūpinimą dėl „Amazon“ išreiškiau dar gerokai prieš rinkimus“, – parašė jis savo „Twitter“ paskyroje. „Priešingai negu kiti, jie valstijų ir vietos valdžiai moka mažai mokesčių arba iš viso jų nemoka. Jie naudoja mūsų pašto sistemą kaip savo pasiuntinuką (ir dėl to JAV patiria milžiniškus nuostolius) ir priverčia daug tūkstančių mažmenininkų trauktis iš verslo!“ – parašė JAV prezidentas. Vos prieš dieną naujienų svetainėje „Axios“ pasirodė straipsnis apie tai, kad D. Trumpas yra „apsėstas“ „Amazon“, manydamas, kad technologijų milžinė moka nepakankamai mokesčių ir naudojasi JAV pašto tarnybos lengvatomis. Straipsnyje buvo nurodyta, jog turtingi D. Trumpo draugai skundžiasi, kad „Amazon“ žlugdo prekybos centrus ir tradicinius mažmenininkus. D. Trumpas jau seniai nesutaria su „Amazon“ įkūrėju Jeffu Bezosu, kuris per 2016 metų rinkimų kampaniją atvirai reiškė nepritarimą respublikonų kandidatui. J. Bezosas taip pat valdo laikraštį „The Washington Post“, kuris dažnai sulaukia D. Trumpo kritikos. Baltųjų Rūmų atstovas atsisakė komentuoti minėtą straipsnį, tačiau pareiškė, jog prezidentas „pasakė, kad nuolat siekia užtikrinti vienodas sąlygas visoms įmonėms“.