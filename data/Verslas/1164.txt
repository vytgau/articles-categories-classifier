Užsienio investicijas skatinanti agentūra „Investuok Lietuvoje“ pranešė, kad Vilniuje suburta 15 programuotojų komanda bus atsakinga už mobiliosios virtualios bendruomenės „Avakin Life“ programavimo darbus. „Lietuvos žaidimų kūrėjų asociacijos duomenimis, vos pusę tūkstančių darbuotojų turinti industrija generuoja apie 100 mln. eurų pajamų. Taigi tai sąlyginai maža bendruomenė, kurianti didelę pridėtinę vertę. Didelį postūmį šios industrijos augimui davė kelių sėkmingų žaidimų studijų persikėlimas iš Rytų Europos į Lietuvą, todėl kiekvienos užsienio bendrovės sprendimas kurtis Lietuvoje yra svarbus postūmis ir industrijai, ir šalies ekonomikai“, – pranešime spaudai teigė ūkio ministras Virginijus Sinkevičius. Nuo veiklos pradžios 2009 metais „Lockwood Publishing“ yra sukūręs aštuonis žaidimus „Sony PlayStation“, „iOS“, „Google Play“ ir „Amazon“ sistemoms, tačiau bendrovė geriausiai žinoma dėl 3D mobiliosios programėlės „Avakin Life“, kuri naudotojams leidžia tapti didžiulės virtualiosios bendruomenės dalimi. Lietuvoje jau veikia žaidimų kūrėjos „Unity“, „Charlie Oscar, „JetCat Games“, „TutoOONS“ ir kitos.