„Apple Lithuania“ Registrų centre įregistruota kovo 30 dieną, vienintelė jos akcininkė yra Airijoje registruota „Apple distribution international“. Lietuvos įmonei vadovauja „Apple“ tarptautinės įmonių teisės direktorius Peteris Denwoodas (Pyteris Denvudas). „Apple Lithuania“ įstatinis kapitalas – 2,5 tūkst. eurų. BNS kol kas nepavyko gauti „Apple“ atstovų komentaro, kokia veikla ji užsiims Lietuvoje. „Apple“ kuria ir parduoda techninę ir programinę įrangą, labiausiai pasaulyje ji žinoma dėl išmaniųjų telefonų „iPhone“, taip pat garsūs jos kuriami planšetiniai kompiuteriai „iPad“ bei asmeniniai kompiuteriai „Mac“.