Kaip teigiama pranešime, studijos tikslas - nustatyti ir apibrėžti optimalų tarpvalstybinės geležinkelio infrastruktūros valdymo modelį Baltijos valstybėse. Pranešime nurodoma, kad rengiant studiją įvertinamos projekto gyvavimo ciklo sąnaudos ir ekonominis veiklos efektyvumas, veiksmingas rinkos funkcionavimas apimant platų institucinį, veiklos ir komercinių veiksnių spektrą, atsižvelgiant į unikalų šio projekto pobūdį. „Studija padės geriau įvertinti „Rail Baltica“ teikiamą naudą Baltijos šalims, atsižvelgiant į ilgalaikę socialinę ir ekonominę Europos Sąjungos bei nacionalinių investicijų naudą. Be to, 2018 metams baigiantis, studija padės vykdyti kruopštų, informacija paremtą ir pagrįstą politinių sprendimų, susijusių su „Rail Baltica“ infrastruktūros valdymu, procesą“,- pranešime teigia RB Rail AS bendrovės verslo plėtros vadovas Kasparas Briskenas. Studija turės būti parengta iki šių metų rudens. Minėtame konkurse dalyvavo keturios kompanijos. Jis buvo vykdomas vadovaujantis Latvijos viešųjų pirkimų įstatymu. Įmonė „Atkins“ yra pasaulinė projektavimo, inžinerijos ir projektų valdymo konsultacijų įmonė. Ji padeda klientams planuoti, projektuoti ir pradėti vykdyti stambius investicinius projektus.