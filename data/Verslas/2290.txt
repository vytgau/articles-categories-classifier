Didžiausias naftos atsargas pasaulyje turinti valstybė teigia nuo vasario 20 iki kovo 19 dienos parduosianti 38,4 iš 100 mln. virtualiosios valiutos „petro“ vienetų. Pirminė kaina bus paremta naftos kaina sausio viduryje, o valiutos vertę palaikys šalies naftos atsargos. Po to „petro“ vertės pokyčiai „priklausys nuo naftos kainų svyravimo“, sakė Venesuelos mokslo ir technologijų ministras Hugbelis Roa. Apie virtualiosios valiutos kūrimą Venesuelos prezidentas Nicolasas Maduras paskelbė gruodį. „Tai leis mums žengti link naujų finansavimo formų šalies ekonominiam bei socialiniam vystymuisi“, - tuomet sakė prezidentas. Itin sunkią ekonominę duobę Venesueloje daugiausia lėmė prieš kelerius metus kritusios naftos kainos - žaliava sudaro apie 96 proc. viso šalies eksporto. Be to, Venesuela susiduria su rimtomis bėdomis restruktūrizuojant skolą, kuri, kai kurių ekspertų teigimu, siekia apie 150 mlrd. dolerių.