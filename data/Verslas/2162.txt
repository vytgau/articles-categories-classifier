Šiuo metu naujų pastatų statytojai arba stovinčių namų rekonstruotojai gali sumokėti sostinės savivaldybei kompensaciją, norėdami sumažinti minimalų automobilių stovėjimo vietų skaičių prie pastato – tokia praktika, anot STT, yra ydinga. „STT specialistai pastebi, kad savivaldybė nėra nustačiusi konkrečių savo įsipareigojimų, kaip ir kur sumokėtos kompensacijos naudojamos. Savivaldybė viešai neskelbia gautų kompensacijų sumų ir kam konkrečiai kompensacijos buvo panaudotos. Šie faktai gali būti vertinami nevienareikšmiškai, todėl STT įžvelgia galimą korupcijos riziką bei siūlo nustatyti, kad statybos užbaigimo aktas būtų tvirtinamas, kai savo sutartinius įsipareigojimus įvykdo ir statytojas, ir savivaldybė“, – rašoma STT pranešime. Tarnybos specialistai taip pat pastebėjo, kad Vilniaus vietinės rinkliavos nuostatuose nėra nurodyti terminai, kiek laiko gali būti neatlygintinai rezervuojama automobilių stovėjimo vieta, kurią statytojai įrengė ne savo sklype ir už savo lėšas, tačiau tą vietą perdavė savivaldybei. Vilniaus savivaldybės administracijos direktorius Povilas Poderskis BNS sakė, jog kol kas STT pastabos yra analizuojamos ir savivaldybės nuomonė bus pateikta kitą savaitę. „Šiuo metu Vilniaus miesto savivaldybė analizuoja Specialiųjų tyrimų tarnybos korupcijos prevencijos specialistų pateiktas antikorupcinio vertinimo išvadas dėl automobilių stovėjimas Vilniaus mieste. Jas išanalizavusi ir įvertinusi, savivaldybė kitą savaitę pateiks savo vertinimą ir sprendimus“, – tvirtino P. Poderskis. Vilniaus savivaldybė STT per du mėnesius turi atsakyti, kaip atsižvelgė į šias pastabas.