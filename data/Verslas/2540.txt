Gavusi informaciją apie alkoholio reklamą šiuose leidiniuose, institucija kol kas nedetalizuoja, kada pateiks siūlymus išspręsti situaciją taip, kad tokių žurnalų platintojams nereikėtų jos slėpti. „Vertiname informaciją. Tai yra jautrus klausimas, nenorime viso šito vilkinti, bet nenorime įsprausti savęs į vieną ar kitą datą. Tikrai stengsimės viską padaryti operatyviai ir maksimaliai protingu terminu“, – BNS sakė departamento Tabako ir alkoholio kontrolės skyriaus vedėjas Jurgis Kazlauskas. Jis teigė, kad kontrolieriai šią savaitę gavo informaciją apie užsienio leidinių rinkos mastą iš didžiausio Lietuvoje tokių žurnalų platintojo „Press Express“. Šios bendrovės vadovas Vigintas Bartaševičius BNS teigė, kad jo įmonė visoje Lietuvoje platina iki 300-ų leidinių, kuriuose gali būti alkoholio reklama. J. Kazlauskas tvirtino, jog kontrolės departamentas priims sprendimus, „kurie tenkins ir visuomenės, ir sąžiningo verslo, ir tokių žurnalų pirkėjų interesus“. Šiuo metu institucija nebaudžia užsienietiškų žurnalų platintojų už alkoholio reklamą juose. Ji nusprendė to nedaryti viešojoje erdvėje kilus pasipiktinimui, kad nuo sausio įsigaliojus alkoholio reklamos draudimui tokių leidinių platintojai ėmė plėšyti iš jų lapus su alkoholio reklama ar kitaip ją slėpti. Opoziciniai konservatoriai yra registravę įstatymų pataisas, numatančias alkoholio reklamos draudimo išimtį importuotiems leidiniams užsienio kalba.