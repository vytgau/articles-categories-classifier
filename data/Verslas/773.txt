Jis pripažįsta, kad jėgainė, nepaisant Lietuvos pastangų, gali būti pastatyta, tačiau tikina, jog dar anksti pratinti visuomenę prie minties, kad Vilniaus pašonėje yra branduolinis objektas. „Dažnai toks yra pateikiamas mitas, kad elektros energija, pagaminta šioje atominėje elektrinėje, bus pigi ir užplūs rinką. (...) Tikrai nebus mažinama kaina iki tokios, kuri galėtų nukonkuruoti elektros kainą mūsų rinkoje“, - „Žinių radijui“ sakė ministras Ž. Vaičiūnas. Anot jo, net jeigu elektra būtų importuojama į Lietuvos rinką, tai būtų „lašas jūroje“. „Turime įvertinti ir tai, kad šios elektrinės įtaka mūsų rinkai yra lašas jūroje, net ir tokiu atveju, jeigu elektra būtų importuojama. O šiuo metu pagrindinis tikslas yra tarptautinė projekto priežiūra. (...) Šių metų vasarą bus pateiktos streso testų išvados, kas dar turi būti tobulinama šiame projekte“, - sakė Ž. Vaičiūnas. Ministras tikina, kad kol kas nemato reikalo šviesti visuomenę apie tai, jog Lietuvos pašonėje dygsta branduolinė elektrinė, nes Baltarusija planuoja ją įjungti 2020 metais. „Tiek, kiek reikalinga imtis žingsnių iš valstybės, apie tai visuomenė tikrai bus informuota. Įvertinant projekto paleidimo laikotarpį, dar nėra tas metas, kuomet mes turėtume išsamiai šį klausimą diskutuoti. Terminus žinome, tam atsakingai ruošiamės ir apie tai kalbėsime“, - tikina Ž. Vaičiūnas. Energetikos ministras kovo pabaigoje uždraudė Kruonio hidroakumuliacinę elektrinę (HAE) naudoti Baltarusijoje statomos Astravo atominės elektrinės (AE) reikmėms. Pernai rudenį Vyriausybė patvirtino veiksmų planą, kaip apsisaugoti nuo Astravo AE. Jame be kitų priemonių buvo numatyta, kad Kruonio HAE negali būti naudojama Astravo AE reikmėms. Veiksmų planą Energetikos ministerija parengė įgyvendindama Seimo priimtą Būtinųjų priemonių, skirtų apsisaugoti nuo trečiųjų šalių nesaugių branduolinių elektrinių keliamų grėsmių įstatymo nuostatas. Seimas įstatymu yra pripažinęs Baltarusijoje, Astravo rajone, statomą AE nesaugia, keliančia grėsmę Lietuvos nacionaliniam saugumui, aplinkai ir visuomenės sveikatai. Veiksmų plane yra numatyta įgyvendinti eilę techninių priemonių, kurios leis mažinti elektros energijos patekimo iš Baltarusijos apimtis. Tarp jų - Šiaurės Rytų Lietuvos elektros perdavimo tinklo pertvarka ir optimizavimas, naujų oro linijų Vilniaus regione, kurios sustiprins Lietuvos elektros perdavimo tinklą, įrengimas. Įgyvendinant šį planą siekiama kartu su Estija ir Latvija susitarti dėl vienodų principų, susijusių su elektros energijos iš trečiųjų šalių patekimu į rinką, taikymo. Lietuva yra pagrindinė Astravo AE, kuri statoma apie 50 kilometrų nuo Vilniaus, kritikė. Vilnius teigia, kad jėgainė statoma nesilaikant tarptautinių saugumo standartų, nėra paaiškinta, kodėl pasirinkta būtent ši statybos vieta, esanti netoli tankiai apgyvendintos Lietuvos sostinės. Tačiau Baltarusija kaltinimus atmeta ir teigia besilaikanti visų reikalingų standartų.