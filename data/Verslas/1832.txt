Pasak agentūros, pernai Lietuvoje atlikta apie 40 įvairių pakeitimų, kurie prisidėjo prie verslo aplinkos gerinimo, bet apklausa rodo, kad pokyčių buvo per mažai, jog sąlygos pastebimai pagerėtų. „Nors Pasaulio banko verslo sąlygų tyrimo „Doing Bussiness“ duomenimis, verslo sąlygos Lietuvoje gerėja ir praėjusiais metais iš 21 vietos palypėjome į 16 vietą, tačiau dar yra kur tobulėti. (...) Konsultuodami Lietuvos įmones verslo pradžios, plėtros ir eksporto klausimais drauge su klientais neretai turime įveikti ne vieną verslo sąlygas ribojančią tvarką, taisykles ar tiesiog terminus“, – pranešime spaudai sako „Verslios Lietuvos“ Verslumo departamento direktorius Gytis Morkūnas. Pasak jo, per 2017 metus gerinant verslo aplinką daugiausiai nuveikta mokesčių aplinkos, darbo santykių ir administracinės naštos mažinimo srityse. Tyrimo duomenimis, verslo kūrimo sąlygas Lietuvoje labiau teigiamai (56 proc.) nei neigiamai (31 proc.) vertina eksportuojančios įmonės. Pradedančiojo ir Lietuvoje veiklą vykdančio smulkaus bei vidutinio verslo atstovų atveju 45 proc. verslininkų verslo kūrimo sąlygas vertina teigiamai, bet beveik tiek pat – 42 proc. – neigiamai. 50 proc. apklaustų startuolių verslo kūrimo sąlygas Lietuvoje vertina teigiamai, o 33 proc. – neigiamai. Tyrimą 2017 metų pabaigoje atliko tyrimų bendrovė „Spinter tyrimai“, verslo atstovų apklausoje dalyvavo 1035 respondentai.