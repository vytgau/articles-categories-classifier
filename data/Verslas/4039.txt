„Jeigu tai tiesa, kad žmogus, dirbęs tik valstybinėje tarnyboje, neturėjęs kitų pajamų šaltinių, demonstruoja didelius turtus – kelia įtarimų. Ir mes rengiame užklausą Mokesčių inspekcijai, kad būtų atliktas tyrimas, ar pajamos buvo teisėtos. Visuomenė turi būti tikra, kad valstybinių įstaigų tarnautojai savo asmeninei naudai nenaudoja valstybės resursų“, – trijų Baltijos šalių transporto ministrų susitikimui skirtoje spaudoje konferencijoje Vilniuje sakė R. Masiulis. Paklaustas, kokia galimybė patraukti atsakomybėn jau pareigų neinantį asmenį, R. Masiulis teigė, kad situaciją būtina vertinti ir teisiniu požiūriu. „Jeigu buvo įstatymo pažeidimai, už tokius dalykus reikia ir galima bausti. Bausmės pirmasis tikslas, kad tokie dalykai nesikartotų ateityje. Bet kad taip būtų, turi būti baudžiama už blogus dalykus praeityje“, – sakė ministras. Naujienų portalo 15min.lt duomenimis, A. Tvaronavičius turi įvairaus nekilnojamo turto už daugiau nei 1 mln. eurų – žemės sklypų, kelis namus ir butus Vilniuje. A. Tvaronavičius nekomentavo turto kilmės. A. Tvaronavičius iš pareigų savo noru pasitraukė spalio pabaigoje, kai ministerija jau tyrė direkcijos skelbtą 10 mln. eurų vertės Kybartų pasienio kontrolės punkto modernizavimo konkursą - įtarta, kad jis galėjo būti neskaidrus.