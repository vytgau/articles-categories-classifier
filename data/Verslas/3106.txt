Palangos viešbučių ir restoranų asociacijos prezidentė Ingrida Valaitienė DELFI informavo, kad šiame kurorte ne tik „Žuvinė“ per Kūčias siūlo šiai šventei būdingus patiekalus, tačiau taip aktyviai, kaip minėtas restoranas, to nekomunikuoja. Restoranų „Žuvinė“ savininkė Rūta Sakalauskienė DELFI prisipažino, kad ji seniai norėjo Kūčių vakarą „ištraukti“ žmones iš namų ir pakviesti į restoraną. „Tam reikėjo peržengti per lietuvišką mentalitetą. Juk reta kavinė per Kūčias dirbdavo, visi užsidarydavo. Nes niekas neidavo į viešumą per šią šeimos šventę. Į Kūčių vakarienę savo restoranuose pradėjome kviesti prieš šešerius metus. Iki tol niekas apie tai net nekalbėjo. Nepagalvojo, kad tai gali būti įmanoma“, – kalbėjo R. Sakalauskienė. Sumanymas prigijo Verslininkė prisiminė, kad pirmaisiais metais į Vilniuje įsikūrusį restoraną „Žuvinė“ klientai rinkosi vangiai, ateidavo apie 20–30 žmonių. Kitais metais svečių sulaukta daugiau. Paskui jau Kūčių vakarienes imta rengti ir Palangoje. „Šiemet per savaitę Kūčių vakarienę nusipirko 65 svečiai. Skambina ir daugiau, dar prašo, bet daugiau pas mus Vilniuje jau nebetilptų. Palangoje jau esame pardavę 50. Tai labai geras rodiklis, nes iki šiol Palangoje valgyti Kūčias restorane buvo nepopuliaru. Daugiausiai po du, po tris asmenis užsisako, šeimos. Nėra taip, kad užsisakytų kompanija švęsti. Tai ne šventė, o ramus vakaras“, – kalbėjo verslininkė. Ji prisipažino, jei tą vakarą pati būtų restorane, tai gal ryžtųsi ir maldą „Tėve mūsų“ sukalbėti: „Šiemet negalėsiu sudalyvauti. Bet tos minties neatsisakau, gal kam nors ir patiktų?“ Vyrauja žuvies patiekalai Per Kūčių vakarienę „Žuvinėje“ padengiamas vienas bendras stalas, o svečiai gali valgyti kiek telpa. „Bandome suderinti tradicines aukštaitišką ir žemaitišką virtuves. Ant stalo dedame tradicinius kūčių patiekalus: cibulynę, virtas bulves su lupenomis, kanapynę, aguonų pieną, kūčiukus, spanguolių kisielių, virtų kviečių, be riebalų ir glitimo keptą aguonų pyragą. Kadangi esame žuvies restoranas, tai pagaminame ir iš jos pagamintų patiekalų. Siūlome marinuotą žiobrį, keptą sterką, menkes su svogūnais, keptas ir marinuotas stintas. Tačiau neduodame jokių prabangių žuvų, uotų, lašišų ir kitų panašių. Tai nėra tradicinės lietuviškos žuvys. Labiausiai mėgstamas marinuotas žiobris. Jis tampa švelnus, lyg šilkinis. Jo spalva labai graži rausva. Ir skonis kitoks nei silkės“, – patiekalus vardijo restorano vadovė. Ji pridūrė, kad ant stalo visuomet yra ir kalėdaičių, kitaip dar vadinamų plotkelėmis. Ne visiems jų reikia, bet jie taip pat yra ant Kūčių stalo. „Klientai gali valgyti kiek nori. Nebijome, kad mus apvalgys. Taip nebūna. Žmonės valgo tiek, kiek jiems atrodo, reikia“, – šypsosi verslininkė. Kūčių vakarienė restorane „Žuvinė“ vienam asmeniui kainuoja 32 eurus. Idėja plinta R. Sakalauskienė DELFI sakiusi, kad ir kitos maitinimo įstaigos ėmė siūlyti Kūčių vakarienę. „Viena įmonė taip pat kviečia į Kūčių vakarienę, tačiau sumodernintą variantą, nes siūlo jūrų gėrybių, lašišos. O ir kaina vienam žmogui viršija 50 eurų. Beje, mačiau, kad ir „Stikliai“ šiemet daro Kūčias“, – sakė verslininkė. Ne visiems priimtina Nepaisant to, Vakarų Lietuvoje naujovė per Kūčias vakarieniauti restorane sunkiai skinasi kelią. Kelių restoranų Palangoje ir Klaipėdos senamiestyje savininkas Ramūnas Pocevičius sakė, kad jis, kaip ir absoliuti dauguma lietuvių katalikų, per Kūčias bus namie su šeima. „Tikrai uždirbu užtenkamai, kad nereikėtų dirbti ir per šią šventę. Taip pat ir mano darbuotojams reikia per Kūčias vakarieniauti su savo šeimomis. Net ir baras, kuris paprastomis dienomis dirba iki vidurnakčio, per Kūčias dirbs tik iki 17 valandos. Jei kažkas kviečia šią dieną į restoraną, puiku. Gal kas nors ir susigundys, gal kam nors taip reikia. Bet man ir mano kolektyvui tai šeimos šventė“, – kalbėjo R. Pocevičius. Jis teigė negirdėjęs, kad koks nors restoranas Klaipėdoje pasektų „Žuvinės“ savininkų pavyzdžiu ir kviestų per Kūčias prie bendro stalo.