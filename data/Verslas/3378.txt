Žmogiškasis faktorius, deja, Lietuvoje dar labai gajus ir neretai tampa kliūtimi skaidrumui. Valdžios atstovams laikas nuo laiko surengiant eilinį tarpinstitucinį pasitarimą ir tariantis, ką daryti su statybomis, atsakymas slypi čia pat. Išdrįskime tapti partneriais ir pasinaudoti moderniu įrankiu, kurio idėją siūlo Statybininkų asociacija – speciali platforma, kurios paskirtis – išankstinis statybos įmonių atestavimas, bendradarbiaujant Vyriausybei, verslui bei 19-ai įvairių institucijų. Tai būtų tikriausiai pirmas Lietuvoje savireguliacijos įrankis, kurio efektyvumas leistų ne tik užtikrinti, kad bendrovių gebėjimai bei turimi pajėgumai yra realūs, tačiau kartu ir atgrasintų perkančiąsias organizacijas nuo praktikos bandyti kurti konkrečiai statybų sektoriaus įmonei pritaikytus viešųjų pirkimų kriterijus, nes tinkamas įmones automatiškai atrinktų sistema. Šiuo metu susiduriame su skirtingomis institucijomis, pasenusiais duomenimis, o kriterijus nustato valstybės ar savivaldybės institucijos, neturinčios reikiamų kompetencijų. 2014–2016 metais statybos darbams mūsų šalyje kasmet buvo išleista po vidutiniškai 2,4 mlrd. eurų, iš jų 64 proc. darbų įsigyta viešuosiuose pirkimuose. Nors šiuo laikotarpiu statybos darbų sutarčių vertė išaugo, tačiau akivaizdu, kad problemų yra, nes konkurencija mažėjo tiek tarp pavienių tiekėjų, tiek tarp rangovų grupių. Silpstanti konkurencija dar ne viskas. Kokybė. Šiemet vasarą susisiekimo ministras viešai paskelbė, kad Lietuvoje buvo masiškai ploninami keliai. Problemos imta ieškoti ne tada, kai tai pagarsino priežiūros institucijos, o kai akis ėmė badyti labai dažnas kelių remontas. Tuomet nebuvo pagailėta kritikos priežiūros institucijoms, tačiau galime ir privalome žengti toliau. Neabejotina, kad priežiūros sistema yra pasenusi, sustabarėjusi ir tinkamai neatlieka savo funkcijos. Ir situacija, kai verslas kaip lygus partneris dirba kartu su valstybės institucijomis, yra išlošianti abiem pusėms. Statybų verslas siunčia stiprią žinią: siekiame skaidrumo ir esame pasirengę prisiimti atsakomybę už savo srities sutvarkymą. Juo labiau, kas geriau žino didžiausias problemas ir slidžiausias landas, jei ne iš arčiausiai juos matantys profesionalai? Valstybinių institucijų ištekliai bei duomenys taip pat galėtų būti panaudojami operatyviai, laiku ir tikslingai, vardan stipriausių ir profesionaliausių bendrovių atrinkimo darbams mūsų keliuose, infrastruktūros objektuose, statiniuose. Šešėlį ir nekokybę sunku sugaudyti, tai galiausiai brangiai kainuoja mums visiems. Pasibaigė pyrago ir bizūno laikas, startuoja modernių technologijų era. Ne tik būkime jai pasiruošę, bet ryžkimės tapti jos dalimi.