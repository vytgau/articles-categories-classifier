Etikos sargai vertins, ar Registrų centro Sertifikatų centro vadovas Mindaugas Žaliukas ir buvęs Infrastruktūros valdymo departamento viršininkas Saulius Kvedaravičius nepažeidė įstatymo reikalavimų deklaruoti privačius interesus nustatyta tvarka ir terminais. Pirminiais VTEK duomenimis, M. Žaliukas nebuvo pateikęs privačių interesų deklaracijos, o S. Kvedaravičius savo deklaracijoje nebuvo nurodęs duomenų, jog iki 2016 metų lapkričio buvo tikrosios ūkinės bendrijos „Progesa“ nariu. Papildomai aiškintasi, ar S. Kvedaravičius nenusižengė įstatymo nuostatoms, kai savo deklaracijoje galbūt pavėluotai nurodė duomenis apie savo sutuoktinę ir jos darbovietę, einamas pirmininko pareigas daugiabučių namų savininkų bendrijoje „Vytenio loftai“ bei su privačiais asmenimis sudarytus du – pardavimo ir nuomos – sandorius. M. Žaliukas ir S. Kvedaravičius netiesiogiai buvo susiję su Vilniaus bendrove „EME solution“ – įmonė nuo 2010 metų yra gavusi Registrų centro užsakymų už beveik 3,8 mln. eurų. „EME solution“ įsteigta 2010 metų vasarį, 42 proc. jos akcijų tuomet valdė S. Kvedaravičiaus žmonos Ingridos Čaplikaitės sesuo Jurgita Čaplikaitė. Dar 42 proc. įmonės akcijų priklausė Danutei Stanevičienei, ji, BNS žiniomis, yra buvusios M. Žaliuko žmonos Gitos Žaliukienės sesuo. Šiuo metu po 50 proc. „EME solution“ akcijų valdo įmonės vadovas Darius Grigalius ir Jungtiniuose Arabų Emyratuose (JAE) registruota „Intendance Investments Limited“. D. Grigalius BNS praėjusių metų pabaigoje teigė, kad JAE įmonę valdo verslininkas, Lietuvos garbės konsulas Šveicarijoje, Klaipėdos prekybos, pramonės ir amatų rūmų Turizmo komiteto pirmininkas, uostamiesčio viešbučio „Michaelson boutique hotel“ savininkas Gintautas Bertašius. Tyrimą dėl M. Žaliuko ir S. Kvedaravičiaus VTEK pradėjo gavusi Viešųjų pirkimų tarnybos (VPT) pranešimą. Tarnybos vadovė Diana Vilytė BNS gruodį teigė, kad įtarimų sukėlė tai, jog vos 4 asmenų įmonė laimi didelės vertės Registrų centro konkursus, taip pat galimi giminystės ryšiai tarp Registrų centro darbuotojų, dalyvavusių e. parašo pirkimuose.