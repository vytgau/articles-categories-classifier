Lietuvos eksportas į Rusiją pernai augo net 30 proc., nors kai kurie analitikai nuvertina reeksportą, nuo kurio smarkiai priklausomas transporto sektorius, tačiau ir lietuviškos kilmės prekių eksportas padidėjo reikšmingai – 12 proc. „Mūsų eksportas į Rusiją auga dėl dviejų priežasčių. Visų pirma tai yra labai žema bazė. Kai tavo eksportas per ketverius metus krenta 62 proc., tai tas 12 proc. prieaugis visiškai nestebina“, – portalui aiškino Lietuvos pramonininkų konfederacijos patarėjas ekonomikai Aleksandras Izgorodinas. „Luminor“ banko analitikė Indrė Genytė-Pikčienė sakjo, kad 2016 metais į Rusiją Lietuva eksportavo 13,5 proc. visų eksporto prekių, o 2017 metais – jau apie 15 proc.: „Mūsų koridorius tarp Vakarų ir Rytų šiuo atveju yra ypač ryškus. Lietuva yra stipriai priklausoma nuo reeksporto srauto. Jam Rusijos rinka išlieka labai reikšminga. Šiai rinkai tenka apie trečdalį viso Lietuvos reeksporto. Per metus reeksporto srautas išaugo labai reikšmingai. Tas reeksportas ir lėmė bendrą eksporto rodiklio didėjimą“. Pasak jos, Lietuva yra sukūrusi efektyvią logistikos grandinę: „Lietuvoje yra logistikos centrai, visos transporto sektoriaus pajėgos, kurios aptarnauja šitą prekių srautą ir atitinkamai minta iš jo. Mūsų transporto sektorius tampriai priklausomas nuo tokio eksporto. Nemenką dalį transporto paslaugų suteikiame Rusijos rinkai.“