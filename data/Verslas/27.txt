Komisija pranešė, kad įkainiai už pasinaudojimą ESO, „Achemos“, „Akmenės cemento“, „Dirbtinio pluošto“, „E Tinklo“ ir „Lifosos“ elektros tinklais bus taikomi nuo birželio 1 dienos. Iki šiol gaminantys vartotojai už pasinaudojimą elektros tinklais atsiskaitė už atgautą iš elektros tinklų kiekį. Praėjusį ketvirtadienį komisija pakeitė elektros „pasaugojimo“ metodiką, tad įsigaliojus pakeitimams bus atsiskaitoma pagal vieną iš keturių modelių. Bus galima mokėti vienanarę paslaugų kainą, kai mokama už 1 kWh atgauto iš elektros tinklų elektros energijos kiekio, kurį prieš tai gaminantis vartotojas buvo pagaminęs ir patiekęs į skirstomuosius tinklus. Pagal šį modelį ESO žemos įtampos tinkluose už kilovatvalandę (kWh) reikėtų mokėti 3,2 cento, vidutinės - 1,55 cento. Kitas modelis, kai mokama vienanarė paslaugų kaina už 1 kW gaminančio vartotojo elektrinės įrengtosios galios. ESO žemos įtampos tinkluose už kW reikėtų mokėti 20,05 euro, vidutinės - 9,78 euro. Taip pat siūloma dvinarė paslaugų kaina, kai mokama už 1 kWh atgauto iš elektros tinklų elektros energijos kiekio, kurį prieš tai gaminantis vartotojas buvo pagaminęs ir patiekęs į skirstomuosius tinklus, ir už 1 kW gaminančio vartotojo elektrinės įrengtosios galios. ESO žemos įtampos tinkluose tai kainuotų 1,6 cento už kWh ir 10,02 euro už kW, o vidutinės - atitinkamai 0,7 cento už kWh ir 4,89 euro už kW. Taip pat gali būti mokama už procentą elektros energijos kiekio, gaminančio vartotojo patiekto kaupimo laikotarpiu į elektros tinklus, kuriuo gaminantis vartotojas atsiskaito už naudojimąsi elektros tinklais. Procentinis dydis, jeigu tam pritars komisija, ESO vidutinės įtampos tinkluose sieks 23 proc., žemos įtampos tinkluose - 38 proc. Jis bus nustatytas išskirtinai tik pagal patiriamas išlaidas infrastruktūrai, kiek kainuos atgal patiekti elektros energiją gaminančiam vartotojui. Gaminančių vartotojų paslaugų kainų metodika pakeista, atsižvelgiant į tai, kad Seimas pakeitė Atsinaujinančių išteklių energetikos įstatymą.