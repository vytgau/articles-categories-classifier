Planuojama, kad parduotuvė duris atvers šį rudenį. Numatoma, kad Vilniuje veiksiančioje 5000 kv. m. ploto parduotuvėje 300 kv. m. bus paskirti sezoninio sporto mini aikštelėms, kuriose bus galima išbandyti visą inventorių. Skirtingais metų laikais čia veiks mini futbolo aikštelė ar ledo arena. Šalia parduotuvės pastato esančios aikštelės plotas sieks 5800 kv. m., iš kurių 700 kv. m. taip pat bus skirta sportui. Lankytojai turės galimybę čia išmėginti krepšiniui, stalo tenisui ir kitoms sporto šakoms skirtas prekes. Likusioje aikštelės dalyje bus įrengta apie 260 automobilių stovėjimo vietų ir specialios, tik motociklams skirtos vietos. Kaip sako įmonei Lietuvoje atstovaujantis UAB „Decathlon“ vadovas Nicola Fogola, bendrovės tikslas yra pasiūlyti maksimaliai didelį prekių ir paslaugų asortimentą visiems aktyviai gyventi norintiems žmonėms. Pasak N. Fogola, jau pradėta ir norinčiųjų dirbti su šiuo prekės ženklu atranka. Pagrindinis kriterijus, pagal kurį visame pasaulyje priimami nauji „Decathlon“ darbuotojai – aistra sportui. „Decathlon“ tinklas iš viso valdo daugiau nei 1000 parduotuvių Šiaurės ir Pietų Amerikoje, Europoje, Afrikoje, Azijoje. Jose dirba apie 80000 žmonių. Artimiausios „Decathlon“ parduotuvės yra Lenkijoje, kurioje šiuo metu veikia jau beveik 50 parduotuvių. „Decathlon“ taps ir pirmaisiais „VNO verslo ir prekybos parko“ naujakuriais. Bendrovė „VPH“ jau pasirašė sutartį ir dėl viešbučio „Park Inn by Radisson“ įkūrimo šioje teritorijoje. Numatoma, kad ateityje čia taip pat atsiras biurai, paslaugų centrai. Visos investicijos į „VNO verslo ir prekybos parką“ sieks apie 80 mln. eurų. „Decathlon“ pastatas bus A plius energinės klasės, statybas vykdo bendrovė UAB „Binkauskas ir Stašinskas“. Pagrindinis „VPH“ biuras įsikūręs Vilniuje, kompanijos padaliniai veikia Rygoje ir Toronte.