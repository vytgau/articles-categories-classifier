M. Jusius Eltai teigė negalintis atsakyti, atskleisti galutinių „K2 SAGL“ akcininkų be jų sutikimo, tačiau tikino, kad tai - naftos produktų prekybos bendrovė, krovinius įsigyjanti iš įvairių perdirbimo gamyklų. „Tai yra prekybos įmonė, ji nusiperka produkciją iš įvairių gamyklų“, - Eltai sakė M. Jusius. Pasak jo, vienerių metų sutarties apimtys „bus nemažos“. „Tai yra nemaži mums kiekiai, jie gali siekti daugiau nei 10 proc. mūsų krovos“, - aiškino „Klaipėdos naftos“ vadovas. Per 2017 metus į bendrovės talpyklas perkrauta 7,177 mln. tonų naftos produktų, už kuriuos gauta 38,3 mln. eurų. M. Jusius tikino, kad naują klientą pritraukti pavyko dėl investicijų į terminalą, mat „Klaipėdos naftoje“ įrengta produktų pašildymo infrastruktūra, kurios reikia šiam klientui. „Jie veš papildomus srautus iš artimiausių gamyklų ir gabens produktus, kuriems reikės papildomo pašildymo krovos metu, kas turbūt ir lėmė pasirinkimą“, - aiškino jis. „Klaipėdos nafta“ pranešė, kad pagal naftos produktų perpylimo sutartį bus taikomas vadinamasis take-or-pay (krauk arba mokėk) modelis, kas reiškia, kad sutarties laikotarpiu „K2 SAGL“ įsipareigoja perkrauti tam tikrą kiekį krovinių. Tačiau bendrovė neatskleidžia, dėl kokio krovinių kiekio pasirašyta sutartis. Anot pranešimo, pernai didžioji dalis bendrovės investicijų buvo nukreipta į Klaipėdos naftos terminalo plėtrą - pastatytos naujos talpyklos - bei SGD paskirstymo stoties statybas. Iš viso per 2017-uosius investuota 32,9 mln. eurų, įgyvendintas pirmasis bendrovės strategijoje numatytas investicijų etapas ir pradėti antrojo etapo darbai. Pagal II investicijų etapą, planuojama pastatyti 10 naujų talpyklų, įrengti naują iškrovimo estakadą bei nutiesti naują geležinkelio vėžę.