Apie tai DELFI TV laidoje „Gyvai“ vienoje iš paskutinių laidų, skirtų iniciatyvai „Idėja Lietuvai“ kartu su Edmundu Jakilaičiu diskutavo vidaus reikalų ministras Eimutis Misiūnas, Seimo narys Dainius Kreivys ir ekonomistas Raimondas Kuodis. „Žmonės visais laikais judėjo paskui maisto šaltinius (dabar – paskui pinigus). Mes turime ne naują kinų sieną statyti šiame kelyje, o plačiai atkelti vartus. Pastatant prie jų lanksčius, greitus ir su ekonomikos dėsniais nesipykstančius prievaizdus. Spręsdami darbo jėgos klausimą, turime laikinai įsivežti jos tiek, kiek reikia tam, kad Lietuvos ekonomika augtų. Jei Lietuvos ekonomika augs, mes surinksime ir sumokėsime daugiau mokesčių, o mokesčius galėsime perskirstyti mažesnes pajamas gaunantiems. Įsileiskime ukrainiečius. Kol jų dar lenkai ir čekai visų nepaėmė“, – tokią ir dar ne viena panaši idėja buvo siūlyta nuo pat iniciatyvos pradžios. Vis dėlto E. Jakilaičio pašnekovų nuomonės dėl tokios idėjos visiškai išsiskyrė. „Labai pritariu idėjai. Ir šiandien turime visiškai priešingą situaciją. Visai neseniai teko išgirsti vieną istoriją, kai iš elektroninių žaidimų srities žmogus, atvažiavęs iš Maskvos, pragyvenęs 3 metus Lietuvoje dabar yra išprašomas, nes jam nepratęsiamas leidimas, reikalaujama gauti naują Vizą. Ir mes net tiems intelektualiems žmonėms, statome didžiulius vartus“, – įsitikinęs D. Kreivys. Tačiau jam paprieštaravo E. Misiūnas. Jo teigimu, politikas kalba tai, kas buvo skelbta viešoje erdvėje, tačiau esą Migracijos departamento darbuotojai turi visiškai kitokią informaciją apie šį ir daugelį kitų atvejų, kai esą užsieniečiams buvo nesuteikta teisė likti Lietuvoje. „Vis dėlto esu girdėjęs ne vieną istoriją. Manau, šiandien statome didžiulę kinų sieną. Ją reikia demontuoti, palengvinti įvažiavimą. Be abejo, kriterijai turi būti labai aiškūs – tai kompetencijos ir trūkstamų specialybių žmonės. Taip pat turi būti būti mokamos algos. Negali būti dempinguojami mūsų darbuotojai. Su tuo taip pat sutinku. Bet kas vyksta dabar? Mes atsivežam tuos pačius ukrainiečius per Lenkiją. Didžiulis kiekis ukrainiečių dirba samdomi lenkų kompanijų, nes yra laisvas žmonių judėjimas tarp ES šalių. Taip apeinami įstatymai, nemokami mokesčiai į biudžetą“, – savo pozicijos laikėsi D. Kreivys. Vidaus reikalų ministras tikino, kad dabar tai ir daroma: „Yra patvirtintas įmonių baltasis sąrašas, kuris toms įmonėms leis per kelias savaites gauti leidimą ir atsivežti. Ką norėčiau pabrėžti, kad ne visi užsieniečiai, kurie čia atvažiuoja, yra pūkuoti meškiukai. Tikrai yra visokių – ir kurie užsiima fiktyviais verslais, sudaro fiktyvias santuokas, o tai yra viena iš Migracijos departamento darbuotojų funkcijų.“ Ministras priminė, kad šiuo metu viešasis saugumas Lietuvoje vertinamas kaip aukštas, o grėsmės mažos. Taigi, reikėtų siekti, kad ši padėtis tokia ir išliktų. Į D. Kreivio primintą dar vieną graudžią istoriją, jis atsakė, kad oponento minimas atvejis buvo susijęs su fiktyvia įmone. Ekonomistas R. Kuodis įsiterpė, kad labiau verta kalbėti ne apie pavienius atvejus, o dešimtis tūkstančių į Lietuvą įvežamų užsienio darbuotojų. „Europa yra valdoma neoliberalų. Jie turi socialinį dempingą, kurio vienas iš apraiškų – darbutojų skolinimas, laisvi judėjimai. Aš neturiu nieko prieš ukrainiečius, myliu juos, bet. Jei norime susigrąžinti lietuvaičius, tai (lengvindami užsieniečių įsivežimą, – DELFI) pašaliname vieną iš mechanizmų, kaip tas galėtų įvykti. Jei pradeda trūkti darbo jėgos, jei didėja jos paklausa, turėtų didėti darbo užmokestis. Bet turime gudročių šalį. Verslas minimizuoja kaštus nesuvokdamas, kad alga yra ir pajamų šaltinis. Jie to nesuvokia, kai jie tai suvoks, tada pradės tapti elitu. Dabar taip nėra. Dabar jie bet kokiomis kainom atsiveža statybininkus ar kitus nekvalifikuotus darbuotojus. Jei vairuotojai ar paprasti mūrininkai, ukrainiečiams mūsų minimali alga kosminiai pinigai. Kokios bus pasekmės, žmonės nenorės likti siųs pajamas atgal šeimoms išlaikyti“, – svarstė ekonomistas. 