Edvino Kerzos teigimu, iki liepos ketinama pertvarkyti įmonę, pagrindines jos funkcijas perduodant Krašto apsaugos ministerijos (KAM) Kibernetinio saugumo ir informacinių technologijų departamentui – jis pradėjo veikti nuo sausio, o vėliau ją panaikinti ar privatizuoti. „Esame sutarę, kad iki liepos iš esmės peržiūrėsime situaciją. Tikslas yra identifikuoti svarbiausias institucijas. Mano vertinimu, reikia koncentruotis į vyriausybines organizacijas, užtikrinančias nacionalinį saugumą, dalyvaujančias mobilizacijos procese, pavyzdžiui, savivaldybės. Jau rengiame įstatymų projektus, kad atsirastų tokios įvardintos institucijos, kurioms saugaus duomenų perdavimo tinklo paslaugos būtų teikiamos privalomai, o valstybė apmokėtų jų teikimą“, – sakė E. Kerza. Viceministro teigimu, „Infostruktūrą“ panaikinus ar pardavus, iki tol jos klientų skaičius turėtų sumažėti bent perpus. „Mano nuomone, nei biblioteka, nei mokykla, nei darželis (tie, kurie yra „Infostruktūros“ klientai – BNS) nėra tas kritinis objektas. Mano vertinimu, reikėtų apsispręsti ir dėl svarbiausių ligoninių“, - kalbėjo krašto apsaugos viceministras. „Infostruktūra“ teikia paslaugas Prezidentūrai, Seimui, ministerijoms, Valstybės saugumo departamentui, Specialiųjų tyrimų tarnybai ir kitoms valstybės įstaigoms – jos sudaro 98 proc. įmonės klientų. Gruodį Lietuvos Aukščiausiojo Teismo (LAT) priimtas sprendimas Aukštadvario regioninio parko direkcijos be konkurso sudarytą sutartį su „Infostruktūra“ pripažinti neteisėta gali tapti precedentu ir priversti kitas valstybės įstaigas, naudojančias jos paslaugas, nutraukti sutartis ir interneto tiekėją rinktis konkurso būdu. E. Kerzos teigimu, teismo sprendimas netaps precedentu, nes pakeitus įstatymus „Infostruktūra“ buvo paskirta saugaus valstybinio duomenų perdavimo tinklo valdytoja, o tai, anot jo, leidžia įstaigoms įsigyti įmonės teikiamas paslaugas be viešojo pirkimo. Vyriausybė kitą savaitę galutinai apsispręs dėl Ūkio ministerijos parengto valstybės įmonių pertvarkos plano – jame numatyta įpareigoti KAM iki liepos parengti „Infostruktūros“ pertvarkos planą.