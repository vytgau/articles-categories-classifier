Pasak oro navigacijos paslaugas teikiančios valstybės įmonės „Oro navigacija“, palyginti su praėjusių metų tuo pačiu laikotarpiu, aptarnautų tranzitu per Lietuvą skridusių lėktuvų skaičius išaugo 10,2 proc. Kovo mėnesį Lietuvos oro erdvėje aptarnauta 19,5 tūkst. orlaivių, arba 10,4 proc. daugiau nei pernai tuo pačiu metu. Iš jų 14,5 tūkst., arba tris ketvirtadalius visų skrydžių, sudarė tranzitiniai skrydžiai, kurių skaičius, palyginti su praėjusių metų kovu, išaugo 11,5 proc. Per tris pirmuosius šių metų mėnesius daugiausia skrydžių Lietuvos oro erdvėje atliko penkios aviakompanijos - Rusijos „Aeroflot“ (5 tūkst. skrydžių, arba 16,8 proc. daugiau nei pernai tuo pat metu), Latvijos „Air Baltic“ (4,8 tūkst., arba 14,1 proc. daugiau), Suomijos „Finnair“ (4,78 tūkst. skrydžių, 2,7 proc. daugiau), Vokietijos „Lufthansa“ (3,8 tūkst. skrydžių, 0,5 proc. daugiau) ir Airijos „Ryanair“ (3 tūkst. skrydžių, 11 proc. daugiau). Minėti skaičiai apima visus skrydžius, kai bendrovių lėktuvai kirto Lietuvos oro erdvę tranzitu arba kilo ir leidosi Lietuvos oro uostuose. Šios penkios oro bendrovės tarp daugiausia skraidančių Lietuvos oro erdvėje buvo ir pernai per pirmąjį ketvirtį. Tiesa, šiemet pagal atliktų skrydžių skaičių per sausį-kovą apsikeitė vietomis latvių ir suomių avialinijos - pernai trečioje vietoje buvusi Latvijos „Air Baltic“ šiemet atliko 27 skrydžiais daugiau ir aplenkdama Suomijos „Finnair“ atsidūrė antroje vietoje. Šių metų sausio-kovo mėnesiais daugiausia kartų lėktuvai kilo arba leidosi Vilniaus oro uoste - skrydžių vadovai čia aptarnavo 10,3 tūkst. orlaivių. Kaune per šį laikotarpį aptarnauta 1,96 tūkst. orlaivių, Palangoje - 758 lėktuvai, Šiauliuose - 595 lėktuvai. Lietuvos oro erdvę į savo maršrutus įtraukia daugiau kaip 900 oro bendrovių. Siekiant, kad skrydžiai vyktų saugiai, efektyviai ir laiku, nuo orlaivio pajudėjimo iš orlaivio stovėjimo aikštelės iki jo nutūpimo paskirties aerodrome, jam yra teikiamos oro navigacijos paslaugos. Lietuvos oro erdvėje ir Lietuvos oro uostuose tai atlieka valstybės įmonė „Oro navigacija”.