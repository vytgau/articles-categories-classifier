Dvi didžiausios ekonomikos pasaulyje pastarosiomis dienomis keičiasi griežta retorika, todėl rinkose įsivyravo baimė dėl augančios pasaulinio prekybos karo tikimybės. D. Trumpas praėjusį ketvirtadienį paskelbė planuojantis apmuitinti importuojamų prekių iš Kinijos už maždaug 60 mlrd. dolerių, nes Pekinas esą užsiiminėja amerikiečių intelektinės nuosavybės vagystėmis iš amerikiečių įmonių. Tuo tarpu JAV vice prezidentas Mike'as Pence'as pareiškė, kad prezidento administracijos veiksmai rodo, jog „ekonominio pasidavimo laikai yra praeityje“. Paklausta apie amerikiečių komentarus, Kinijos užsienio reikalų ministerijos atstovė spaudai Hua Chunying teigė, kad „atėjo laikas sustabdyti JAV ekonominio gąsdinimo ir hegemonijos politiką“. „Mes turime priemonių saugoti savo teisėtus interesus, kad ir kokios būtų aplinkybės. Dabar kamuolys yra JAV aikštės pusėje“, – sakė Hua Chunying. Nors šalys viešai skelbia karingus pareiškimus, „Wall Street Journal“ praneša, kad Vašingtono ir Pekino atstovai pradėjo derybas dėl didesnės prieigos prie Kinijos finansų rinkos amerikiečių investuotojams. „Mes toliau pažymime, kad Kinijos pusė yra pasiryžusi tarpusavio pagarba ir abipuse nauda grįstoms deryboms, kurios mažintų nesutarimus. Mūsų durys visada atviros dialogui“, – pridūrė Hua Chunying.