Kad šioje vietoje atsiras „Lidl“ prekybos centras patvirtino Panevėžio miesto savivaldybės administracijos direktorius Rimantas Pauža. „Beržų-J. Basanavičiaus gatvių sankirtoje bus statomas prekybos centras. Bendrovė „Lidl Lietuva“ nusipirko senus Autobusų parko pastatus ir vietoje jo statys parduotuvę. Kiek žinau, tai ne paskutinis „Lidl“ prekybos centras Panevėžyje. Vieną jau turime, o jų bus ir daugiau. Stato jie greitai“, – informavo administracijos direktorius. Vietoje parko – stotis Pasiteiravus, jei Autobusų parkas pardavinėja nusidėvėjusius pastatus, tai gal aišku, kada prasidės miesto centre Autobusų stoties statybos, R. Pauža atsakė: „Vyksta derybos su investuotoju, kuris laimėjo Autobusų stoties statybų konkursą. Naujas stoties pastatas iškils netoli senojo – alyvų parkelio vietoje. Statybas planuojame pradėti 2018 metais, o, jei viskas seksis gerai, statybos turėtų baigtis 2019 metais.“ Pasistatė dirbtuves Bendrovės „Panevėžio autobusų parkas“ generalinis direktorius Rimantas Petukauskas naujienų portalui JP taip pat patvirtino, kad buvusio parko administracinio pastato vietoje atsiras „Lidl“ prekybos centras. „Šią savaitę planuojama nugriauti pastatą. Mes pardavėme minėtą pastatą, o už gautas lėšas Autobusų parko vidiniame kieme pasistatėme modernias dirbtuves. Tokių dirbtuvių, kiek žinau, neturi nei vienas Lietuvos autobusų parkas“, – didžiavosi nauju statiniu įmonės vadovas R. Petukauskas. Neišvengta nelaimių Tačiau statant naujas bendrovės dirbtuves neišvengta nelaimių. Ji įvyko ankstyvą pavasarį. Vykdant statybas ir kasant griovį ant pusamžio darbininko užvirto žemės. Tuomet naujienų portalui JP Panevėžio autobusų parko direktoriaus pavaduotojas Alvydas Dirsė pasakojo, kaip darbininkas pateko į bėdą. „Mūsų teritorijoje statoma gamybinė bazė. Darbininkams, kasant tranšėją, pasislinko šlaitas ir šį užgriuvo. Pats asmeniškai buvau, kol darbininkas buvo išvežtas į ligoninę greitosios medicinos pagalbos automobiliu. Darbininkas nebuvo užverstas visas, žemės užvertė tik kojas, tačiau to pakako, kad būtų sužalotas“, – sakė A. Dirsė. Paslapčių neatskleidė Bendrovės „Lidl Lietuva“ Korporatyvinių reikalų ir komunikacijos departamento specialistė Valerija Lebedeva naujienų portalui JP aiškino negalinti daug pasakoti ir komentuoti apie prekybos centrų plėtrą. „Prekybos tinklo plėtra yra procesas, priklausantis nuo daugelio įvairių veiksnių, todėl nenorėtume užbėgti įvykiams už akių komentuodami. Galime patikinti, kad Panevėžys, kur šiuo metu turime vieną parduotuvę Kosmonautų g. 14, mums yra ir bus įdomus, o apie visus planuojamus atidarymus žiniasklaidą informuosime iš anksto. Plėsdami savo parduotuvių tinklą siekiame, kad kuo daugiau šalies gyventojų, vertinančių gerą kainos ir kokybės santykį bei patogumą apsiperkant, galėtų asmeniškai įsitikinti patys“, – subtiliai kalbėjo V. Lebedeva ir sakė, kad Lietuvoje veikia 31 „Lidl“ parduotuvė, o per šiuos metus duris atvėrė devynios.