Nuotrauka pasidalijęs internautas sutiko leisti publikuoti nuotrauką su sąlyga, kad jo vardas ir pavardė nebus skelbiami. „Reklamą pastebėjau į vakarą, buvo vėloka, jau turbūt po 21 val. Žmonių buvo nedaug, vaikų aplinkui nesimatė“, – pasakojo pirkėjas, užfiksavęs reklaminį stendą, esantį visai šalia žaislų parduotuvės. Prekybos centro „Ozas“ direktorė Inga Navickaitė pripažino, kad reklaminiame stende buvo reklamuojama pornografijos interneto svetainė. Atsakydama, kaip tai galėjo nutikti, ji atsiuntė tokį komentarą: „Atsiprašome mūsų lankytojų, ypač tų, kurie tuo metu, kai ekranuose pasirodė minimos svetainės turinys, „Oze“ lankėsi su nepilnamečiais. Aiškinamės su mūsų informaciniais terminalais dirbančia kompanija, kaip toks incidentas galėjo įvykti. Šiuo metu tiriamos dvi versijos – dėl nusikalstamo prisijungimo prie terminalo nuotoliniu būdu arba esant pačiame prekybos centre. Partneriai kaip tik šiuo metu dirba, ieško aiškaus atsakymo. Kartu su jais dėsime visas pastangas, kad toks atvejis nepasikartotų ir netrikdytų mūsų lankytojų.“ Baudžiamojo kodekso 309 str. numato, kad tas, kas pagamino, įgijo, laikė, demonstravo, reklamavo, siūlė arba platino pornografinio turinio dalykus, kuriuose vaizduojamas vaikas arba asmuo pateikiamas kaip vaikas, arba pasinaudodamas informacinėmis ir ryšių technologijomis ar kitomis priemonėmis įgijo ar suteikė prieigą prie pornografinio turinio dalykų, baudžiamas bauda arba laisvės atėmimu iki 4 metų. Tas, kas demonstravo ar reklamavo pornografinio turinio dalykus, padarė baudžiamąjį nusižengimą ir baudžiamas viešaisiais darbais arba bauda, arba laisvės apribojimu, arba areštu.