Euro grupėje bus aptariama esama situacija dėl Graikijos finansinės paramos programos trečiosios peržiūros. Peržiūros užbaigimas atvertų kelią tolesnėms paskoloms iš 2015 m. patvirtintos 86 mlrd. eurų apimties Europos stabilumo mechanizmo programos. Sausio 22-23 dienomis vyksiančių ECOFIN ir Euro grupės posėdžių metu ministrai apsikeis nuomonėmis dėl 2017 m. gruodžio 6 d. paskelbto Europos Komisijos (EK) pasiūlymų paketo, kuris apima tokias iniciatyvas kaip Europos stabilumo mechanizmo stiprinimas, Europos ekonomikos ir finansų ministro pareigybės įsteigimas, paramos struktūrinėms reformoms didinimas ir kt. ECOFIN posėdyje pirmininkaujanti Bulgarija pristatys savo darbo programą ekonomikos ir finansų srityje. Didžiausias dėmesys bus skiriamas skaitmeninės ekonomikos kūrimui, konkurencingumui ir sanglaudai. Bus akcentuojamas ES finansų stabilumo klausimas bei tęsiamos diskusijos dėl kitos daugiametės finansinės programos. ECOFIN metu EK taip pat planuoja pristatyti 2018 m. sausio 18 d. pateiktus pasiūlymus, susijusius su PVM tarifų sistemos ir PVM apmokestinimo mažoms bei vidutinėms įmonėms supaprastinimu.