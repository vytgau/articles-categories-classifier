Tačiau kovo 1-ąją naujoji įmonės valdyba rekomendavo ieškoti alternatyvių tiekėjų ir įpareigojo centrą pradėti naują papildomai reikalingų laikmenų pirkimą. Išaugus e. parašo paslaugai būtinos įrangos – USB laikmenų – poreikiui, Registrų centras norėjo papildomai jų įsigyti būtent iš „EME solution“, su kuria dar 2016 metų kovą sudaryta trejų metų trukmės beveik 1,5 mln. eurų vertės sutartis, pagal kurią bendrovė vis dar teikia joje numatytas paslaugas. Papildomų laikmenų prireikė, Ryšių reguliavimo tarnybai (RRT) nusprendus stabdyti „Penkių kontinentų“ grupės įmonės Skaitmeninio sertifikavimo centras (SSC) e. parašo paslaugas. Tarnyba paragino SSC klientus – medikus, teisininkus, antstolius ir įmones – pasirinkti naują e. parašo paslaugos teikėją ir, tikėtina, dauguma jų pereis į Registrų centrą. RRT šią savaitę iki gegužės vidurio pratęsė SSC licencijos galiojimą ir, pasak tarnybos atstovų, vienas iš tokio sprendimo motyvų buvo siekis suteikti daugiau laiko Registrų centrui pasiruošti perimti naujų klientų. SSC šią savaitę teismui apskundė RRT sprendimą stabdyti įmonės veiklą. Siekė pratęsti bendradarbiavimą Registrų centro vadovybė vasario pabaigoje, dar iki paskutinio RRT sprendimo pratęsti SSC veiklos galiojimo terminą, raštu kreipėsi į Susisiekimo ir Sveikatos apsaugos ministerijas bei RRT, nurodydama, kad valdybai nepritarus sandoriui pagal galiojančią sutartį su „EME solution“, artimiausiu metu gali tekti stabdyti kvalifikuotų e. parašo sertifikatų išdavimą. Raštą pasirašė Registrų centro direktoriaus pavaduotojas Arvydas Bagdonavičius. Būtent jis pernai pavasarį turėjo tapti naujuoju įmonės vadovu, tačiau Seimo Antikorupcijos komisijai konstatavus, kad atsakomybė dėl e. sveikatos projekto trūkumų tenka ir jam, įmonės vadovo konkursas buvo nutrauktas ir paskelbtas naujas. Rašte teigiama, kad Registrų centro Sertifikatų centras, kuriam vadovauja su „EME solution“ siejamas Mindaugas Žaliukas, vasario pradžioje rezervavo 2 tūkst. vienetų USB laikmenų iš minėtos įmonės. Teigiama, kad dėl sandorio buvo kreiptasi į Registrų centro valdybą, tačiau pastaroji nurodė kreiptis tiesiogiai į laikmenų gamintoją, taip išvengiant sąsajų su „EME solution“. Gamintoja – Vokietijos bendrovė „Giesecke & Devrient“ – nurodė, kad produktus pardavinėja tik per partnerius, o vienintelė jų partnerė Lietuvoje – bendrovė „EME solution“. Registrų centro valdybos pirmininkas Egidijus Vaišvilas BNS teigė negalintis komentuoti situacijos ir nurodė kreiptis į įmonės vadovybę. Pradėjo naują pirkimą Registrų centro atstovė spaudai Kristina Petrošienė BNS teigė, kad remiantis kovo pradžioje priimtu valdybos sprendimu, pradėta ruoštis naujo USB laikmenų tiekėjo paieškai – šiuo metu rengiamos būsimo konkurso techninės specifikacijos. „Institucijos tebeatlieka tyrimus dėl sandorio su dabartiniu laikmenų rangovu („EME solution“ – BNS) ir nėra panaikintos abejonės šio sandorio skaidrumu, todėl Registrų centro valdyba rekomendavo įmonei ieškoti alternatyvių USB laikmenų tiekėjų ir inicijuoti atitinkamą viešąjį pirkimą. Šie darbai jau pradėti vykdyti“, – teigė K. Petrošienė. Viešųjų pirkimų tarnyba (VPT) kartu su Finansinių nusikaltimų tyrimo tarnyba (FNTT) šiuo metu tiria Registrų centro sutartis su bendrove „EME solution“ dėl e. parašo – tiriamos sąsajos tarp abiejų įmonių darbuotojų. Anot K. Petrošienės, po RRT vasario pradžioje priimto sprendimo SSC atžvilgiu išaugo į Registrų centrą dėl e. parašo paslaugos besikreipusių klientų. „Nuo vasario pradžios esame laimėję kelis nemažus konkursus ligoninėse, kurioms reikalingi e. parašai darbui su e. sveikatos sistema, taip pat kreipiasi ir kiti didesni ar mažesni klientai. Šiuo metu laikmenų atsargų dar turime, pritrūkę apie tai informuosime, kaip ir apie pasipildymą naujomis laikmenų atsargomis“, – nurodė Registrų centro atstovė. Atsižvelgė į ministerijos pageidavimus RRT vasario pradžioje panaikino SSC teisę išduoti kvalifikuotus e. parašo sertifikatus. Iš pradžių teigta, kad centras sertifikatų negalės išduoti nuo vasario 12 dienos, vėliau šis terminas pratęstas dar mėnesiui – iki kovo 12 dienos, o šią savaitę tarnyba nusprendė jį pratęsti dar kartą – iki gegužės 11 dienos. RRT Tinklų ir informacijos saugumo departamento direktorius Vaidotas Ramonas teigė, kad toks sprendimas priimtas įvertinus ir Registrų centrą valdančios Susisiekimo ministerijos, kuri kartu yra ir e. parašo politikos formuotoja, pastabas. „Taip, teko girdėti tą aspektą, kad Registrų centras turi ribotą kiekį laikmenų ir gali neturėti galimybių aptarnauti visų klientų. (...) Ministerija, prašydama mūsų pratęsti terminą, įvertino ir šitą argumentą. Taip, mes bendrai žiūrėdami situaciją rinkoje matome, kurie tiekėjai realiai galėtų pakeisti SSC sertifikatus, tai Registrų centras yra vienas iš tiekėjų, ir jeigu tas tiekėjas turi laikmenų stygių, tai tas aspektas irgi veikia“, – sakė V. Ramonas. RRT duomenimis, SSC išduoti sertifikatai sudaro 2‒3 proc. visų asmenims išduotų tokių sertifikatų. Juos taip pat teikia Asmens dokumentų išrašymo centras prie Vidaus reikalų ministerijos ir Registrų centras, užimantys atitinkamai apie du trečdalius ir trečdalį rinkos. Be to, buvę SSC klientai taip pat gali pasirinkti mobiliojo ryšio operatorių teikiamą mobiliojo parašo paslaugą, tačiau ji netinka pasirašyti dokumentus viešuosiuose pirkimuose. Be to, V. Ramonas pastebi, kad daliai SSC klientų, turinčių saugumo reikalavimus atitinkančias USB laikmenas, Registrų centras e. parašo sertifikatus perrašo į jau turimą įrangą, tad naujų laikmenų jiems išduoti nereikia. „EME solution“ vadovas: Registrų centras nebendrauja „EME solution“ vadovas ir akcininkas Darius Grigalius teigia nesuprantantis susidariusios situacijos dėl USB laikmenų ir teigia nesulaukiantis atsakymų ir Registrų centro dėl tolesnio bendradarbiavimo. „Situacija yra tokia, kad Registrų centras su manimi nebendrauja šiuo klausimu. Kai tik buvo paskelbta apie SSC veiklos nutraukimą, aš susisiekiau su Registrų centru ir paklausiau, ką jie planuoja daryti. Jie pradėjo aiškintis viduje ir pasakė, kad sprendimas dar nėra priimtas“, – sakė D. Grigalius. Jo teigimu, numatęs išaugsiantį Registrų centro USB laikmenų poreikį, jis kreipėsi į įrangos tiekėjus, Vokietijos įmonę „Giesecke & Devrient“ ir rezervavo papildomus laikmenų kiekius, tačiau dėl Registrų centro valdybos sprendimų šiuos planus teko atšaukti. „Dabar laukiu žinių iš Registrų centro. Manau, jų nebus, nes esu įtariamasis kažkokiu būdu. (...) Teisėsaugos funkcija, aš suprantu, dabar užsiima Registrų centro valdyba“, – teigė D. Grigalius. 2016 metų kovą Registrų centras sudarė 1,452 mln. eurų vertės kvalifikuoto e. parašo sertifikatų saugios laikmenos ir programinės įrangos licencijų naujinimo paslaugų sutartį su bendrove „EME solution“, ji buvo vienintelė konkurso dalyvė. Įmonių bendradarbiavimas tęsiasi nuo 2010 metų lapkričio, „EME solution“ yra gavusi kelių milijonų vertės centro užsakymų. „EME solution“ įsteigta 2010 metų vasarį, tarp jos akcininkų tuomet buvo su dviem Registrų centro darbuotojais – M. Žaliuku ir dabartiniu Informacinių technologijų centro vadovu Sauliumi Kvedaravičiumi – giminystės ryšiais susiję asmenys. Šiuo metu po 50 proc. „EME solution“ akcijų valdo D. Grigalius ir verslininko, uostamiesčio viešbučio „Michaelson boutique hotel“ savininko Gintauto Bertašiaus valdoma Jungtiniuose Arabų Emyratuose (JAE) registruota bendrovė „Intendance Investments Limited“.