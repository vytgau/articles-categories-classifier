Apie nesąžiningą ir galimai nelegalią I. Boreichos veiklą DELFI pirmą kartą rašė dar praėjusių metų pavasarį. Tuomet į redakciją kreipėsi jo turizmo paslaugas teikiančioje įmonėje „Kompass Komfort“ dirbęs ukrainietis Pavlo Purylkinas. „Nuolat turėjau gerti kavą ir energinius gėrimus, kad neužmigčiau prie vairo, tai labai pakenkė mano sveikatai. Vergų darbo sąlygos“, – apibendrino ukrainietis. Kaip pavyko išsiaiškinti, I. Boreicha naudojasi dviem Lietuvoje registruotomis įmonėmis – „Baltiklita“ ir „Baltikturistas“. Pirmojoje įdarbina iš Rytų Europos atvykusius vairuotojus, o antroje registruoja „Kompass Komfort“ naudojamus autobusus. Daugiau skaitykite: Tarptautinė schema: pasakoja apie siaubingas darbo sąlygas lietuviškoje įmonėje. 2017 metų rudenį į DELFI kreipėsi kitas buvęs „Kompass Komfort“ darbuotojas baltarusis Aleksandras Šeško. Jis Vokietijoje tikėjosi užsidirbti, bet grįžo ne tik be pinigų, bet ir labai piktas. Sakė, kad nori visus įspėti: neturėkite reikalų su I. Boreicha. „Bijojau tokiais senais autobusais, su neveikiančiais stabdžiais, vežioti žmones, o dar vaikus. Jei jų tėvai žinotų, kaip viskas vyko, tai aš neįsivaizduoju – tokį vairuotoją galima sudraskyti rankomis“, – pasakojo baltarusis. Daugiau skaitykite: Darbo imigrantus išnaudojantis vergvaldys – nepažabojamas. Nors „Kompass Komfort“ jau buvo patekusi į Lietuvos Valstybinės mokesčių inspekcijos ir Valstybinės darbo inspekcijos akiratį, DELFI nusprendė kreiptis į žurnalistus Vokietijoje. Tema susidomėjo Diuseldorfe, kur ir gyvena I. Boreicha, veikiančios WDR televizijos žurnalistas Matthiasas Fuchsas. Jis apsilankė „Kompass Komfort“ būstinėje, kalbėjo su jos paslaugomis naudojusios mokyklos vadovybe. „Šis žmogus prekiauja žmonių gyvenimais. Jam vienodai rodo, ar tai vairuotojai, ar vaikai, ar kiti žmonės“, – apie I. Boreichą vokiečiams pasakojo A. Šeško. Baltarusis dar pasakojo, kad Diuseldorfe jam paskirtose patalpose turėjo miegoti apsirengęs, nes buvo labai šalta. Jis dar teigė, kad „Kompass Komfort“ vairuotojai savaitėmis važinėjo be poilsio dienų, o I. Boreicha vertė juos pažeisti taisykles – dažnai jie buvo visiškai išsekę. I. Boreichos advokatas visus kaltinimus neigė, tačiau su reportaže pateikta informacija susipažinęs Diuseldorfo apskrities prokuroras nusprendė pradėti ikiteisminį tyrimą. „Sausio 24 dieną policijos ir muitinės pareigūnai atliko kratas „Kompass Komfort“ būstinėje ir I. Boreichos namuose. Tiriami įtarimai pagal Vokietijos baudžiamojo kodekso 226 straipsnį: darbdavių sukčiavimas mokant socialinio draudimo įmokas“, – rašoma DELFI persiųstame prokuroro laiške. 