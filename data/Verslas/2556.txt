Tyrimas prasidėjo po to, kai centrinis bankas gruodžio 7 d. uždraudė kriptovaliutų panaudojimą mokėjimų sistemose, teigė Indonezijos centrinio banko Balio biuro vadovas Causa Imanas Karana. „Iš kai kurių žinučių socialiniuose tinkluose sužinojome, kad Balyje po draudimo toliau veikia bitkoinų sandoriai“, - sakė jis. C. I. Karana teigė, kad centrinio banko ir policijos pareigūnai 2017 m. pabaigoje užsislaptinę tyrė keletą saloje veikiančių verslų, kurie internete reklamuoja bitkoinų mokėjimo paslaugas. Komanda sužinojo, kad dvi kavinės vis dar naudoja bitkoinus kaip atsiskaitymo priemonę, tačiau 44 verslai, anksčiau siūlę šias paslaugas, dabar to nebedaro. C. I. Karana atsisakė konkrečiai įvardinti šiuos verslus, nes šiuo metu laukiama papildomų instrukcijų iš centrinio banko būstinės Džakartoje. „Kitas žingsnis - uždrausti bitkoinų naudojimą pagal įstatymus. Mes prašome kriptovaliutos daugiau nebenaudoti. Visi sandoriai Indonezijoje turi būti atliekami rupijomis“, - teigė jis.