Netikros elektroninės parduotuvės svetainės vaizdas dažniausiai nesukelia įtarimų. Svetainės adresas ar pavadinimas gali būti panašūs į žinomų elektroninių parduotuvių adresus, o pirkėjai viliojami didelėmis nuolaidomis. Netikrų parduotuvių kūrėjų tikslas - per kuo trumpesnį laiką gauti kuo daugiau pinigų ir asmeninės informacijos. Tokiose parduotuvėse pirkimo procesas gali atrodyti sklandus, tačiau prekių ar paslaugų asmenys negauna. Dažniausiai tokių parduotuvių padaugėja švenčių laikotarpiu. Reklamos apie naujas el. parduotuves su „fantastiškomis kainomis“ plinta per socialinius tinklus arba elektroniniais laiškais. CERT-LT rekomenduoja nežinomą el. parduotuvę, kurioje ketinama apsipirkti, įvertinti vartotojų atsiliepimus socialiniuose tinkluose, paieškos sistemose, forumuose. Esant abejonėms, susisiekti su kontaktiniais asmenimis ar kitais pirkėjais. Abejotino skaidrumo svetainės išsiskiria šiais požymiais - kontaktiniai duomenys yra netikri (neatsiliepiama į skambučius, laiškus), parduotuvės domenas yra registruotas mažiau nei prieš mėnesį, nėra galimybės atsiskaityti grynaisiais pinigais, skelbiamos išskirtinai didelės nuolaidos, svetainių domenai yra com, co, org, shop ir t.t., paieškos sistemose nėra informacijos apie svetainę. Įtarus, kad apsipirkote netikroje el. parduotuvėje, rekomenduojama kuo skubiau kreiptis į savo banką arba policiją.