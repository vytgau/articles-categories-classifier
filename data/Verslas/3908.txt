Tarp aljanso, pavadinto „New Deal for Britain“ (Naujas susitarimas Britanijai“), narių yra trys buvę Vokietijos pramonės federacijos prezidentai: Heinrichas Weissas, Michaelas Rogowskis ir Hansas-Olafas Henkelis. „Iš esmės mes norime, kad ES pasiūlytų susitarimą, kurio siekė Davidas Cameronas dar prieš referendumą“, - sakė H. O. Henkelis, Vokietijai atstovaujantis Europos Parlamento narys yra ir vienas iš šios iniciatyvos lyderių. Įtakingų verslininkų grupė perspėjo, kad Vokietija turi imtis ryžtingesnių priemonių, kurios neleistų prarasti „svarbiausio partnerio Europos Sąjungoje“. Grupė sieks paveikti Europos vyriausybes, kad šios pasiūlytų daugiau nuolaidų Jungtinei Karalystei, ypač dėl migracijos. Verslo pramonės federacija (BDI) Vokietijoje atitinka Britų pramonės konfederaciją CBI. „Šia iniciatyva norime pradėti mūšį dėl Britanijos, norime sulaukti naujo pasiūlymo iš ES, šis raginimas adresuojamas Briuseliui, taip pat ir Berlynui“, - sakė H. O. Henkelis. Minėta iniciatyva galbūt nebus priimta itin palankiai Berlyne, kur oficiali ir vyraujanti pozicija yra ta, kad ES vientisumas yra svarbiau nei geras susitarimas Jungtinei Karalystei. Bet įtakingų ekonomistų ir pramoninkų grupė reikalauja, kad Europos vyriausybės laikytųsi labiau kompromisinės pozicijos. Aljansas, kuris baiminasi, kad „Brexit“ sukels ekonominę sumaištį Europoje, taip pat ragins ir JK vyriausybę persigalvoti dėl pasitraukimo iš ES. Pasak BBC korespondentės Berlyne Jenny Hillas, „iš tikrųjų grupė vargu ar iš esmės pakeis Vokietijos poziciją. Bet šie balsai - įtakingų verslininkų, ir jų žinia atspindi plintantį susirūpinimą Berlyne dėl dabartinio „Brexit“ derybų etapo“. Pirmadienį Bendrijos vyriausiasis „Brexit“ derybininkas Michelis Barnier pareiškė, kad, jei JK įvykdys „Brexit“ sąlygas, ES jai pasiūlys „ambicingiausią“ prekybos sutartį.