„Continental“ dėmesio „Baltic Engineers“ sulaukė po to, kai pastaroji tapo langų gamybos komplekso, kylančio Marijampolės LEZ, statybų projektuotoja ir valdytoja. Šio projekto vertė - 100 mln. eurų. Anksčiau „Baltic Engineers“ išgarsėjo sėkmingais IKEA projektais Vilniuje bei Rygoje. Pasak „Baltic Engineers“ generalinio direktoriaus Dariaus Kvedaro, bendrovė yra viena iš nedaugelio Baltijos šalių rinkoje dirbančių įmonių, turinčių kompetencijų suteikti dvi pagrindines, projektų vystytojų itin vertinamas - projektavimo ir projektų valdymo - paslaugas vienu metu. „Jo teigimu, „Continental“ gamykla projektuojama pasitelkus pažangiausią 3D Informacinio pastato modeliavimo - BIM (angl. Building Information Modelling) - programinę įrangą bei BIM projekto valdymo standartus. Naudojant šią šiuolaikišką projektų kūrimo ir valdymo metodiką, kiekviename etape gali būti kontroliuojama projekto kokybė, darbų terminai, ištekliai, būsimas statybų biudžetas, o vėliau ir statybų eiga bei valdymas, pastato priežiūra ir jo eksploatacija. Be to, projektas rengiamas pagal JAV tvaraus projektavimo sistemos LEED (angl. Leadership in Energy and Environmental Design) reikalavimus. „Continental“ kuria novatoriškas technologijas ir paslaugas, skirtas tvariam ir sujungtam žmonių ir jų prekių judumui. Naujoms įmonėms, kaip ir Lietuvos gamyklai, keliami aukščiausi tvarumo ir gamtosaugos reikalavimai. Pakaunėje iškilsianti gamykla užims 16 tūkst. kv. m plotą ir turės atitikti A+ energinės klasės reikalavimus, o renkantis statybines medžiagas bus remiamasi ne vien įprastais techniniais duomenimis bet ir jų gyvavimo trukmės analize. Be to, siekiant kuo efektyviau panaudoti energiją būsimame pastate, ketinama atlikti ne tik pastato, bet ir visų technologinių įrengimų dinaminį, energinį modeliavimą. Jis bus vykdomas gamyklą „pastačius“ virtualioje erdvėje bei imituojant pastato gyvavimą ir fiksuojant konkrečius energijos sąnaudų pokyčius per visus metus. Energinis modeliavimas leis „Baltic Engineers“ projektuotojams itin tiksliai parinkti energiją taupančius sprendimus ir medžiagas, atsižvelgiant ne į teorinius skaičiavimus, bet į realius, modeliavimo metu gautus duomenis. Planuojama, kad „Continental“ gamyklos statyba bus baigta 2019 m. antrojo ketvirčio pabaigoje. Čia dirbs apie 1000 specialistų.