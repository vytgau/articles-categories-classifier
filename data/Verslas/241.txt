Sekmadienio pavakarę Matthew Neal’as iš Hertfordshire’o nutarė pasitikrinti, kiek jo banko sąskaitoje yra pinigų – vyras norėjo sužinoti, kiek pinigų išleido apsilankymo aludėje metu. Tačiau tai, ką jis išvydo prisijungęs prie savo paskyros banko TSB internetinės bankininkystės puslapyje, jį gerokai nustebino: vyras galėjo laisvai disponuoti 46 tūkst. svarų sterlingų, kurie priklausė ne jam. „Mačiau ne tik savo, bet ir dar kažkieno sąskaitas, kuriose buvo šios santaupos. Galėjau daryti su jais ką noriu, matyti konfidencialius svetimų sąskaitų duomenis, jų operacijų istorijas, pervesti pinigus. Pirma, mintis, kuri šovė į galvą – o kas, jeigu ir visus mano duomenis kažkas mato ir gali daryti ką nori?“, – BBC pasakojo klientas. Jis iš karto po to bandė su banku susisiekti telefonu, tačiau nesėkmingai, o po 45 minučių bandymų pasidavė – daugiau nebeskambino. Nuo to laiko iki pirmadienio popietės jis negali prisijungti prie savo paskyros banke. TSB klientus informavo, kad nuo praėjusio penktadenio iki sekmadienio bus vykdomi sistemų atnaujinimo darbai ir įspėjo apie galimus trukdžius bei kitus nepatogumus. Po šio įvykio bankui gresia nemalonumai dėl asmens duomenų nutekinimo.