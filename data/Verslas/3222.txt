Kauno taryba antradienį pritarė savivaldybės valdomos įmonės „Kauno autobusai“ transporto parko atnaujinimui – sprendime nurodyta, kad planuojama įsigyti iki 50 naujų žemagrindžių autobusų ir 63 naujų žemagrindžių troleibusų. Transporto ir eismo organizavimo skyriaus vedėjas Paulius Keras posėdyje teigė, kad atnaujinant troleibusų parką iš viso Kaune planuojama įsigyti 85 žemagrindžius troleibusus, kurie pakeistų 95 beveik 30 metų senumo troleibusus. Planuojama, jog reikiamas lėšas skolinsis „Kauno autobusai“. P. Keras pripažino, jog prireiks ir savivaldybės subsidijų – planuojama kitų metų viešojo transporto įkainį padidinti nuo 35 iki 39 centų už kilometrą. Anot jo, dėl naujo pirkinio bilietai keleiviams bent artimiausiu metu neturėtų brangti. Šiuo metu Kauno gatvėmis važinėja 26–28 metų troleibusai „Škoda“ ir didžiausią taršą sukeliantys 20–25 metų autobusai. Kauno savivaldybė lapkričio mėnesį jau nusprendė už Europos Sąjungos lėšas įsigyti ne mažiau 17 troleibusų. Skaičiuojama, kad už šiam pirkimui numatytus 7,9 mln. eurų, iš kurių 1,1 mln. eurų skirs savivaldybė, turėtų pavykti įsigyti apie 22 troleibusus. Taigi, iš viso „Kauno autobusų“ parką papildytų daugiau kaip 80 naujų troleibusų. Anksčiau Kauno viešąjį transportą svarstyta atnaujinti įsigijant elektra varomų autobusų, tačiau įvertinus, kad jie galėtų pervežti mažiau keleivių, reikėtų įsigyti akumuliatorių krovimo įrangą, o ateityje keisti ir pačius akumuliatorius, nuspręsta pasirinkti troleibusus. „Kauno autobusų“ duomenimis, šiuo metu viešojo parką sudaro 155 troleibusai, jų amžiaus vidurkis 22-eji metai, ir 244 autobusai, šių amžiaus vidurkis – 13 metų. Po atnaujinimo troleibusų amžiaus vidurkis sumažėtų iki penkerių metų, o autobusų – iki maždaug devynerių metų. Šiuo metu 140 Kauno autobusų ir troleibusų nėra žemagrindžiai. Per metus „Kauno autobusai“ perveža apie 80 mln. keleivių. Kaune taip pat kursuoja 79 maršrutiniai taksi.