„Brent“ rūšies naftos ateities sandorių kaina pakilo 0,4 proc., iki 67,12 dolerio už barelį. JAV „West Texas Intermediate“ (WTI) nafta pašoko 0,3 proc., iki 60,61 dolerio už barelį. Tai yra pirmas kartas nuo 2014-ųjų, kai tiek „Brent“, tiek WTI nafta metus pradeda virš 60 dolerių už barelį ribos. Analitikai teigia, kad papildomo pagreičio rinkai suteikė vis intensyvėjantys neramumai Irane. Praėjusią savaitę minios iraniečių išėjo į gatves, protestuodami prieš aukštas kainas ir silpną ekonomiką, tačiau vėliau šios demonstracijos pavirto į bendrą pasipriešinimą šalies režimui. Šie antivyriausybiniai protestai yra didžiausi nuo tada, kai 2009-aisiais jėga buvo numalšintas judėjimas prieš tuometinio ultrakonservatyvaus prezidento Mahmoudo Ahmadinejado perrinkimą. Tačiau ir be neramumų Irane naftos rinka į 2018-uosius būtų žengusi tvirtai. Rinką toliau sėkmingai palaiko OPEC programa, be to, pastaruoju metu pasirodę duomenys leidžia manyti, kad naftos paklausa auga, o atsargos - mažėja.