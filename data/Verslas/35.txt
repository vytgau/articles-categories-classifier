Šiuo metu galima skirti iki 2 proc. Tai siūlančius įstatymų pakeitimo projektus parengė Seimo nariai Tomas Tomilinas, Vytautas Bakas, Rūta Miliūtė, Jonas Jarutis. Pagal juos, mokesčių administratorius nuolatinio Lietuvos gyventojo prašymu galėtų pervesti profesinėms sąjungoms arba profesinių sąjungų susivienijimams, pagal Labdaros ir paramos įstatymą turintiems teisę gauti paramą, iki 3 proc. pajamų mokesčio, mokėtino pagal metinę pajamų mokesčio deklaraciją, sumos. Jeigu nuolatinis Lietuvos gyventojas metinės pajamų mokesčio deklaracijos neteikia, - iki 3 proc. mokestį išskaičiuojančio asmens išskaičiuoto pajamų mokesčio sumos. Įstatymų projektų aiškinamajame rašte nurodoma, kad taip siekiama sudaryti sąlygas Lietuvos žmonėms prisidėti prie profesinių sąjungų ir jų susivienijimų stiprinimo ir suteikti jiems teisę skirti didesnę dalį gyventojų pajamų mokesčio. Šiuo metu mokesčių administratorius turi pareigą Lietuvos gyventojo prašymu pervesti asmenims, pagal Labdaros ir paramos įstatymą turintiems teisę gauti paramą, iki 2 proc. pajamų mokesčio. Finansų ministerija siūlo pritarti šiems projektams, taip pat pateikiant Seimui techninio pobūdžio pakeitimus, kuriais siekiama teisinio reguliavimo aiškumo, nuoseklumo ir tikslumo. Šį klausimą Vyriausybė svarstys trečiadienio posėdyje.