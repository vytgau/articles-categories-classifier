Anot įmonės atstovo Ūdrio Staselkos, šiuo metu, kaip numato šilumos tiekimo veiklos reguliavimo aplinka, Valstybinė kainų ir energetikos kontrolės komisija perskaičiuoja „Kauno energijos“ bazinę šilumos kainą, kuri yra pagrindas galutinei šilumos kainai suskaičiuoti. Toks perskaičiavimas, „Kauno energijos“ atveju, vykdomas pasibaigus esamos bazinės kainos galiojimo laikotarpiui. Dėl to bendrovė tai inicijavo ir pateikė komisijai naujos bazinės kainos projektą. Preliminariais vertinimais, po šių metų perskaičiavimo nauja bazinė kaina Kaune sekančiam laikotarpiui sumažės daugiau nei dešimtadaliu. Atitinkamai sumažės ir šilumos kaina „Kauno energijos“ vartotojams. Toks centralizuotai tiekiamos šilumos kainos sumažėjimas - per pastaruosius ketverius metus bendrovės įvykdytų investicijų ir pasiekto geresnio veiklos efektyvumo bei rinkos plėtros rezultatas. „Mažesnė bazinė kaina lems tai, kad ateinančius kelerius metus tokiu pat dydžiu bus mažesnė ir galutinė šilumos kaina vartotojams. Be abejo, galutinė kaina vartotojams svyruos priklausomai nuo kuro bei perkamos šilumos kainų, tačiau ji visą minėtą laikotarpį bus apie 10 proc. mažesnė nei galėtų būti, jei būtų neperskaičiuota bazinė kaina. Kaip numato sektoriui galiojanti tvarka, šilumos kaina vartotojams perskaičiuojama kiekvieną mėnesį. Tikimasi, kad nauja perskaičiuota bazinė šilumos kaina įsigalios šių metų liepos mėnesį ir galios ateinančius trejus ar ketverius metus. Tai reiškia, kad ir ne tik šiuo vasaros periodu, bet ateinančių šildymo sezonų metu galutinė šilumos kaina vartotojams bus pigesnė, nei galėtų būti, jei nebūtų perskaičiuota bazinė kaina“, - teigia įmonės atstovas. ELTA primena, kad bazinės kainos perskaičiavimas numatytas Šilumos kainų nustatymo metodikoje, patvirtintoje Valstybinės kainų ir energetikos kontrolės komisijos 2013 metų vasarį. Šiuo atveju perskaičiavimą inicijavo bendrovė „Kauno energija“. „Be to, siekdama, kad jau artimiausiu metu vartotojams galėtų būti taikoma mažesnė šilumos kaina, bendrovės valdyba šių metų kovo 23-iąją priėmė sprendimą, kad bendrovės papildomai gautų pajamų, dėl faktinių ir į šilumos kainą įskaičiuotų kuro įsigijimo bei suvartojimo ir šilumos įsigijimo kainų skirtumo, susidariusios 2015 m. sausio 1-2015 m. gruodžio 31 d. laikotarpiu, būtų paskirstytos 12 mėnesių baziniam realizuotam šilumos kiekiui. Ši dedamoji šilumos kainą vartotojams mažins 0,62 ct/kWh (be PVM) nuo 2018 m. gegužės 1 d. ir galios iki Komisijos bazinės šilumos kainos dedamųjų nustatymo“, praneša „Kauno energija“. Įmonės pranešime pažymima, kad nuo balandžio 1 dienos šilumos kaina Kaune mažėja dar 11,8 proc. Vietoje šiuo metu galiojančios 5,81 ct/kWh su PVM centralizuotai tiekiamos šilumos kainos, mėnesio pradžioje įsigaliojo 5,12 ct/kWh su PVM vartotojams tiekiamos šilumos kaina. Šilumos kaina Kaune mažėja jau trečią mėnesį iš eilės.