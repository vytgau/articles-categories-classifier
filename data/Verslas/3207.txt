Jis teigė, kad sprendimas turėtų būti gerai paskaičiuotas ir išanalizuotas, o šią analizę galima bus atlikti tik kitais metais, todėl šie pažadai galėtų būti įgyvendinti dar vėliau. „Taip, sprendimas dėl specializuotų alkoholio parduotuvių nėra priimtas, jis ruošiamas. Apie jį diskutuosime tada, kai turėsime statistinius davinius, kaip rinką paveikė tie sprendimai, kuriuos esame priėmę (turi omenyje Alkoholio kontrolės įstatymo pakeitimus). Vienas iš tokių svarbiausių sprendimų praėjusiais metais – akcizų pakėlimas alkoholiui, kuri yra viena veiksmingiausių priemonių, kaip tą vartojimą sumažinti. Tai yra visose Europos šalyse pasitvirtinęs faktas, Lietuvoje lygiai taip pat", - sakė jis. DELFI žurnalistei paminėjus, kad tai buvo vienas esminių partijos siekių prieš rinkimus, ir tokį pažadą partiją davė savo rinkėjams, R. Karbauskis tikino, kad jo neatsisakoma: „Dar sykį pakartosiu – nei nuo pažadų, kad mes sutvarkysime ministerijas ir, pavyzdžiui, perkelsime vienas ministerijas į Kauną – mes nuo nei vieno pažado nesame pasitraukę. Paprasčiausia viskas savu laiku. Mes negalime daryti sprendimų jų neapsvarstę, neįvertinę pasekmių ir t. t. Jeigu šnekėtume apie alkoholio specializuotas parduotuves, tai yra sprendimas, kuris pareikalautų pakeisti visą dabar egzistuojančią sistemą. Tam reikia labai aiškiai viską paskaičiuoti, nes jeigu kas nors galvoja, kad specializuota parduotuvė reiškia, kad ji bus kiekviename supermarkete, tai to tikrai nereiškia. Specializuota parduotuvė reiškia, kad jų skaičius bus gerokai mažesnis, negu yra dabar, ir mažesnis drastiškai. Reikia paskaičiuoti, kaip tai veiks rinką, kaip atsilieps smulkiesiems verslininkams ir tie dalykai reikalauja laiko.“ Karbauskis pripažino, kad prieš eidama į rinkimus ir siūlydama šį punktą savo rinkimų programoje partija neapskaičiavo, kaip ir kokiomis sąlygomis tokios parduotuvės galėtų atsirasti Lietuvoje. „Būtų labai įdomu ir keista, kad kas nors tokius dalykus, kurie reikalauja analitikos, skaičiavimo, ekonominio skaičiavimo ir turi dirbti didžiulės komandos, kad partija, eidama į rinkimus, turėtų kaip tą tiksliai suskaičiuoti. Mes tiesiog rėmėmės patirtimis, kurios yra šiaurės Europos valstybėse ir jų pasiteisinusias praktikas. Tikrai nebuvome pajėgūs paskaičiuoti, kiek tų parduotuvių bus Vilniuje, kiek Kaune, o priimant sprendimą reikia tiksliai pasakyti tai, nes tai turi būti įstatyme surašyta, kaip tos parduotuvės būtų atrenkamos ir pan.“, – sakė jis. Valstiečių pirmininko teigimu, analizuoti duomenis ir specializuotų alkoholio parduotuvių įsteigimo galimybes galima būtų kitais metais. DELFI primena, kad nuo kitų metų nuo sausio 1 d. įsigalios Alkoholio kontrolės įstatymo pataisos, todėl alkoholį pirkti, vartoti ir turėti galės tik 20 sulaukę asmenys, keisis prekybos alkoholiu laikas, o alkoholio reklama bus draudžiama. Dėl šių pokyčių dalis devyniolikmečių ir aštuoniolikmečių, galimai naujuosius metus sutiksiančių su šampano taure, pakliūva į keistą situaciją, nes jau vidurnaktį taurę turės padėti į šoną. „Tam kad būtų pokyčiai – yra sprendimas, ir jį reikės vykdyti. Aš manau, kad daugelis jaunų žmonių paprasčiausia gali ir šventes, ir gimtadienius švęsti be alkoholio ir nematau to protesto iš jaunimo, jis pas mus nuostabus. Kitas klausimas, kad galbūt interesų grupės jaunus žmones bando siundyti, kad jie protestuotų, bandytų sakyti, kad jumis nepasitikima, jūs galite paimti ginklą į rankas, bet ne alkoholio išgerti. Bet prisiminkite JAV, kur yra 21 metų riba, Islandiją, kur yra 20 metų riba. Yra labai daug pavyzdžių. Mes esame šalis, kuri yra viena daugiausia vartojančių visame pasaulyje, todėl mūsų sprendimai turi būti dabar, ir jie turi būti ryžtingi“, – teigė jis.