Kylant obligacijų pajamingumams, investuotojai ima abejoti, ar metų pradžios akcijų kainų „ralis“ nenuėjo per toli. Labiausiai krito sveikatos apsaugos sektorius bendrovių akcijų kainos. Tokią investuotojų reakciją lėmė žinia, kad „Amazon“, „JPMorgan“ ir „Berkshire Hathaway“ planuoja sujungti jėgas efektyvinant sveikatos apsaugą JAV. Nors pirminiame etape ketinama apsiriboti teikiant paslaugas šių bendrovių darbuotojams, analitikai prognozuoja, kad ilguoju laikotarpiu tai neigiamai atsilieps sektoriaus pelningumo rodikliams. Korekcinės nuotaikos vyravo ir žaliavų rinkose – „Brent“ rūšies naftos kaina krito trečią prekybos sesiją iš eilės (-0,75 proc., iki 68,5 JAV dolerio už barelį), atpigo dauguma pramoninių metalų. Euro zonos BVP ketvirtąjį 2017 m. ketvirtį, kaip ir prognozuota, augo 2,7 proc. metiniu tempu, o Vokietijos sausio mėn. infliacija (1,6 proc.) buvo šiek tiek mažesnė nei tikėtasi (prognozuota 1,7 procento). Stingant naujienų, investuotojų aktyvumas Baltijos šalių biržose nuslūgo (OMXB +0,24 proc., bendra apyvarta 610,6 tūkst. eurų). Aktyviausiai prekiauta „Telia Lietuva“ akcijomis (sudaryti 45 sandoriai už 67,2 tūkst. eurų), pagal apyvartą niekas nepralenkė „Tallinna Vesi“ (136,3 tūkst. eurų). Abejų bendrovių akcijų kainos nepakito. Šiandien 2017 m. rezultatus paskelbs „Klaipėdos nafta“.