Šiuo metu ne Latvijos gyventojai šalies bankuose turi apie 40 proc. visų indėlių. Interviu naujienų agentūrai „Reuters“ M. Kučinskis teigė norįs, kad šis skaičius laipsniškai būtų sumažintas iki maždaug 20 proc. Jungtinės Valstijos trečią didžiausią Latvijos komercinį banką ABLV apkaltino pinigų plovimu Rusijos klientams. Pats bankas neigia kaltinimus bei šiuo metu ieško naujų finansavimo šaltinių, nes JAV sankcijos lėmė indėlių nutekėjimą iš ABLV. „Dabartinis tikslas yra dvigubai sumažinti užsieniečių indėlius. Tai turi būti įvykdoma per kelis etapus, tiek stiprinant sektoriaus priežiūrą, tiek nustatant naujus tikslus tam, kad finansų sistema nepatirtų netikėtų šokų“, – sakė M. Kučinskis. ABLV situacija šią savaitę sutapo su korupcija kaltinamo Latvijos centrinio banko vadovo Ilmaro Rimševičiaus sulaikymu. Latvijos valdžia sako, kad šios situacijos tarpusavyje nėra susijusios. M. Kučinskis teigė, kad jo žinutė Europos Sąjungos (ES) lyderiams yra tokia, jog „Latvijos bankų sektorius yra stabilus, ir viskas yra kontroliuojama“. „Mes toliau nuožmiai kovosime su visais korupcijos ar finansinių nusikaltimų atvejais“, – užtikrino Latvijos premjeras.