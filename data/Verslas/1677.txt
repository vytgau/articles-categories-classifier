JAV vartotojų požiūris į ateities ekonomines perspektyvas daug optimistiškesnis, - labiau tikimasi, kad pajamos ateinančiais mėnesiais išaugs, skelbiama šalies verslo tyrimų organizacijos „The Conference Board“ ataskaitoje. Rezultatai rodo, kad pirmaisiais 2018 metų mėnesiais vartojimo išlaidos buvo didesnės. Vartotojų pasitikėjimo indeksas pakilo daugiau nei šešiais punktais iki 130,8 punkto, aukščiausio lygio nuo 2000 m. lapkričio, gerokai pranokdamas analitikų lūkesčius. „Nepaisant neseniai fiksuoto akcijų rinkų nestabilumo, vartotojai daug optimistiškiau nusiteikę dėl artimiausių verslo ir darbo rinkos sąlygų, kaip ir dėl finansinių perspektyvų, - teigė „Conference Board“ ekonominių rodiklių padalinio vadovė. - Apskritai, vartotojai ir toliau tiki, kad šalies ekonomika ateinančiais mėnesiais toliau augs sparčiais tempais“. Blogai sąlygas vertinančių vartotojų skaičius krito 2,2 proc. iki 10,8 proc., tuo tarpu gerai dabartines ekonomines ir verslo sąlygas vertinančių žmonių skaičius pakilo 3,2 proc., iki 39,4 proc. Pastebimai išaugo vartotojų požiūris į trumpalaikes perspektyvas - besitikinčių, kad verslo sąlygos JAV per artimiausią pusmetį pagerės, padidėjo 4,3 proc. iki 25,8 proc., o didesnių pajamų besitikinčių vartotojų skaičius išaugo 3,2 proc. iki 23,8 proc. Laikotarpiu, kai nedarbas JAV laikosi ties istorinėmis žemumomis ir kai prognozuojamas tolesnis nedarbo mažėjimas, darbdaviai stengiasi užpildyti laisvas pozicijas, o dalis jų jau pradeda kelti algas.