„Brent“ rūšies naftos ateities sandorių kaina krito 0,2 proc., iki 73,71 dolerio už barelį. JAV „West Texas Intermediate“ (WTI) nafta atpigo 0,2 proc., iki 67,58 dolerio už barelį. Nepaisant nežymaus kainų kritimo trečiadienį, dauguma prekybininkų teigia, kad 2014 m. prasidėjęs perteklinės rinkos laikotarpis iš esmės jau yra pasibaigęs. Nors tuo pat metu ekspertai pažymi, kad pastarųjų savaičių kainų ralį daugiausiai lėmė politinė įtampa Artimuosiuose Rytuose, todėl rinkoje abejojama šio pakilimo tvarumu ir ilgaamžiškumu. Tuo tarpu trečiadienį „bulių“ rinkos sentimentą sumažino Amerikos degalų instituto (API) paskelbti duomenys. Anot API, JAV naftos žaliavos atsargos šalyje praėjusią savaitę augo 1,1 mln., iki 429,1 mln. barelių, o naftos gavybos apimtys pasiekė 10,54 mln. barelių per parą. Dauguma JAV naftos gamintojų šiuo metu pelningai dirbtų net tada, kai naftos barelio kaina nesiektų 40 dolerių, todėl manoma, kad gamintojai Jungtinėse Valstijose toliau didins naftos gavybos apimtis, siekdami pasipelnyti iš sparčiai kylančių žaliavos kainų.