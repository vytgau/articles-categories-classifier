Klaipėdos miesto svaivaldybė sukūrė virtualų žemėlapį, kur galima paženklinti, kuri įstaiga draugiška gyvūnams ir atvirkšiai - kuriuose klientai jokio keturkojo nesutiks. Virtualų žemėlapį galite rasti čia Pristatydami šią naujovę Savivaldybės atstovai kartu su gyvūnų globos įstaigos „Linksmosios pėdutės“ bei organizacijos „Gyvūnų gerovės iniciatyvos“ atstovais surengė nedidelį eksperimentą ir pabandė realiai patikrinti, kaip elgsis kavinių ar kitų įstaigų savininkai išvydę, kad klientas atėjo vedinas šunimi. Ypač draugiškai keturkojus sutikusios Klaipėdos turizmo ir kultūros informacijos centro darbuotojos pasakojo, kad joms tai įprasta, mat daugelis turistų keliauja su šunimis bei dažnai ieško informacijos, kurie viešbučiai priims juos. Nors ne visose kavinėse, kuriose apsilankėme eksperimento metu, šunys buvo pageidaujami, tačiau ir tie, kurie neįsileido tikino, kad vasarą, kai veiks lauko kavinė, nebus jokių problemų. „Galvojame, kad baras turi būti atvira erdvė ne tik žmonėms, bet ir gyvūnams. Jie taip pat svarbi mūsų visuomenės dalis“, - pasakojo itin draugiškai keturkojus klientus pasitikusi ir net vandens į dubenėlius pripylusi „Žvejų baro“ barmenė Roberta. Beje, mergina juokavo, kad dažniausiai keturkojai vandens sulaukia netgi greičiau, nei jo šeimininkas alaus. Pasak jos, tokių klientų su keturkojais antplūdžio tikrai nėra, bet jei ir ateina, kiti klientai esą neburba ir žvelgia į tai tolerantiškai. Tiesa, kitoje lauko kavinėje, kuri taip pat mielai įsileidžia keturkojus į kavinę, sėdėję klientai įvairiai vertino tokį reiškinį. Ne vienas jų garsiai svarstė, kad šuns draugystė kavinėje ne visiems patinka. „Džiaugiamės, kad Klaipėdoje vis daugiau kavinių įsileidžia augintinius. Mano nuomone, šiuo aspektu jau niekuo nesiskiriame nuo užsienio šalių. Daugelyje šalių ant kavinių netgi klijuojami ženklai, kad čia šunys nepageidaujami, o pas mus demokratiškiau - daug kur durys atviros“, - pasakojo gyvūnų globos įstaigos „Linksmosios pėdutės“ atstovė Simona Šakinytė. Jos nuomone, toks poreikis tik didės, nes gyvūnus žmonės traktuoja kaip savo šeimos narius, tad vis daugiau laiko nori praleisti su jais kartu. „Kai nori eiti papietauti, nori tai daryti su visais šeimos nariais. Tad labai malonu, kai nebereikia iškirti: šeimininkai į kavinę, o šunys laukia mašinoje“, - kalbėjo S. Šakinytė. Klaipėdiečių idėja sukurti virtualų žemėlapį, žymintį draugiškas ir ne kavines augintiniams, ne vienintelė. Panašų žemėlapį, veikiantį visoje Lietuvoje, jau yra sukūrę organizacijos „Gyvūnų gerovės iniciatyvos“ atstovai.