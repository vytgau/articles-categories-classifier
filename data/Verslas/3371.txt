Siūloma, kad mokesčių mokėtojui negalint pagrįsti pajamų kilmės, jam būtų priskaičiuota ne tik nesumokėta mokesčio suma, bet ir skiriama nuo 50 iki 100 proc. jos dydžio bauda. Per 10 metų už pakartotinį įstatymo pažeidimą būtų skiriama dvigubai didesnė bauda. Finansų ministerija pakartotinio pažeidimo terminą siūlo sutrumpinti iki 5 metų, taip pat aiškiau nustatyti, kada didesnė bauda būtų skiriama tik už pakartotinį to paties mokesčio įstatymo pažeidimą. Dabar įstatymas numato, kad už nedeklaruotas pajamas ir už jas nesumokėtus mokesčius skiriamos baudos dydis gali būtų 10–50 proc. papildomai priskaičiuotų mokesčių sumos. Už pakartotinius pažeidimus baudos nedidinamos. Pakartotinumas šiuo metu traktuojamas tik kaip atsakomybę sunkinanti, bet ne kvalifikuojanti aplinkybė. Prezidentės patarėja Lina Antanavičienė rugpjūtį BNS teigė, kad šiuo metu teismai dažniausiai nusprendžia taikyti mažiausią baudą, o maksimali 50 proc. bauda taikoma tik 2-4 proc. atvejų. Papildyta 14.59 val.: Vyriausybė kol kas neapsisprendė dėl prezidentės siūlymo didinti baudas už neaiškios kilmės pajamas ir nesumokėtus mokesčius. Premjero Sauliaus Skvernelio prašymu sprendimas atidėtas savaitei. Ministrų kabinetas trečiadienį svarstė prezidentės teiktus Mokesčių administravimo įstatymo pakeitimus. S. Skvernelis paprašė teisininkų per savaitę išsiaiškinti, kaip geriau apibūdinti pakartotinį pažeidimą.