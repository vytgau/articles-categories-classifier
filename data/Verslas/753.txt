Lietuvos valstiečių ir žaliųjų sąjungos atstovas siekia išsiaiškinti, kaip kitos valstybės reguliuoja panaudotų padangų perdirbimą ir panaudojimą. „Lietuvoje kasmet susikaupia apie 30 tūkst. panaudotų padangų, kurios, paprastai kalbant, lieka teršiančiomis gamtą ir jokios naudos nenešančiomis šiukšlėmis, neretai žmonės jas dar ir degina, išmeta pakrūmėse ar kitaip netinkamai šalina. Dėl netinkamo padangų tvarkymo kyla ekologinės katastrofos, teršiamas oras, atsiranda pavojus dideliems gaisro židiniams. Kodėl negalime pasinaudoti gerais kitų valstybių pavyzdžiais ir su šiomis atliekomis tvarkytis taip, kad jos pasitarnautų kitoje srityje?“, - klausia K. Mažeika. Tyrimu siekiama išanalizuoti geriausias padangų tvarkymo praktikas, teisinį reguliavimą, kuris įpareigotų kelių tiesimo įmones naudoti perdirbtas padangas tiesiant kelius. Šis tyrimas taip pat padėtų nustatyti, kokia dalis padangų atliekų turėtų būti kelio sudėtyje. Pasak parlamentaro, sprendimas panaudoti nebetinkamas padangas kelių tiesimui nebūtų priimtas tiesiamų kelių kokybės sąskaita. „Yra įvairių mokslinių tyrimų, kurie rodo, kad kelio savybės naudojant padangų atliekas netgi pagerėja. Prieš teikiant įstatymo projektus siekiame surinkti gerosios praktikos pavyzdžius ir pasirinkti patį efektyviausią būdą, kad turėtume visapusiškai naudingą sprendimą tiek aplinkosauginiu, tiek ekonominiu ir eismo saugumo požiūriais“, - teigia Seimo Aplinkos apsaugos komiteto pirmininkas.