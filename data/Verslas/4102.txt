Paryžiuje veikianti ESMA teigia stebinti spartų ICO augimą ir išreiškė susirūpinimą, kad „investuotojai galimai nesuvokia didelės rizikos, kurią jie prisiima investuodami į ICO“. Tuo tarpu ICO rengiančios įmonės, ESMA teigimu, „gali vykdyti veiklą, kuri neatitinka reikiamų Europos Sąjungos (ES) teisės normų“. ICO metu grupė žmonių sukuria savo virtualią valiutą ir renka lėšas ją pardavinėdami investuotojams. Pats ICO terminas yra pasiskolintas iš akcijų biržose naudojamo pirminio viešo akcijų pasiūlymo (initial public offering - IPO) termino. Vėliau naujosios kriptovaliutos yra mainomos į tradicines valiutas, arba į kitas kriptovaliutas, pavyzdžiui, bitkoiną ar eterį. ESMA pažymi, kad naujųjų valiutų kainos paprastai yra itin nepastovios. Pirmadienį garsiausios kriptovaliutos bitkoino vertė krito iki 5 605 JAV dolerių ir vos per kelias paras prarado beveik 30 proc. savo vertės. Tą pačią dieną bitkoinas vėl staigiai šovė į viršų ir šiuo metu kainuoja apie 6,7 tūkst. dolerio. Analitikai teigia, kad „tradicinis“ bitkoinas šiuo metu patiria spaudimą iš konkuruojančios kriptovaliutos „bitcoin cash“, kurią vasarą įkūrė grupė bitkoinų naudotojų.