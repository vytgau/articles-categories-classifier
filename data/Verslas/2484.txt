LRT tarybos neseniai patvirtintoje Lietuvos nacionalinio radijo ir televizijos 2018-2022 m. strategijoje yra suformuotas tikslas „būti moderniausių komunikacijų technologijų lydere, diegti naujas technologijas, gerinti turinio kūrimo ir sklaidos kokybę, didinti auditorijos pasiekiamumą“. LRT Interneto departamentą kurti prireikė strategiškai pripažįstant internetą kaip svarbią vartotojų informavimo ir edukavimo priemonę, kuri taip pat kaip radijas ir televizija turėtų turėti galimybę formuoti savo turinio strategiją. Prasidedančios reorganizacijos tikslas - pagal svarbą sulyginti LRT internetą su radiju ir televizija, suteikti portalui daugiau autonomiškumo ir daugiau galimybių kurti kokybišką turinį, efektyviai išnaudoti socialinius tinklus ir mobiliąsias aplikacijas, sakoma LRT pranešime. Pertvarką pristačiusi LRT administravimo ir veiklos vystymo departamento vadovė Asta Nausėdė tikisi, kad LRT internetas taps pirmąja visiškai integruota medijų platforma Lietuvoje, susiejančia ir leidžiančia vartotojams mėgautis visomis LRT medijomis.