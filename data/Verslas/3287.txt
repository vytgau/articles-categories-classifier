„Mes negudraujame. „Vakar“ mūsų akcijos akcijų rinkoje šoktelėjo 7 proc. ir todėl esame labai rimtai nusiteikę... mums toks sprendimas yra radikalus pokytis... ir mes neketiname žengti atgal“, - Italijos dienraščiui sakė P. Bellew. Apie „Ryanair“ sprendimą pripažinti pilotų profsąjungas buvo paskelbta penktadienį, po to, kai pilotų profsąjungos Vokietijoje, Italijoje, Airijoje, Jungtinėje Karalystėje, Ispanijoje ir Portugalijoje pagrasino precedento neturinčiais streikais kalėdiniu laikotarpiu, protestuodamos prieš nepatenkinamas darbo sąlygas. P. Bellew, kurio pirmtakas atsistatydino spalį po rugsėjį kilusios skrydžių atšaukimo krizės, pareiškė, kad pigių skrydžių oro linijos pasirinko „dialogą“, nes ji nenorinti „rizikuoti savo klientų Kalėdomis“. Rugsėjį dėl nesusipratimo pilotų atostogų tvarkaraščių schemoje „Ryanair“ buvo priversta iki kovo atšaukti apie 20 tūkst. skrydžių. B. Bellew teigimu, derybos su pilotų profsąjungomis prasidės kitą savaitę arba vėliausiai sausį. Tačiau pareigūnas taip pat pridūrė, kad įmonė nėra pasirengusi deryboms dėl skrydžių padėjėjų profsąjungų pripažinimo. Pilotų profsąjungos ilgą laiką skundėsi, kad „Ryanair“ savo darbuotojams nesuteikia aviacijos rinkos standartų atitinkančio darbo užmokesčio bei sąlygų.