„Numatydamas galimybę tartis ir bendradarbiauti strateginiais plėtros klausimais, šis susitarimas stiprina Lietuvos ir JAV draugystę abiem šalims itin svarbioje energetikos srityje“, – prezidentūros pranešime cituojama Dalia Grybauskaitė. Memorandumų pasirašymo ceremonijoje Vašingtone dalyvavusi Lietuvos prezidentė teigia, kad Klaipėdos SGD terminalo operatorės „Klaipėdos naftos“ ir „Lietuvos dujų tiekimo“ (LDT) pasirašyti memorandumai ne tik turėtų paskatinti JAV dujų eksportą į Europą, bet ir stiprinti Lietuvos ir Amerikos ekonominį bendradarbiavimą bei padėti kartu vykdyti naujus komercinius ir investicinius projektus. Prezidentūros pranešime pažymima, kad Lietuva viena pirmųjų Europoje pradėjo importuoti amerikietiškas suskystintąsias dujas per Klaipėdos terminalą. JAV SGD eksportas į Lietuvą ir kitas Europos šalis esantis svarbus veiksnys atsikratant Rusijos koncerno „Gazprom“ monopolio ir užsitikrinant skaidrų, diversifikuotą bei saugų dujų tiekimą. Pirmasis JAV išgautų gamtinių dujų krovinys Baltijos jūros krantus pasiekė pernai rugpjūtį, Lietuvai jį įsigijus iš pirmąjį JAV SGD eksporto terminalą „Sabine Pass“ valdančios kompanijos „Cheniere“. „Freeport LNG“ pirmąją SGD liniją planuoja atidaryti šių metų pabaigoje, o dar dvi linijas – 2019 metais. Šiuo metu „Lietuvos energijos“ įmonių grupei priklausančios gamtinių dujų tiekimo ir prekybos įmonės LDT ir „Litgas“ yra pasirašiusios apie 15 neįpareigojančių bendrųjų prekybos sutarčių su pasauliniais SGD tiekėjais, tiekiančiais apie pusę viso pasaulio SGD.