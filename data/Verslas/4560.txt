Už uždarų durų posėdžiavusi ekspertų iš 28 ES šalių grupė aptarė planus aprobuoti glifosato – pagrindinės „Roundup“ veikliosios medžiagos – naudojimą dar penkeriems, septyneriems metams. Atsižvelgusi į nuogąstavimus, kad glifosatas žmonėms gali sukelti vėžį, Europos Komisija antradienį pasiūlė šio prieštaringai vertinamo herbicido patvirtinimo galiojimą pratęsti trumpesniam negu įprasta 5–7 metų laikotarpiui. „Maisto grandinės ir gyvūnų sveikatos nuolatinis komitetas šiandien susirinko aptarti veikliosios medžiagos glifosato aprobavimo pratęsimą. Posėdžio pabaigoje balsuojama nebuvo, – skelbiama Komisijos išplatintame pranešime. – Komisija užfiksavo skirtingas valstybių narių delegacijų pozicijas, kurias dabar įvertins, ir netrukus paskelbs naujo posėdžio datą.“ Iš pradžių Komisija rekomendavo šio herbicido patvirtinimo galiojimą pratęsti dešimčiai metų, tačiau sulaukė didžiulės kritikos iš šios cheminės medžiagos priešininkų. Europos Sąjungos (ES) Komisijos aukščiausio rango pareigūnai „mūsų atstovų paprašė išnagrinėti ... ar būtų plačiai pritarta patvirtinimo galiojimo pratęsimui 5–7 metams“, – po Komisijos narių susitikimo Strasbūre pareiškė Komisijos atstovas spaudai Margaritis Schinas. Savo rekomendaciją Komisija pakeitė likus dienai iki ES valstybių narių balsavimo dėl glifosato patvirtinimo galiojimo Europoje pratęsimo ir praėjus kelioms valandoms po to, kai Europos Parlamentas patvirtino neprivalomą rezoliuciją, kurioje paragino iki 2022 metų uždrausti šio chemikalo naudojimą. Glifosato kritikai, kurių priešakyje yra aplinkosaugos organizacija „Greenpeace“, ragina visiškai uždrausti naudoti šį herbicidą Europoje. Pirmadienį aktyvistai įteikė peticiją, kurią pasirašė daugiau kaip 1,3 mln. tokiam sprendimui pritariančių žmonių. Europarlamentarai pareiškė, kad patvirtinimo galiojimas turėtų būti pratęstas tik penkeriems metams ir sukritikavo pradinį Komisijos pasiūlymą, kuriuo, anot jų, „neužtikrinama aukšto lygio žmonių ir gyvūnų sveikatos bei aplinkos apsauga ir netaikomas atsargumo principas“. Jie taip pat paragino nuo gruodžio 15 dienos, kai baigs galioti dabartinis glifosato patvirtinimas, nebeleisti jo naudoti neprofesionalams, taip pat uždrausti jį naudoti parkuose, soduose ir žaidimų aikštelėse. Galbūt kancerogeninis Prancūzija, kurioje glifosatas naudojamas bene intensyviausiai Europoje, jau pareiškė, kad iki 2022 metų laipsniškai atsisakys šio herbicido, o vyriausybė per penkerius metus skirs 5 mlrd. eurų, kurie bus investuoti į alternatyvios piktžolių naikinimo priemonės kūrimą. Glifosato priešininkai atkreipia dėmesį į 2015 metais Pasaulio sveikatos organizacijos (PSO) Tarptautinės vėžio tyrimų agentūros atliktą tyrimą, kuriame padaryta išvada, kad ši medžiaga yra „galbūt kancerogeninė“. Tai prieštaravo išvadoms, kurias padarė Europos maisto saugos agentūra ir Europos cheminių medžiagų agentūra, kurios abi pareiškė, kad glifosatas vargu ar gali sukelti vėžį žmonėms. Panašią išvadą padarė ir kiti 2016 metais vertinimą atlikę PSO ekspertai bei JT Maisto ir žemės ūkio organizacija (FAO). Glifosatas pradėtas naudoti praėjusio amžiaus aštuntajame dešimtmetyje kaip JAV bendrovės „Monsanto“ gaminamos piktžolių naikinimo priemonės „Roundup“ – o tai vienas populiariausių herbicidų pasaulyje – veiklioji medžiaga. „Monsanto“ tvirtina, kad glifosatas „atitinka ar net viršija visus patvirtinimo galiojimo pratęsimui visam laikotarpiui pagal Europos teisės aktus taikomus reikalavimus“. Pasak įmonės, patvirtinimo galiojimo pratęsimo procedūra „daugeliu atžvilgių tapo populistinių grupuočių spekuliacijų taikiniu“.