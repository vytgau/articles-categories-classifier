Latvijos naujienų agentūra LETA praneša, kad Rusijos reiškiamos pretenzijos yra susijusios su šiuo metu nebemokiu banku „Investbank“, seniau priklausiusiu pagrindiniam banko „Latvijas Krājbanka“ akcininkui Vladimirui Antonovui, rašo DELFI.lv. 2012 metais bankas „Investbank“ inicijavo tris civilinius ieškinius prieš buvusį „airBaltic“ akcininką – įmonę „Baltijas aviacijas sistemas“ (BAS). Bankas reikalavo grąžinti, kaip pats tvirtino, pasiimtą kreditą, siekiantį 18,4 mln. eurų, taip pat procentus ir delspinigius. Latvijos teisingumo ministerijos atstovai naujienų agentūrai LETA patvirtino, kad iš Rusijos buvo gautas prašymas suteikti teisinę pagalbą, tačiau daugiau informacijos apie jo turinį ministerija neturi teisės atskleisti. LETA, remdamasi savais šaltiniais, skelbia, kad tuo atveju, jeigu Latvija nesutiks su „Investbank“ ieškiniu prieš „airBaltic“ ir BAS, Rusija gali bandyti susigrąžinti skolas kitais būdais. Kaip vienas iš galimų alternatyvių klausimo sprendimo būdų įvardijamas lėktuvų ir kito „airBaltic“ priklausančio turto areštas. 2016 metais „airBaltic“ pelnas siekė 1,2 mln. eurų – tai net kelis kartus mažesnė suma nei gautoji 2015 metais. Bendrovės metinė apyvarta sudarė 286 mln. eurų (tai yra 1 proc. daugiau nei prieš metus).