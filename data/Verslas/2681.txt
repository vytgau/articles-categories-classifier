Pasaulio ir ypač Europos ekonomikoms demonstruojant stiprius atsigavimo ženklus, akcijų indeksai pastaruoju metu nuolat muša rekordus, o rinkose vis garsiau skamba kalbos apie Europos centrinio banko (ECB) planus užbaigti kiekybinio skatinimo programą. Be to, eurą taip pat stiprina ir vis didesni lūkesčiai dėl koalicijos sutarties Vokietijoje. Kanclerė Angela Merkel bei socialdemokratai pastarosiomis dienomis ženkliai priartėjo prie formalių koalicijos derybų pradžios. Vienu metu pirmadienį Europos valiuta buvo pašokusi iki 1,2227 dolerio už eurą - aukščiausio taško nuo 2014 m. gruodžio, kai ECB pirmą kartą paskelbė apie kiekybinio skatinimo planą. Be to, teigiamai apie savo šalies ekonomiką ir infliaciją pirmadienį atsiliepė Japonijos banko pirmininkas Haruhikas Kuroda, kurio komentarai padėjo jenai pakilti iki aukščiausio taško nuo rugsėjo. Japonijos jena po 12.00 val. Lietuvos laiku dolerio atžvilgiu kainavo 110,57 jenos už dolerį.