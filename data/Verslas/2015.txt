Bendrovės atstovė Ieva Skurdauskaitė Eltai patvirtino, kad įmonė ketina skųsti komisijos sprendimą teismui. „Dabar ruošiami dokumentai ir bus kreipiamasi į teismą, kaip skelbta ir anksčiau“, - apie „Vilniaus nacionalinio stadiono“ sprendimą informavo I. Skurdauskaitė. „Vilniaus nacionalinio stadiono“ vadovo ir akcininko Renato Načajaus teigimu, Viešųjų pirkimų tarnyba (VPT) pripažino, kad reikalavimas konkurso pasiūlymą pateikti per elektroninę sistemą yra neaktualus, o jo aprašymas nepritaikytas pirkimų sistemai. „Keldami nacionalinio stadiono pasiūlymą į sistemą, nuosekliai laikėmės konkurso sąlygose nurodytomis pateikimo procedūromis, tačiau paskutiniame etape susidūrėme su visai kitokia situacija - net įvykdžius visas sąlygas, pasiūlymo pateikti nepavyko. Reaguodami į šią situaciją, kreipėmės į VPT ir iš jų sulaukėme oficialaus rašto, kuriuo patvirtinama, kad sąlygose nurodytas procedūros aprašymas yra neaktualus ir nėra skirtas pateikti pasiūlymą CVP IS priemonėmis“, - pranešime teigė R. Načajus. Anot jo, iš CVP puslapio po bendrovės skundo buvo pašalintas neaktualus aprašymas. Tačiau, anot R. Načajaus, šiuo atveju atsakomybės niekas neprisiima. „Situacija, kai konkursas vykdomas pagal klaidinamas sąlygas, kurias mes sąžiningai vykdėme ir dėl to vėliau buvome išmesti, yra ne tik neteisinga mūsų atžvilgiu, bet ir apskritai netoleruotina nacionalinės reikšmės konkurse. Jei visi būtų vadovavęsi sąlygose nurodytu procedūros aprašymu, nė vienas dalyvis nebūtų pateikęs pasiūlymo, nes procedūros buvo neįgyvendinamos“, - pranešime teigė įmonės vadovas ir akcininkas R. Načajus. Kita, pasak R. Načajaus, svarbi klaida - konkurso sąlygose buvo nurodymas pasiūlymą pasirašyti saugiu elektroniniu parašu nedetalizuojant jo rūšies. Sistema be kliūčių leido sukelti pasiūlymą į sistemą ir tik bandant jį pateikti paaiškėjo, kad tinka tik elektroninis parašas USB laikmenoje, nors sąlygose tai nebuvo nurodyta. 77,886 mln. eurų vertės pasiūlymą bendrovė ruošė bendradarbiaudama „Amsterdam Arena“ ir Turkijos „KAYI Insaat“ grupe. Lenkijos „Budimex“, anksčiau dalyvavusi konsorciume, iš jo pasitraukė dar prieš pateikiant pasiūlymą. Sausio pabaigoje konkurso komisija oficialiai pripažino „Vilniaus nacionalinio stadiono“ pasiūlymą netinkamai pateiktą ir nusprendė, kad vienintele konkurso dalyve lieka koncerno „Icor“ įmonė „Axis Industries“. Ši stadiono kompleksą pasiūlė pastatyti už 79,9 mln. eurų. Bendrovė tikisi, kad stadioną pastatytų per trejus metus. Sutartį pasirašyti planuojama 2019 metais. „Vilniaus nacionalinis stadionas“ pašalintas, nes dokumentus pateikė užklijuotame voke, o ne per elektroninę sistemą, kaip reikalaujama sąlygose.