„Maxima LT“ atstovė spaudai Ernesta Dapkienė BNS patvirtino, kad I. Lauraitytė grupėje pradės dirbti kovo 26 dieną. Pasak jos, tai nauja pareigybė, iki šiol „Maxima grupė“ neturėjo komercijos vadovo. „Siekiant sustiprinti įmonės valdymą ir siekti ambicingų plėtros ir organizacijos vystymo planų, keičiama „Maxima grupės“ struktūra, plečiant vadovų grandį ir steigiant naujas korporacinio valdymo funkcijas. „Maxima grupė“ yra naujame verslo vystymo etape, todėl natūralu, jog plečiasi centralizuotos funkcijos, peržiūrima organizacinė struktūra ir atsakomybė, stiprinama vadovų komanda“, – BNS atsiųstame komentare teigia grupės vadovas Dalius Misiūnas. Nuo vasario pradžios „Maxima grupei“ vadovaujant buvusiam „Lietuvos energijos“ vadovui D. Misiūnui, tai jau antras vadovų pasikeitimas jos įmonėse. „Lietuvos energijos“ grupės suskystintųjų gamtinių dujų (SGD) tiekimo ir prekybos bendrovę „Litgas“ palikęs jos vadovas Vytautas Čekanavičius nuo pirmadienio dirba „Maxima grupės“ įmonės „Franmax“ operacijų vadovu. I. Lauraitytė 2008 metais pradėjo dirbti įmonėje Rytų skirstomieji tinklai, vėliau vadovavo „Lesto“ Teisės departamentui, „Lietuvos energijos“ Teisės tarnybai.