„Iš viso pernai „Invega“ suteikė 531 garantiją. Suteiktų garantijų skaičius, palyginti su praėjusiais metais, per metus padidėjo net 22 proc., o jų vertė - 6 proc. Augantis valstybės garantuojamų paskolų skaičius rodo, kad verslininkai nebijo ieškoti galimybių savo verslui, o valstybė prisiimti dalį finansinių įsipareigojimų, padedančių Lietuvos įmonių verslo pradžiai ar plėtrai“, - sako l. e. „Invega“ generalinio direktoriaus pareigas Algis Skiauterė. Aktyviausiai „Invega“ teikiamomis paskolų garantijomis naudojosi prekybos sektoriuje veikiančios įmonės, kurių projektų finansavimui suteikta 17,6 mln. eurų vertės garantijų. Kiek mažiau garantijų išduota gamybos sektoriaus įmonėms, tačiau bendra garantijų suma šio sektoriaus įmonėms per metus padidėjo 21 proc. ir siekė daugiau nei 19 mln. eurų (2016 m. - 15,2 mln. eurų). Aktyviausiai gamybos sektoriuje finansavimo galimybėmis naudojosi statybos, metalo ir medienos gamybos įmonės. Pastarosioms išduotų garantijų skaičius per metus išaugo atitinkamai 30 proc. 52 proc. ir 32 proc. Palyginti su praėjusiais metais, paslaugų sektoriuje veikiančių įmonių finansavimui remti pernai suteikta 26 proc. daugiau garantijų, kurių vertė siekė 8,1 mln. eurų (2016 m. - 7,1 mln. eurų). Kaip ir praėjusiais metais, aktyviausias buvo viešbučių ir maitinimo sektorius, nuo jo mažai atsiliko poilsio organizavime, kultūrinėje ir sporto veikloje veikiančios įmonės, reklamos ir leidybos verslai bei sveikatos priežiūrą teikiančios įmonės. Išaugo ir „Invega“ garantuojamų paslaugų sektoriaus projektų įvairovė - 2017 m. finansavimo galimybėmis naujai pasinaudojo kraštovaizdžio tvarkymo, atliekų, nuotekų šalinimo ir valymo įmonės. Švietimo paslaugų sektoriaus įmonių poreikis finansavimui per metus taip pat išaugo 60 proc. Pernai daugiau nei du kartus daugiau, palyginti su 2016 m., suteikta garantijų naujoms iki 1 metų veikiančioms įmonėms, kurių garantuojamų projektų skaičius išaugo nuo 41 iki 99 vienetų. Kaip ir 2016 m., daugiausia įmonės kreipėsi dėl valstybinių garantijų iki 30 000 eurų, tokio tipo paskolų poreikis per metus išaugo net 48 proc. Aktyviausiai iš bankų paskolas su „Invega“ garantija 2017 m. ėmė Vilniaus ir Kauno apskričių verslininkai. Intensyviai „Invega“ paslaugomis pradėjo naudotis ir kitų apskričių verslininkai: Tauragės apskrityje veikiančių įmonių projektų finansavimui paremti suteikta 58 proc., Telšių - 55 proc., Klaipėdos - 50 proc. daugiau garantijų nei 2016 m. 2017 m. Lietuvos įmonės vidutiniškai ėmė garantuotas paskolas 3,5 metų terminui. Per visą veiklos laikotarpį „Invega“ jau suteikė 6653 garantijas už daugiau kaip 521 mln. eurų, o kredito įstaigos išdavė daugiau kaip 773 mln. eurų garantuotų kreditų. Įgyvendinus garantuotus projektus, planuojamų sukurti darbo vietų skaičius siekė daugiau kaip 17 tūkst. „Invega“ - Vyriausybės įsteigta ir Ūkio ministerijos valdoma finansų institucija, kuri įgyvendina verslo skatinimo priemones. „Invegai“ patikėtas kelių ES struktūrinių fondų lėšomis finansuojamų kontroliuojančiųjų fondų įsteigimas bei valdymas, šių fondų finansuojamų priemonių įgyvendinimas, kreditų verslui garantavimo schemų, naujų finansinių priemonių, įskaitant rizikos kapitalo priemones, kūrimas ir įgyvendinimas. „Invega“, kurdama naujas finansines priemones, nuolat bendradarbiauja su Lietuvos valstybinėmis ir tarptautinėmis finansinėmis institucijomis, dalyvauja tarptautinių organizacijų veikloje.