Be to, daugiausia lietuviai vaikosi skandinaviškų madų. Kai kurie gamintojai svarsto, kad taip gali būti dėl didelio tėvynainių skaičiaus Skandinavijoje. Užsidirbę emigracijoje jie grįžta atgal į Lietuvą įgyvendinti savo svajonių ir pritaiko matytus pavyzdžius vidaus ir išorės interjeruose. Stogo danga prekiaujančios įmonės atstovai Sigitas ir Edgaras pažymėjo, kad tradiciškai lietuviai renkasi plieninės dangos stogą, rečiau – bitumines čerpes, kurios yra kur kas brangesnės. „Stogo danga nepabrango nei kiek, netgi nuo euro įvedimo papigo. Tarkime, priklausomai nuo dangos ir nuo gamintojo, lakštas gali kainuoti nuo 5 iki 150 eurų“, – pasakojo Sigitas. Šalia stovėjęs įmonės atstovas Edgaras pridūrė, kad jei anksčiau lietuviai rinkdavosi rudos spalvos stogus, dabar nori juodų ar pilkų stogų. „Lietuva labai žiūri į Skandinavijos tendencijas, kur populiarus juodas grafitas, pilkos spalvos. Prieš penkerius metus jie dar rinkdavosi rudą stogo dangą“, – apie kintančias tendencijas pasakojo Edgaras.  Kitos įmonės atstovas, prekiaujantis vokiška ir lenkiška produkcija, taip pat pastebėjo lietuvių maniją pilkai spalvai. „Kadangi daug metų su Lietuvą bendraujame, tai dėl pilkos spalvos – tikra teisybė, nori ir pilkų sienų, ir pilkų stogų“, – sako statybine keramika, apdaila, plytelėmis ir keramikinių stogų čerpėmis prekiaujantis Petras. Jis taip pat nesutinka dėl lankytojų nuogąstavimų, kad kainos yra stipriai padidėjusios. „Jei ir yra koks kainų kitimas, jis tikrai minimalus, šiemet kainos išvis nekilo. Na, jei kalbame apie eksportą iš Lenkijos, tas kainų keitimas gali būti tik dėl valiutų kursų, tik tiek“, – sakė jis. Kad lietuviai ypač domisi Skandinavijos tendencijomis patvirtino ir apdailos plokštėmis prekiaujantis Darius. „Šios vonios kambario plokštės yra akmens masės imitacija, iš tikrųjų jos yra ant paprastos faneros. Tai itin populiaru Norvegijoje, pas mus tik ateina ši tendencija, nes labai daug grįžtančių darbininkų, emigrantų iš Skandinavijos, kurie visą tai jau yra įvertinę“, – sako jis. Pilka spalva vyrauja ne tik apdailoje, bet ir balduose. Pavyzdžiui, vienas lauko baldų įmonės atstovas sakė, kad ruda spalva vis dar karaliauja, tačiau pamažu vietą užleidžia pilkai spalvai. „Kelis sezonus labai populiarios rudos spalvos, jos neišeina iš mados ir vakaruose, tačiau dabar prasideda tikras pilkų spalvų sezonas“, – sakė Vidmantas. Be to, pasirodo, kintančios mados pastebimos ir įrenginėjant vonios kambarius. Pasirodo, lietuviai vis rečiau įsirengia vonias, o pirmenybę teikia dušo kabinoms. „Dabar jau mažėja įsirenginėjančių vonią, o kas svarbiausia pirkėjams – vienam kaina, kitam kokybė. Masažinius dušus ir vonias lietuviai taip pat renkasi vis mažiau, daugiausia domisi paprasta dušo kabina, bet su gerais stiklais, kokybiška, kuri gali kainuoti tiek pat, kiek paprasta, tačiau masažinė. Taip pat populiarus sprendimas – mažos vonios ir dušo miksas. Ypač teiraujasi daugiabučių gyventojai, kurie turi mažiau vietos vonios kambaryje“, – sakė vonios baldais ir santechnika prekiaujantis Sigitas. Statybų paroda „Resta“ rengiama jau 25-erius metus. Ji truks iki šeštadienio vakaro.