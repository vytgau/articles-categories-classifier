Seimas susitarimus ratifikavo su specialiu Lietuvos pareiškimu – už jį balsavo 53 Seimo nariai, prieš – 22 , o susilaikė 12. „Valstiečiai“ sako, kad toks pareiškimas padės apsaugoti Lietuvą nuo genetiškai modifikuotų organizmų ir hormonais apdorotos jautienos įvežimo. Pareiškime sakoma, kad Lietuva pripažįsta, jog ES ir Kanados susitarimas nepadarys poveikio ES įstatymams, susijusiems su GMO ir produktų, gautų naudojant naujas veisimo technologijas, leidimu, prekyba, auginimu ir ženklinimu, o valstybės narės išlaiko galimybę riboti ar drausti GMO auginimą savo teritorijoje, ką šiuo metu leidžia ES teisė. Lietuva taip pat pareiškė, kad trečiųjų šalių, įskaitant Kanadą, kilmės mėsa į ES gali būti įvežama, tik jei tos šalys laikosi visų ES importo sąlygų. Seimas įpareigojo Užsienio reikalų ministeriją, deponuojant susitarimo ratifikavimo dokumentus, pateikti ir Seimo pareiškimą. „Valstietis“ Tomas Tomilinas siūlė neskubėti susitarimų ratifikuoti: „Iš lokalumo ES būtų prasminga palaukti“. „Šios sutarties Lietuvai labiau reikia nei Kanadai“, – tikino ūkio ministras Virginijus Sinkevičius. Kol kas 8 ES narės yra ratifikavusios šiuos susitarimus. Dabar 150 Lietuvos įmonių savo produkciją eksportuoja į Kanadą, 80 proc. jų yra smulkios ir vidutinės. Žiniasklaidos teigimu, „valstiečių“ lyderio Ramūno Karbauskio „Agrokoncerno“ grupės bendrovė „Agrokoncerno technika“ prekiauja kanadietiškais traktoriais „Versatile“.