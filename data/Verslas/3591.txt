Gertuvės patikrintos gavus gyventojo nusiskundimą, kad palaikius vandenį šiame inde, atsiranda pašalinis skonis. Atlikus juslinį tyrimą Nacionalinėje visuomenės sveikatos priežiūros laboratorijoje, nurodyti faktai pasitvirtino - palaikius vandenį plastikinėje gertuvėje, juntamai pasikeitė jo skonis, todėl minėtos partijos gaminiai pripažinti nesaugiais ir netinkamais kontaktui su maistu. Vilniaus valstybinė maisto ir veterinarijos tarnyba įpareigojo į Lietuvą šias gertuves (1 224 vnt.) iš Ispanijos įvežusią UAB „Maxima LT“ (Savanorių pr. 247, Vilnius) surinkti jas iš rinkos. Vartotojai, įsigiję nurodytos partijos gertuvių, gali jas grąžinti prekybininkams ir atgauti sumokėtus pinigus. Apie galimai nesaugias gertuves Valstybinė maisto ir veterinarijos tarnyba informavo Europos Komisiją Skubių pranešimų apie nesaugų maistą ir pašarus sistema (RASFF). Prekybos tinklo „Maxima“ komunikacijos ir korporacinių reikalų departamento direktorė Ernesta Dapkienė teigė, kad šios prekės jau buvo pašalintos iš prekybos. „Vaikiškomis gertuvėmis „Paw Patrol“ jau nebeprekiaujame. Vos gavę informaciją iš Valstybinės maisto ir veterinarijos tarnybos apie tai, jog minėta prekė yra nekokybiška, visas turėtas prekes iš prekybos nedelsiant pašalinome. Taip pat nedelsiant susisiekėme su prekės gamintoju. Visose mūsų tinklo parduotuvėse, kuriose prekiavome minėta gertuve, nuo praėjusio ketvirtadienio skelbiame informaciją, jog pirkėjus, įsigijusius šią prekę, raginame ją grąžinti ir atgauti sumokėtus pinigus. Dėl kilusių nepatogumų apgailestaujame ir pirkėjų labai atsiprašome“, – teigė E. Dapkienė.