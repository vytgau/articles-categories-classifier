Konkurencijos taryba nustatė, kad nuo 2016 m. rugsėjo iki 2017 m. vasario keliose skelbimų svetainėse bendrovė „Kauno būstai“ reklamavo Palangoje, Paliepgirių kelyje, parduodamus naujai statomus butus ar būstus dvibučiame name, taip pat siūlė įsigyti gyvenamąjį trijų kambarių namą, rašoma pranešime spaudai. Tyrimo metu išsiaiškinta, kad Paliepgirių kelyje buvo statomos ne gyvenamosios paskirties, o negyvenamosios paskirties pastatai: svečių namai ir poilsio paskirties patalpos. Žemės sklypas patenka į teritoriją, kuriai dėl padidinto triukšmo lygio taikomi apribojimai ir kurioje galima tik trumpalaikio apgyvendinimo statyba. „Reklamose „Kauno būstai“ pateikė neteisingą informaciją apie parduodamo nekilnojamojo turto paskirtį – vietoj reklamuotų butų vartotojams siūlyta įsigyti tik negyvenamosios paskirties patalpas – svečių namus, poilsio paskirties namus ar jų dalį. Kadangi bendrovė negali pakeisti patalpų paskirties, vartotojai, įgiję negyvenamosios paskirties patalpas, negalėtų jų naudoti kaip gyvenamųjų“, – sakė Konkurencijos tarybos narys Elonas Šatas. Jis priminė, kad nekilnojamojo turto reklamose būtina aiškiai ir tiksliai įvardinti siūlomų įsigyti patalpų ir statinių paskirtį taip, kaip nurodyta statybą leidžiančiame dokumente arba nekilnojamojo turto registre. Priklausomai nuo to, ar nekilnojamasis turtas yra gyvenamosios (butas, namas) ar negyvenamosios paskirties (viešbutis, svečių namai), vartotojai gali patirti finansinius, gyvenimo kokybės ir kitokius praradimus. Gyvenamosios paskirties patalpoms taikomi griežtesni apšvietimo, triukšmo izoliacijos reikalavimai, taip pat šalia jų turi būti įrengta daugiau vietų automobiliams, želdynai su vaikų žaidimo ir sporto aikštelėmis. Vartotojams, kurie įsigijo negyvenamosios paskirties patalpas, tačiau jose gyvena, gali būti taikomos kitokios elektros įrenginių prijungimo prie elektros tinklų ir šių įrenginių leistinosios naudoti galios padidinimo, atsiskaitymo už suvartotą elektros energiją sąlygos ir kt. Konkurencijos taryba už klaidinančios reklamos naudojimą bendrovei „Kauno būstai“ skyrė 6 300 Eur baudą. Nutarimas per 30 dienų nuo jo priėmimo dienos gali būti skundžiamas Vilniaus apygardos administraciniam teismui.