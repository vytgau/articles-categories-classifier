Komandos nedidelės Į startuolius investuojančios įmonės „Invega“ atstovas ir „Startup.lt“ vadovas A. Bložė pasakoja per pastaruosius kelerius metus pastebėjęs išaugusį startuolių skaičių: „Akivaizdžiai padaugėjo startuolių, kurie kreipiasi ieškodami investicijų. Tai siejasi su ekosistemos ir jos pagrindinių žaidėjų branda, kuri skatina kurti ne tik vietinius, bet ir diasporoje veikiančius verslininkus. Labiausiai padaugėjo inžinerinių, gyvybės mokslų startuolių, mašininio mokymo ir dirbtiniu intelektu paremtų idėjų, tačiau vis dar dominuoja informacinių technologijų ir interneto srities startuoliai, kurie stebina sukaupta realia ir aktualia patirtimi komandoje, pagrįstu poreikiu pritraukti investuotoją ir investuotojų lūkesčių supratimu.“ Nors komandų gerokai daugiau, anot advokatų kontoros „Glimsted“ partnerio A. Ivanausko, jos išlieka nedidelės ir labiausiai siekia apsisaugoti nuo stabilumo trūkumo: „Dažniausiai kuriasi 2–5 žmonių komandos. Vienas ar du steigėjai būna pagrindiniai vadovai, o kiti komandos nariai visiškai įsitraukia į produkto kūrimą ar rinkodarą. Tokį vaidmenų pasiskirstymą sudėtinga išversti į akcijų proporcijas, nes startuolių pagrindas yra ne kapitalas, o idėjos ir pasiryžimas jas įgyvendinti. Bendrovė yra faktiškai neišvengiama startuolio veiklos forma, tačiau įprastas bendrovės modelis su fiksuotomis akcijų dalimis neatitinka poreikio įvertinti komandos narius pagal jų indėlį į startuolio vystymą. Todėl siekiama teisę pritaikyti startuolių poreikiams. Vystomi tokie sprendimai kaip akcijų klasės, detalios akcininkų sutartys ir kita. Siekiama spręsti ilgalaikio įsipareigojimų vykdymo problemą. Komandos nebūtinai yra stabilus darinys, o atskiriems nariams gali skirtingai sektis kuruojant savo sritis, todėl teisiniais dokumentais būtina sukurti finansinę motyvaciją ir aptarti komandos pokyčių pasekmes.“ Reikalinga lanksti aplinka Didžiausios pasaulyje darbo vietų sprendimų teikėjos „Regus“ Baltijos regiono vadovė J. Kosmačeva pasakoja, kad startuoliai labiausiai orientuoti į efektyvų biudžeto panaudojimą, todėl ieško įvairių sprendimų savo darbo erdvei sukurti. Anot jos, jaunos komandos dažniausiai renkasi bendradarbiavimo erdves, o kai prasideda pirmi dideli užsakymai ir išauga darbuotojų skaičius, pradedama svarstyti apie privatumą, todėl startuoliai vis dažniau siekia lanksčios aplinkos. „Nors bendradarbiavimo erdvės šiuo metu labai madingos, pastebimos dvi tendencijos. Kartais startuoliai tampa laisvalaikio praleidimo procesu, kur dalijamasi idėjomis, susitinkama prie puodelio kavos ir realus darbas sustoja, o kartu su juo mažėja ir startuolių vystymasis. Antroji tendencija – tie startuoliai, kurie supranta, kad greta bendradarbiavimo vystymuisi svarbi ir asmeninė erdvė. Todėl kuo toliau, tuo labiau laimės tie darbo vietų teikėjai, kurie derina šias dvi tendencijas ir startuolių kūrėjai turi galimybę gauti madingą bendradarbiavimo erdvę, kartu turėdami ir privačių zonų“, – įžvalgas atskleidžia J. Kosmačeva. Neišnaudojamos galimybės Kalbėdamas apie populiariausias startuolių reklamavimosi priemones, J. Mikulskis tikina, kad kiekviena komanda randa sau tinkamiausią būdą: „Vieniems tinka laiškų siuntimas, kitiems socialiniai tinklai, „AdWords“, tretiems įžymybių rinkodara, ketvirti viską investuoja į SEO. Visi kanalai turi pliusų ir minusų, bet daugiausia išlošia tie, kurie strategiškai išnaudoja didžiąją dalį jų, sukurdami reklamos ekosistemą.“ Vis dėlto, konkretizuodamas „AdWords“ naudojimą, pašnekovas mato vis dar pasitaikančių tendencingų komunikacijos problemų: „Dažnai pasitaiko neišnaudojamos pakartotinės reklamos galimybės. „Google AdWords“ ir „Analytics“ sistemos netinkamai susietos tarpusavyje. Kitos dažnai pasitaikančios klaidos būtų: neteisingi nustatymai visos kampanijos mastu, prastas raktažodžių tyrimas ir nelankstus jų taikymas, A/B reklamos testų nebuvimas, nepritaikymas reklamos plėtinių ir daugybė kitų klaidelių, sudarančių reklamos visumą, nuo kurios ir priklauso galutinis rezultatas.“ Daugiau įžvalgų netrukus 2017 m. lapkričio 16–17 d. Vilniuje vyksiančioje konferencijoje „The Grand Founders Day“ savo įžvalgomis dalysis tikri savo sričių profesionalai. Čia bus galima išgirsti ir padiskutuoti startuolių komandų įkūrimo, teisinio reguliavimo temomis, sužinoti vyraujančias tendencijas, išgirsti, kaip neatsilikti nuo startuolių pasaulyje vyraujančių madų ir sėkmingai sukurti nuosavą reklamos ekosistemą, kuri užtikrintų sėkmingą startuolio komunikaciją.