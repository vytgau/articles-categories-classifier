Rusijos aukštųjų parlamento rūmų (Federacijos Tarybos) Užsienio reikalų komiteto pirmininkas Konstantinas Kosačiovas pirmadienį valstybinei naujienų agentūrai „RIA Novosti“ pareiškė, kad šie nutekinimai „kursto emocijas“. „Paradise Papers“ pavadintas tarptautinis žurnalistinis tyrimas buvo atliktas Vokietijos leidinio „Suddeutsche Zeitung“ gautų duomenų pagrindu. Jo metu tirti per daugiau nei per 50 metų teisinių paslaugų kompanijoje „Appleby“ sukaupti finansiniai dokumentai. Ši Bermudoje ir kitose šalyse biurus turinti įmonė teikia verslo valdymo vadinamuosiuose mokesčių rojuose paslaugas. Nutekinti „Appleby“ dokumentai rodo, kad antras pagal dydį Rusijos bankas – valstybės kontroliuojamas VTB, kuriam dabar taikomos JAV sankcijos, finansavo investicijas į „Twitter“. Be to, Rusijos dujų giganto „Gazprom“ padalinys per vieną lengvatinio apmokestinimo bendrovę finansavo investavimo priemonę, per kurią buvo perkamos „Facebook“ akcijos. Abu šie sandoriai yra siejami su rusų investuotoju, milijardieriumi Jurijumi Milneriu. Pasak K. Kosačiovo, tai pateikta „fantastišku, fantasmagorišku tekstu“. „Sausoji liekana – kad tai, kas čia aprašoma, yra standartinė ir teisėta komercinė veikla“, – tvirtino jis. Jis pridūrė, kad „kurstant emocijas ir miglota frazeologija“ šie sandoriai „pateikiami vos ne kaip sąmokslas prieš Vakarų demokratijos pamatus“. Nutekintus dokumentus paskelbė JAV įsikūręs Tarptautinės tiriamosios žurnalistikos konsorciumas (ICIJ ), kuris pernai paviešino ir vadinamuosius Panamos popierius. „Tai – verslas“ Kalbėdamas apie VTB ir „Gazprom“ sandorius, Rusijos parlamento žemųjų rūmų (Valstybės Dūmos) Tarptautinių reikalų komiteto pirmininko pavaduotojas Aleksejus Čepa „RIA Novosti“ sakė: „Tai niekaip nesusiję su politika, tai – verslas, komercija.“ Rusijos žiniasklaida kol kas nesulaukė jokių komentarų iš chemijos gigantės „Sibur“. Minimi nutekinti dokumentai rodo, kad “Sibur”, kurios dalį akcijų valdo prezidento Vladimiro Putino žentas Kirilas Šamalovas, turi sutartį su jūrų logistikos kompanija, kuri yra susijusi su JAV prekybos sekretoriumi Wilburu Rossu. K. Šamalovas šiemet smarkiai sumažino turėtą „Sibur“ akcijų paketą ir dabar turi tik 3,9 proc. jos akcijų, rašė verslo dienraštis „Vedomosti“. Rusiškoji žurnalo „Forbes“ versija K. Šamalovo turtą šiemet įvertino 1,3 mlrd. dolerių (1 mlrd. eurų). Rusijos opozicijos laikraštis „Novaja gazeta“ buvo vienintelė rusų žiniasklaidos priemonė, dalyvavusi analizuojant nutekintą medžiagą, tvirtino, kad per metus peržiūrėjo 13,4 mln. dokumentų. Pasak „Novaja gazeta“, nutekinti dokumentai daugiausia nėra susiję su rusais, galbūt dėl to, kad „Appleby“ dažniau nei „Panamos popierius“ nutekinusi kompanija „Mossack Fonseca“ pateikdavo klausimų „dėl lėšų kilmės“. „Rusijos net nėra tarp pagrindinių 10 šalių, kurių piliečiai naudojosi „Appleby“ paslaugomis“, – rašė „Novaja gazeta“. Laikraštis naujai nutekintuose dokumentuose aptiko dviejų dabartinių parlamentarų pavardes: Aleksejaus Jezubovo iš valdančiosios partijos „Vieningoji Rusija“ ir Vladimiro Blockio iš Komunistų partijos. Beje, A. Jezubovas „RIA Novosti“ sakė apie nutekinimus „nieko negirdėjęs“. Šiuose dokumentuose taip pat minima didžiausio Rusijos naftos koncerno „Rosneft“ vadovo, vieno įtakingiausių šalies verslo elito atstovo, V. Putino sąjungininko Igorio Sečino buvusi sutuoktinė Marina Sečina. Ši ponia 2012 metais, netrukus po skyrybų, įregistravo investicijų į nekilnojamąjį turtą įmonę. Anksčiau M. Sečinos deklaracijos rodė, kad ji kelerius metus nieko neuždirbo. „Novaya gazeta“ rašė, kad „Appleby“ žinojo apie reikšmingus M. Sečinos politinius ryšius.