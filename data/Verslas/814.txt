Informacinių technologijų, gyvybės mokslų, aukštųjų technologijų ir energetikos įmonės ketina pristatyti savo veiklą ir susirasti naujų klientų. Verslininkai dalyvaus forume, kuris rengiamas kaip Baltijos šalių ir JAV viršūnių susitikimo dalis. JAV grupės „Vittamed Corporation“ Lietuvos gyvybės mokslų įmonės „Vittamed“ Lietuvos operacijų vadovas Evaldas Kalvaitis sako, jog įmonės tikslas yra pristatyti save, kuriamas inovacijas, užmegzti naujų kontaktų. Įmonė kuria smegenų neurodiagnostikos įrangą, o labiausiai žinomas bendrovės produktas – neinvazinis galvospūdžio prietaisas. „Turime ir kitų idėjų ir technologijų kaip stebėti žmogaus smegenis ir pagerinti gydymus, išgelbėti daugiau gyvybių“, – sakė E. Kalvaitis. Į JAV vykstančios radiacijos prietaisų gamintojos „Polimaster Europe“ rinkodaros vadovė Marija Zykuvienė iš vizito tikisi naujų kontaktų ir glaudesnių ryšių su klientais, susipažinti su JAV rinkos poreikiais ir tendencijomis gynybos sektoriuje. „Į JAV eksportuojame 90 proc. savo produkcijos, bendradarbiaujame su JAV valstybinėmis institucijomis, tiekiame JAV saugumui radiaciją matuojančius prietaisus. Mūsų vardas JAV jau yra žinomas, todėl tikimės tiesiog sustiprinti ryšius“, – BNS teigė M. Zykuvienė. Apie 50 darbuotojų turinčios lietuviško kapitalo IT bendrovės „Addendum Solutions“ direktorius Edvardas Jatautas sako sieksiantis surasti naujų klientų JAV. „Norime pasišnekėti su verslo atstovais, daugiausiai iš telekomunikacijų srities, nes daugiausiai dirbame su šios srities įmonėmis, taip pat su kompanijomis, kurioms reikėtų verslo procesų optimizavimo ar sistemų integravimo paslaugų“, – BNS sakė E. Jatautas. Jo teigimu, įmonė šiuo metu dirba su Švedijos telekomunikacijų grupe „Telia Company“, Lietuvos mobiliojo ryšio operatore „Bitė Lietuva“, taip pat su logistikos grupe „Girteka“ bei siuntų gabenimo įmone DPD. „Į JAV rinką pradėjome eiti prieš porą metų. Šiuo metu dirbame su JAV Federaliniu mokymų centru, esame laimėję jų skelbta komunikacijos valdymo konkursą“, – pasakojo „Addendum Solutions“ atstovas. Balandžio 3-6 dienomis JAV lankysis 18 įmonių delegacija, tarp jų: puslaidininkių technologijų įmonė „Brolis Semiconductors“, medicinos ir mokslo įrangos gamintoja „Thermo Fisher Scientific Baltics“, IT bendrovės „Elsis TS“, NRD CS, naftos ir SGD krovos bendrovė „Klaipėdos nafta“, dujų tiekėja „Lietuvos dujų tiekimas“ (LDT), Kauno ir Klaipėdos laisvųjų ekonominių zonų atstovai ir kitos. „Klaipėdos nafta“ ir LDT ketina pasirašyti bendradarbiavimo susitarimą su JAV suskystintų gamtinių dujų (SGD) tiekėja ir būsimo SGD terminalo operatore „Freeport LNG“. Lietuvos įmonės dalyvaus Baltijos šalių ir JAV verslo forume, kuriame tikimasi sulaukti per 200 šių valstybių įmonių.