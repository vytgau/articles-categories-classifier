Nuo 2015 metų jėgainėje dirbantis A. Kamienas direktoriaus pareigas eis, kol konkurso būdu bus atrinktas naujas įmonės vadovas – konkursas bus skelbiamas artimiausiu metu. A. Kamienas anksčiau yra buvęs naftos žvalgybos ir gavybos bendrovės „Lotos Geonafta“ finansų direktorius, telekomunikacijų bendrovės „Omnitel“ finansų viceprezidentas, „Kauno tiltų“ finansų direktorius. Vasario 1-ąją iš IAE vadovo pareigų pasitraukė teisėsaugos įtarimų dėl galbūt neskaidraus įmonės turto pardavimo sulaukęs IAE generalinis direktorius Darius Janulevičius. D. Janulevičius apie sprendimą trauktis paskelbė po susitikimo su energetikos ministru sausio pradžioje, prieš tai premjerui Saulius Skverneliui pareiškus, kad visuomenei pagrįstai kyla abejonių dėl jo galimybių toliau eiti pareigas. Teisėsauga gruodžio pabaigoje baigė ikiteisminį tyrimą dėl 2014 metais IAE rengto 1,5 mln. eurų vertės aukciono. Įtarimai dėl piktnaudžiavimo pareikšti šešiems asmenims, tarp jų – D. Janulevičiui, buvusiam IAE vadovui Osvaldui Čiukšiui bei buvusiam komercijos skyriaus vadovui Laurui Pusliui. D. Janulevičius iki darbo IAE vadovavo bankrutavusiai investicijų bendrovei „Hermis Capital“ – pastaroji įmonė prieš kelerius metus atsisakė didžiosios dalies verslų, įskaitant ir „Geonaftą“, kuri 2010 metais parduota antrai pagal dydį Lenkijos naftos bendrovei „Lotos“.