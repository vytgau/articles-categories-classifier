„Sodros“ atstovas Saulius Jarmalis teigia, kad klaidinančius laiškus siunčia galbūt finansines paslaugas reklamuojantys interneto vartotojai. „Manome, tai gali būti neteisėta finansinių paslaugų reklama. Mums kelia nerimą tai, kad manipuliuojama „Sodros“ pasitikėjimu, nes „Sodra“ taip pat siunčia gyventojams laiškus, kuriais informuoja apie svarbius pasikeitimus. Šiuo metu konsultuojamės su už kibernetinį saugumą atsakingomis institucijomis, žiūrime, kokia gali būti grėsmė“, – sakė S. Jarmalis. „Sodra“ ragina gyventojus neatidarinėti įtartinų laiškų. Pasak jos, melagingi pranešimai užfiksuoti iš adreso sodrapranesimas@gmail.com. Pati „Sodra“ komunikacijai su gyventojais naudoja tik adresus su sodra.lt domenu.