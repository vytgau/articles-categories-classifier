Už šį konkurenciją ribojantį susitarimą PST skirta 8,514 mln. Eur, „Irdaivai“ – 3,686 mln. Eur bauda. „Irdaiva“ ir PST susitarė bendrai dalyvauti ir nekonkuruoti 24-iuose Vilniaus vystymo kompanijos organizuotuose mokyklų ir darželių atnaujinimo bei modernizavimo darbų viešuosiuose pirkimuose. Įvertinusi ilgametę bendrovių patirtį statybos srityje, įgyvendintų projektų apimtis, pobūdį, mastą ir rinkos ypatumus, Konkurencijos taryba padarė išvadą, kad 2013–2015 m. vykusiuose pirkimuose abi statybų įmonės realiai galėjo dalyvauti atskirai ir varžytis tarpusavyje. Vis dėlto, užuot konkuravusios, bendrovės nusprendė perkančiajai organizacijai pateikti bendrus komercinius pasiūlymus ir taip apribojo konkurenciją. „Irdaiva“ ir PST sudarė jungtinės veiklos sutartis, kuriose numatė, kad laimėjimo atveju abi įmonės gautų tam tikrą darbų ir pajamų už juos dalį, – priešingai nei būtų buvę konkurencijos sąlygomis ir bendrovėms teikiant atskirus pasiūlymus vykdyti statybos darbus, rašoma pranešime spaudai. „Įvertinę tyrimo metu surinktus duomenis, nustatėme, kad PST ir „Irdaivai“ nebuvo objektyviai būtina viešuosiuose pirkimuose teikti bendrus pasiūlymus. Jos buvo pajėgios ir galėjo dalyvauti savarankiškai ar pasirinkti kitus dalyvavimo pirkimuose būdus, kuriais nebūtų ribojama konkurencija. Sistemingai bendradarbiaudamos, bendrovės nekonkuravo nei pasiūlymais vykdyti statybos darbus, nei pasiūlymų kaina“, – sakė Konkurencijos tarybos pirmininkas Šarūnas Keserauskas. Anot jo, sumažėjus pirkimuose galėjusių konkuruoti ūkio subjektų skaičiui, perkančioji organizacija neturėjo galimybės rinktis iš daugiau stiprių konkurentų ir gauti geresnį kainos pasiūlymą. Š. Keserauskas atkreipė dėmesį, kad jungtinės veiklos sutartys leidžia rinkos dalyviams, negalintiems dalyvauti viešuosiuose pirkimuose, suvienyti pajėgas ir taip padidinti konkurenciją. Tačiau tie ūkio subjektai, kurie yra pajėgūs dalyvauti viešuosiuose pirkimuose savarankiškai, neturi jungtinės veiklos sutartimis naudotis kaip priemone riboti konkurenciją. Konkurencijos taryba, įvertinusi konkurenciją ribojančio susitarimo mastą, trukmę ir pavojingumą, PST skyrė 8 513 500 Eur baudą, „Irdaivai“ – 3 685 900 Eur baudą. Konkurencijos taryba minėtą tyrimą atliko bendradarbiaudama su Viešųjų pirkimų tarnyba. Nutarimas per 20 dienų nuo jo paskelbimo Konkurencijos tarybos interneto svetainėje dienos gali būti skundžiamas Vilniaus apygardos administraciniam teismui. PST ir „Irdaiva“ milijonines baudas žada skųsti teismui Vilniaus mokyklų ir darželių atnaujinimo konkursuose kartu dalyvavusioms statybos įmonėms „Panevėžio statybos trestas“ (PST) ir „Irdaiva“ už kartelinį susitarimą skyrus 12,2 mln. eurų baudų, jų vadovai žada skųstis teismui. PST generalinis direktorius Dalius Gesevičius nesutinka nei su Konkurencijos tarybos baudos skyrimo motyvais, nei su jos dydžiu. „Kad skųsime, tai aišku. Be abejonės. Mes dar turime panagrinėti medžiagą (...) Manau, kad tai yra kvailybė. Vertinu kaip neteisingus išvedžiojimus – 8,5 mln. nei iš šio nei iš to. Pažiūrėkite, kokie kontraktai buvo – jie buvo smulkūs kontraktai. Vienu žodžiu, cirkas“, – BNS sakė D. Gesevičius. Paklaustas, ar PST buvo sudaręs neleistiną susitarimą su „Irdaiva“, D. Gesevičius atsakė neigiamai: „Nebuvo.“ „Irdaivos“ generalinis direktorius Vitas Lopinys taip pat teigė, kad bendrovė skųs baudą. „Vienareikšmiškai“, – BNS sakė V. Lopinys. Jis žadėjo vėliau pakomentuoti išsamiau. Už kartelinius susitarimus gali būti skiriama piniginė bauda iki 10 proc. jų metinių pajamų. PST pajamos, įskaitant finansinės veiklos ir kitas pajamas, pernai siekė 85,136 mln. eurų, „Irdaivos“ – 37,338 mln. eurų.