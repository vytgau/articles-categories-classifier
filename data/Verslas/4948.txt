Valstybės ir savivaldybių biudžetų, „Sodros“ bei Privalomojo sveikatos draudimo fondų biudžetų projektus Vyriausybė svarstys pasitarime trečiadienį. Finansų ministras Vilius Šapoka šia savaitę patvirtino, kad 2018 metų valstybės biudžetas bus perteklinis. Anot jo, papildomos pajamos bus atidėtos į rezervą sunkesniems laikams. Seimo Ekonomikos komiteto pirmininkas Virginijus Sinkevičius BNS sakė, kad projekte numatytas valdžios sektoriaus balanso perviršis sieks 0,6 proc. bendrojo vidaus produkto (BVP) - pajamos išlaidas turėtų viršyti maždaug 260 mln. eurų. Anot parlamentaro, Vyriausybė nusprendė palikti lengvatinį 9 proc. pridėtinės vertės mokesčio tarifą centriniam šildymui ir atsisakė planų įvesti naują 15 proc. tarifą. Vyriausybės teigimu, daugiau lėšų į biudžetą kitąmet bus surenkama tiek dėl augančios ekonomikos, tiek ir dėl mažėjančio šešėlio. Ministras tvirtino, kad kitąmet taip pat didės ir biudžeto perskirstymas, palyginti su BVP. Biudžeto projektas Seimui turi būti pateiktas iki spalio 17 dienos. Po pirmojo svarstymo Seime dokumentas paprastai grąžinamas Vyriausybei tobulinti, o galutinai priimamas gruodį.