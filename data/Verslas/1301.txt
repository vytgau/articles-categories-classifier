Ketvirtadienio rytą išplatintame vaizdo klipe įmonė vardo pakeitimą pristatė kaip kompanijos atgimimą. Šiuo žingsniu esą siekiama, kad bendrovės vardas atspindėtų jos įsipareigojimą investuoti ne tik į naftą, bet ir į atsinaujinančius energetikos šaltinius. Pavadinimą „Equinor“ sudaro skiemuo „equi“, kuris yra žodžių „lygus“, „lygybė“ ir „pusiausvyra“ (angl. equal, equality, equilibrium) pradžia, bei pirmos trys Norvegijos valstybės raidės „nor“. Pasiūlymą, kuris bus pateiktas kompanijos vadovų susitikimo metu gegužės 15 d., palaiko ir pagrindinis įmonės akcininkas - Norvegijos valstybė, valdanti 67 proc. bendrovės akcijų, teigia „Statoil“. „Sprendimas atspindi tai, kad „Statoil“ tampa plačios veiklos energetikos kompanija, kuri neatsilieka nuo pasaulinių tendencijų energetikos sektoriuje“, - apie pavadinimo keitimą „Reuters“ sakė Norvegijos naftos ir energetikos ministras Terjė Soeviknesas. „Statoil“ teigia iki 2030 m. planuojanti į naujus energetikos šaltinius investuoti 15-20 proc. visų savo kapitalo išlaidų. „Matant pasaulinės energetikos rinkos pokyčius ir tai, kaip mes tampame plačia energetikos įmone, vardo pokytis tapo natūralus“, - sakė „Statoil“ generalinis direktorius Eldaras Saetre. „Vardas „Equinor“ įkūnija mūsų paveldą ir vertybes bei tai, kuo norime būti ateityje“, - teigė jis.