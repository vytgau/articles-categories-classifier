„Eurostat“ duomenimis, 2017 m. spalį mažmeninės prekybos apyvarta Lietuvoje, lyginant su rugsėju, išaugo 0,1 proc., o metinis prieaugis siekė 1,9 proc. Ankstesnį mėnesį, rugsėjį, palyginti su rugpjūčiu, mažmeninė prekyba Lietuvoje smuko 1 proc., tuomet Lietuva pateko tarp trijų valstybių, kur mažmeninė prekyba smuko daugiausiai. Rugsėjį metinis prieaugis siekė 2,1 proc. Šių metų spalį, palyginti su devintuoju 2017 metų mėnesiu ir atsižvelgus į sezoninius svyravimus, mažmeninės prekybos apimtys euro zonoje krito 1,1 proc., o visoje ES - 0,5 proc. Šių metų rugsėjį rodiklis euro zonoje augo 0,8 proc., o visoje ES padidėjo 0,2 proc. 2017 m. spalį, palyginti su tuo pačiu ankstesnių metų laikotarpiu, mažmeninės prekybos indeksas euro zonoje ūgtelėjo 0,4 proc., o visoje ES - 0,9 proc. Šių metų spalį, lyginant su rugsėju, maisto, alkoholinių gėrimų ir tabako pardavimai smuktelėjo 1,3 proc., 1,1 proc. krito ne maisto prekių sektorius, o 0,1 proc. - degalai transporto priemonėms. Visoje ES maisto, alkoholinių gėrimų ir tabako sektorius krito 0,9 proc., o ne maisto pardavimai - 0,8 proc. Degalų transportui kainos per mėnesį liko stabilios. „Eurostat“ duomenimis, mažmeninės prekybos apyvarta lyginamuoju laikotarpiu labiausiai išaugo Rumunijoje (1 proc.), Jungtinėje Karalystėje (0,9 proc.) bei Lenkijoje ir Slovakijoje (po 0,6 proc.). Didžiausi mėnesiniai nuosmukiai fiksuoti Liuksemburge (5,3 proc.), Portugalijoje (2,3 proc.) ir Austrijoje (1,9 proc.). Tuo tarpu spalį, lyginant su tuo pačiu 2016 m. mėnesiu, ne maisto prekių pardavimai euro zonoje išaugo 0,6 proc., visoje ES - 1,5 proc.; transporto priemonių degalų pardavimai euro zonoje kilo 0,3 proc., visoje ES - 0,8 proc.; maisto, alkoholinių gėrimų ir tabako pardavimai euro zonoje šoktelėjo 0,2 proc., o visoje ES fiksuotas 0,1 proc. metinis prieaugis. Turimais valstybių narių duomenimis, šiuo laikotarpiu mažmeninės prekybos apyvarta labiausiai išaugo Rumunijoje (12,6 proc.), Lenkijoje (7,1 proc.), ir Airijoje, Vengrijoje ir Maltoje (po 6,3 proc.). Didžiausi kritimai fiksuoti Liuksemburge (27 proc.), Austrijoje (2,2 proc.) ir Belgijoje (2,1 proc.). Spalio mėnesio mažmeninės prekybos duomenų nepateikė Čekija, Graikija, Italija, Kipras ir Nyderlandai.