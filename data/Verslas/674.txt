Asmeninių kvietimų į finalą sulaukė 117 žmonių. Be klaidų diktantą parašė trys asmenys, 6 padarė po vieną klaidą. Šiemet slenkstis į konkurso finalą - 4 klaidos. Į finalą dalyviai rinksis iš visos Lietuvos. Daugiausia dalyvių iš Vilniaus - net 32. Iš Marijampolės finale dalyvauja 11, iš Kauno - 10, Klaipėdos - 7 asmenys. 4 dalyviai atvyks iš užsienio - Estijos ir Liuksemburgo. Finale varžomasi trijose kategorijose - moksleivių, suaugusiųjų ir užsienio lietuvių. Gausiu dalyvių skaičiumi džiaugiasi Nacionalinio diktanto organizatorė Vytautė Šmaižytė: „Visada nuostabu matyti didžiulį būrį žmonių, kurie lietuvių kalbą moka idealiai. O visus kitus kviečiame stebėti tiesioginę transliaciją ir, pasiėmus rašiklį bei popieriaus, dar kartą išmėginti savo jėgas“. „Jau vienuoliktą kartą organizuojamas ir žmonių laukiamas Nacionalinis diktantas rodo, kad žmonės vertina savo kalbą ir supranta, kad visada geriau bus išgirstas tas, kuris kalba sklandžiai ir taisyklingai. Diktantas leidžia prisiminti rašybos įgūdžius, noru mokytis kalbos įkvepia jaunimą, taip pat kiekvienam primena, kad unikalią savo kalbą turime puoselėti kartu. Ypač džiugu, kad į finalą pateko ir mūsų kolega, linkiu ir jam, ir visiems šalies raštingiausiesiems kuo didžiausios sėkmės“, - sakė pagrindinio Nacionalinio diktanto rėmėjo, Vilniaus prekybos fondo „Dabar“ vadovė Elena Aleknavičienė. Nacionalinį diktantą Lietuvoje ir užsienyje šiemet rašė apie 30 tūkstančių žmonių. Pirmame etape dalyviai rašė Juliaus Sasnausko tekstą „Vienkartinumas“. Diktanto dalyvių darbus taisė 24 lietuvių kalbos mokytojai, o juos, kaip ir kasmet, konsultavo Valstybinės lietuvių kalbos komisijos ekspertai, kurie taip pat konsultuoja diktanto tekstų autorius. Pasak vertintojų komisijos pirmininkės, Vilniaus Žemynos gimnazijos direktorės pavaduotojos, lietuvių kalbos mokytojos ekspertės Aldonos Šventickienės, rašiusiems pirmo turo diktantą jau tradiciškai sudėtingiausia buvo skyryba. Raštingiausius diktanto dalyvius gegužės pradžioje apdovanos Prezidentė Dalia Grybauskaitė. Diktanto tekstas bus paskelbtas balandžio 7 dieną svetainėse www.diktantas.lt, DELFI ir www.vlkk.lt (su rašybos ir skyrybos paaiškinimais).