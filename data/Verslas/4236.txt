Investicijų, apie kurias pranešta praėjusią savaitę, sutartį pasirašys ūkio viceministrė Lina Sabaitienė, BNS pranešė premjero atstovas spaudai Tomas Beržinskas. Sutarties pasirašyme ir po jos rengiamoje spaudos konferencijoje dalyvaus ir premjeras Saulius Skvernelis. Premjero patarėjas Lukas Savickas BNS sakė, jog trečiadienį tarp Vyiruaysbės ir „Continental“ bus pasirašomas bendradarbiavimo memorandumas – juo investuotojai įsipareigos laiku atlikti investicijas, o Vyriausybė jiems padėti ir laiku suteikti visus reikiamus leidimus. „Continental“ praėjusią savaitę pranešė, kad Kauno rajone, tikėtina, Kauno LEZ, ketina statyti elektronikos komponentų gamyklą, į kurią investuos 95 mln. eurų. Tai bus didžiausia plyno lauko investicija Lietuvoje pastaraisiais metais. „Continental“ gamins keleivių saugumo bei išmaniosios pagalbos vairuotojui sistemas - durų ir sėdynių kontrolės elementus, išmanias automatines langų užtamsinimo sistemas, greičio palaikymo sistemos sensorius bei priekinius radarus automatinio stabdymo funkcijai. 1871 metais įkurtos „Continental“ pajamos pernai siekė 40,5 mlrd. eurų. 56 pasaulio šalyse jos įmonėse dirba 227 tūkst. žmonių. Kita Vokietijos automobilių pramonės milžinė „Hella“ spalio viduryje Kauno laisvojoje ekonominėje zonoje (LEZ) pradėjo 30 mln. eurų vertės gamyklos statybas.