Savivaldybės administracijos direktoriaus pavaduotojo Tomo Juknos teigimu, užbaigus remontuoti Nemuno g., iš jos „pragaro mašina“ važiuos į Pievų gatvę. Vėliau kelininkų sulauks arterinė Smėlynės g., po to remonto darbai tęsis Klaipėdos g. atkarpoje ties Savitiškio g., Žvaigždžių, Kniaudiškių, Respublikos, Stoties, Pušaloto, Velžio kelio, Vilniaus gatvėse. Šį sezoną mieste planuojama karštojo regeneravimo būdu atnaujinti 12-a gatvių atkarpų – apie 15-iolika kilometrų. Pasak T. Juknos, šie remonto darbai kainuos per 2 mln. Eur. Jo teigimu, kelininkai anksčiau darbų atnaujinti negalėjo, nes tik nuo pirmadienio pradėjo veikti kelio asfalto bazės, iš kurių perkamas naujas, neperdirbtas, asfaltas. Atnaujinant gatves karštojo regeneravimo būdu nugremžiamas apie 4 cm seno asfalto sluoksnis, jis kaitinamas, pridedama rišančiųjų medžiagų ir vėl supilamas ant kelio, ant viršaus 2,5 cm užliejant naujo asfalto sluoksnį. Pavaduotojo teigimu, karšto regeneravimo technologija pasiteisino – pernai atnaujintų gatvių kokybė po žiemos išliko gera. Visgi, anot jo, sulaukta gyventojų nusiskundimų dėl Nemuno g. tilte ištrupėjusių amortizacinių siūlių. „Viršuje užlietas asfalto sluoksnis dar nereiškia, kad siūlių remontas atliktas. Jos turi būti atskirai tvarkomos“, – aiškino T. Jukna. Šiuo metu skaičiuojama sąmata, kiek kainuotų Nemuno g. tilto sutvirtinimas. Numatoma keisti ir jo konstrukcines dalis.