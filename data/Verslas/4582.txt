JAV ir Italijoje įsikūrusi bendrovė pranešė, kad jos grynasis pelnas per birželio-rugsėjo mėnesius, lyginant su tuo pačiu 2016 m. laikotarpiu, pakilo nuo 606 mln. iki 910 mln. eurų, grynosios pajamos nukrito 2 proc. iki 26,4 mlrd. eurų, o pasauliniai pardavimai nepakito ir siekė 1,12 mln. automobilių. Pakoreguotas pelnas neatskaičius palūkanų ir mokesčių (EBIT) padidėjo 17 proc. iki 1,76 mlrd. eurų. Tačiau grupės grynoji pramoninė skola rugsėjo pabaigoje siekė 4,4 mlrd. eurų - didesnė nei ankstesnį ketvirtį (4,2 mlrd. eurų), tam daugiausia įtakos turėjo „neigiamas užsienio valiutų kursų poveikis“. FCA patvirtino 2017 m. tikslus, tikėdamasi uždirbti 115-120 mlrd. eurų grynųjų pajamų, bent 7 mlrd. eurų pakoreguoto EBIT ir ne mažesnio nei 3 mlrd. eurų grynojo pakoreguoto pelno. FCA taip pat prognozuoja, kad 2017 metais grynoji pramoninė skola sumažės iki mažiau nei 2,5 mlrd. eurų. FCA akcijų vertė Milano akcijų biržoje dienos prekyboje, likus valandai iki rezultatų skelbimo, buvo pakilusios 2,7 proc. iki 14,54 eurų už akciją.