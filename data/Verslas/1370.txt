Elektroninio deklaravimo sistemoje (deklaravimas.vmi.lt) planuojama suformuotas preliminarias gyventojų pajamų mokesčio deklaracijas reikės pateikti iki gegužės 2 d. Tai galima padaryti tiek prisijungus prie asmeninės paskyros kompiuteriu, tiek per naudojantis išmaniojo telefono programėle. Šiemet VMI gyventojams yra numačiusi parengti 1,8 mln. preliminariųjų deklaracijų, iš kurių 1,3 mln. tereikės tik patvirtinti vienu mygtuko paspaudimu – VMI į jas planuojama sukelti visus reikiamus duomenis. Pajamų deklaracijas kasmet privalo pateikti gyventojai, kurie praėjusiais metais vykdė individualią veiklą ar gavo pajamų, nuo kurių būtina sumokėti mokesčius, individualių įmonių, ūkinių bendrijų, mažųjų bendrijų savininkai, ar gyventojai, kuriems, buvo pritaikytas per didelis neapmokestinamasis pajamų dydis ir dėl to privalu sumokėti dalį gyventojų pajamų mokesčio arba susigrąžinti šį mokestį. Lengvatomis gali pasinaudoti asmenys, kurie praėjusiais metais mokėjo įmokas už iki 2008 m. gruodžio 31 d. paimtą būsto kreditą, už sumokėtas gyvybės draudimo įmokas, III pakopos pensijų fondų įmokas ar pirmas studijas aukštojoje mokykloje. Mokesčių permokas VMI paprastai grąžina per mėnesį – kitą, bet ne vėliau kaip iki metų vidurio. Susidariusią mokestinę nepriemoką arba, paprasčiau, skolą geriau sumokėti iki gegužės pradžios. „Mokesčių administratorius kiekvienais metais stengiasi, jog deklaravimo procesas taptų paprastesnis: daugiau duomenų būtų perkelta į preliminariąsias deklaracijas ir vis didesnei mokesčių mokėtojų daliai beliktų tik jas pateikti. Žinoma, labiausiai galimybės pateikti deklaraciją laukia tie gyventojai, kurie gali pasinaudoti GPM lengvatomis ir susigrąžinti gyventojų pajamų mokesčio permoką“, – komentavo VMI Mokestinių prievolių departamento direktorė Stasė Aliukonytė Šnirienė. Prieš kurį laiką VMI informavo, kad jos padaliniuose didžiuosiuose miestuose dirbs ir „Sodros“ specialistai. O šios skyriuose – VMI specialistai. Praėjusiais metais teiktose 2016 m. pajamų deklaracijose 731 tūkst. gyventojų deklaravo 95,5 mln. Eur mokesčio permokos, 318 tūkst. gyventojų deklaravo 128,5 mln. Eur mokėtino į biudžetą GPM. Kilus klausimų dėl mokesčių deklaravimo ar sumokėjimo, VMI gyventojus kviečia skambinti trumpuoju numeriu 1882 arba +370 5 255 3190. Paprastai Mokesčių informacijos centras pirmadieniais – ketvirtadieniais dirba nuo 8 val. iki 17 val., o penktadieniais – nuo 8 val. iki 16 val.