Parduotuvių perleidimas svarbus, „ICA Gruppen“ užbaigiant 213 mln. eurų vertės „Iki“ tinklą valdančios bendrovės „Palink“ įsigijimą. Parduotuvių pirkėją dar turi patvirtinti Lietuvos Konkurencijos taryba. „ICA Gruppen“ pranešė, kad „Rimi Lietuva“ ir „Palink“ pasirašė 17-os parduotuvių pardavimo sutartis, tačiau jos įsigalios, kai pirkėjus patvirtins Konkurencijos taryba. „Rimi Lietuvos“ vadovas Giedrius Bandzevičius BNS teigė sandorį galėsiantis pakomentuoti vėliau. Jis sakė šiuo metu esantis Latvijoje, tačiau neatskleidė, kokiu tikslu ten lankosi. Latvijos „Mego“ atstovas BNS taip pat teigė negalintis komentuoti informacijos, jog tinklas ketina įsigyti 17 parduotuvių Lietuvoje. Pernai spalį Lietuvos konkurencijos taryba leido „Rimi Lietuvai“ įsigyti 100 proc. „Palink“ akcijų su sąlyga, kad kitiems prekybininkams bus perleista 17 parduotuvių (5 „Rimi“ ir 12 „Iki“) Vilniaus, Kauno, Klaipėdos ir Panevėžio apskrityse. Tarybos narys Elonas Šatas BNS anksčiau teigė, kad taryba akylai stebės 17-kos parduotuvių perleidimą. Anot jo, sandoris galės įvykti tik tuomet, kai bus rastas parduotuvių pirkėjas ar pirkėjai ir kai taryba įvertins, kad jie yra tinkami ir užtikrins konkurenciją. Pirkėją taip pat turės įvertinti Konkurencijos tarybos paskirtas patikėtinis – investicinės bankininkystės bendrovė „Porta Finance“. „Rimi Lietuva“ įsipareigojo, kad pirkėjas tęs mažmeninę prekybą, iki sandorio pabaigos ji nedarys neigiamo poveikio parduotuvių vertei ar konkurencingumui, nenutrauksi jų veiklos, be to, pati „Rimi Lietuva“ jose veikti negalės 10 metų, nors toliau galės išlaikyti patalpų nuosavybės ar nuomos teisę, bet 5 metus negalės pati jų išsinuomoti. 2014 metais „Mego“ įsigijo 51 „Iki“ parduotuvę Latvijoje, nupirkusi 100 proc. „Palink“ antrinės įmonės Latvijoje akcijų. „Palink“ parduotuvių tinklą Latvijoje pardavė po to, kai nepavyko Latvijos įmonės paskelbti nemokia. 88 parduotuves, iš jų 52 Rygoje, valdanti „Mego“ yra viena didžiausių Latvijos mažmeninės prekybos įmonių, rinkoje veikianti nuo 1999 metų. „Iki“ nurodo turinti 231 parduotuvę, „Rimi Lietuva“ – 56.