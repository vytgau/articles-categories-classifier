Šiuo keliu nusprendė žengti ir viena Kauno įmonė, nors Lietuvoje tokių pavyzdžių yra ir daugiau. Pailsėjęs – produktyvesnis Bendrovės „Novameta“ valdybos pirmininkas Benjaminas Žemaitis pasakoja, kad atostogų trukmė darbuotojams dabar priklausys nuo to, kiek laiko jie dirba įmonėje. „Po dvejų metų darbo darbuotojui priklausys 5 savaitės apmokamų atostogų. Po ketverių metų – 6 savaitės. Reikėtų pradėti nuo to, kad darbo tempai, intensyvumas, neapibrėžtumas, stresas išvargina žmones labiau nei bet kada anksčiau. Tam, kad žmogus produktyviau dirbtų, jis turi būti pailsėjęs“, – sako B. Žemaitis. Valdybos pirmininkas teigia, kad toks sprendimas nebuvo lengvas ir priimtas po ilgų diskusijų. „Dar vienas dalykas, kad pas mus dirba pakankamai jauni, keliaujantys žmonės ir tų keturių savaičių, į kurias įsiskaičiuoja apmokama savaitė kalėdinių atostogų, neužtenka viskam. Taip pat daugiau pailsėti reikia ir vyresniems žmonėms. Mes einame socialinio supratimo keliu, kad žmogus turi pailsėti. Žinoma, tai bus papildomos išlaidos įmonei, bet nei Darbo kodeksas, nei įstatymai mūsų neprivers žmonėms gerinti sąlygų – mes patys tas sąlygas turime gerinti. Žinoma, sprendimas ilginti atostogas nebuvo priimtas greitai. Matyt, apie 3–4 mėnesius diskutavome“, – teigia B. Žemaitis. Idėja ilginti atostogas kilo įmonės direktoriui Mindaugui Jonuškiui. „Mintis kilo kalbant su darbuotojais apie keliones bei atostogų planus. Jauni žmonės tikrai turi daug gražių idėjų, kaip išnaudoti atostogas. Kitas dalykas – mūsų žmonės labai talentingi ir iniciatyvūs. Tai vienas iš būdų pasakyti jiems ačiū už visa tai, ką jie daro mūsų įmonei. Jie daug atiduoda savęs įmonei ir norisi atsilyginti tuo pačiu ir jiems. Džiaugiamės, kai matome ir kitas įmones, gerinančias sąlygas savo darbuotojams“, – sako M. Jonuškis. Netradicinės priemonės populiarėja „CV-Online“ marketingo vadovė Rita Karavaitienė teigia, kad papildomų atostogų suteikimas darbuotojams yra viena iš priemonių darbuotojų motyvacijai, nes jų reikalavimai vis kyla. „Įmonių vadovai mato, kad finansiniai priedai negali laimėti kaip motyvacinė priemonė, todėl pradeda naudoti ne finansines motyvacines priemones. Mes darėme ieškančiųjų darbo apklausą, kas jiems labai svarbu ir kokių jie norėtų sąlygų įmonėje. Be to, kad būtų didelis atlyginimas, kad būtų galimybė užsidirbti, jiems labai svarbu, kad būtų galimybė dirbti iš namų, kad būtų laisvas darbo grafikas, kad būtų ilgesnės atostogos. Jiems svarbu tokie dalykai ir įmonė, kuriai svarbu ir rūpi darbuotojų išlaikymas, klausinėja savo darbuotojų ir pradėjo taikyti netradicines priemones“, – sako R. Karavaitienė. O motyvacinių priemonių šiais laikais yra pačių įvairiausių. „Tai yra papildomų laisvų dienų suteikimas ligos atveju, duoda papildomų laisvų dienų prie atostogų, daro nuolaidas dėl darbo grafiko, dėl darbo iš namų, sporto klubai, papildomi sveikatos draudimai, maitinimas įstaigoje, tai ypač dažnai naudojama IT įmonėse. Yra įvairiausių kombinacijų, kad tik darbuotojas galėtų suderinti darbą su asmeniniu gyvenimu, nes tai yra vis svarbiau ir aktualiau“, – teigia R. Karavaitienė. Be to, kai kuriuo įmonės turtu darbuotojams suteikiama teisė naudotis asmeniniais reikalais. „Anksčiau reikalavimuose buvo rašoma reikalavimas B kategorijos vairuotojo pažymėjimui ir nuosavam automobiliui. Dabar automobilis duodamas, kompiuteris asmeniniam naudojimui duodamas, telefonas asmeniniam naudojimui duodamas. Toms įmonėms, kurios mato, kad tų darbuotojų, kurių joms reikia, rinkoje nėra daug, svarbu ne tik pritraukti geriausius darbuotojus, bet ir juos išlaikyti“, – sako R. Karavaitienė. Buvo atlikta 30 tūkst. respondentų apklausa, po kurios paaiškėjo, kaip įmonės, neskaitant finansinių priedų, motyvuoja savo darbuotojus. „30 proc. darbuotojų apskritai negauna jokių finansinių priedų. Dirbti namuose gali apie 10 proc. darbuotojų. Lanksčios darbo valandos suteikiamos 17 proc. darbuotojų. Laisva diena ligos atveju suteikiama 20 proc. darbuotojų. Įmonės renginiais ir įmonės mobiliaisiais telefonais naudojasi 30 proc. apklaustųjų. Papildomų atostogų gauna apie 15 proc. darbuotojų“, – vardija R. Karavaitienė.