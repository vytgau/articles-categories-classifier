Tai bus skrydis АВ6210, pareiškė „Air Berlin“ atstovė leidiniui „Deutsche Welle“ ir pridūrė, kad orlaivis, kaip nustatyta tvarkaraštyje, 21 val. 35 min. vietos laiku išskris iš Miuncheno ir 22 val. 45 min. nusileis Berlyno Tegelio oro uoste. Dauguma oro bendrovės tolimųjų skrydžių jau atšaukti, o likusieji bus vykdomi iki spalio 15 dienos. Anksčiau „Air Berlin“ sakė, jog visus skrydžius planuoja nutraukti vėliausiai iki spalio 28 dienos. Apie pradedamą bankroto procedūrą Vokietijos oro vežėja paskelbė rugpjūčio 15 dieną, po to, kai pagrindinis įmonės akcininkas „Etihad Airways“ pareiškė, kad nutraukia tolesnį Vokietijos įmonės finansavimą. Tuo tarpu Airijos oro vežėja „Ryanair“ pareiškė ketinanti kreiptis į Europos Komisiją (EK) dėl „Deutsche Lufthansa“ ir „Air Berlin“ sandorio. „Lufthansa“ perka didžiąją „Air Berlin“ turto dalį, įskaitant 81 iš 134 orlaivių. Atitinkamas susitarimas buvo pasirašytas spalio 12 dieną. Be kita ko, „Lufthansa“ už 210 mln. eurų įsigis „Air Berlin“ patronuojamąją įmonę Austrijoje „Niki Luftfahrt“ ir regioninę oro bendrovę „Luftfahrtgesellschaft Walter“. Iki sandorio užbaigimo sandorio suma gali būti patikslinta. Be to, sandoriui būtinas reguliavimo institucijų leidimas. Po susitarimo su „Lufthansa“ pasirašymo taip pat buvo nurodyta, kad „Air Berlin“ tęsia derybas su Didžiosios Britanijos „easyJet“ ir kitais galimais kito oro bendrovės turto pirkėjais. „Lufthansa“ valdybos pirmininkas ir generalinis direktorius Carstenas Spohras ketvirtadienį pareiškė, kad „Lufthansa“ priims į darbą maždaug 3 tūkst. „Air Berlin“ darbuotojų. Tuo tarpu bankrutavusi oro vežėja turi apie 8,5 tūkst. darbuotojų. Profsąjungos „Lufthansa“ apkaltino bandymu išvengti socialinės atsakomybės. Tai susiję su tuo, kad iš karto pradėti dirbti „Lufthansa“ galės tik maždaug 1,3 tūkst. „Air Berlin“ darbuotojų, t. y. dabartiniai „Niki“ ir „Walter“ darbuotojai. Likusiesiems teks teikti prašymus dėl įdarbinimo „Lufthansa“ patronuojamojoje įmonėje „Eurowings“. „Air Berlin“ kelerius metus bandė išspręsti savo finansines problemas, mažindama darbuotojų skaičių ir orlaivių parką. 2016 metais jos nuostoliai padidėjo nuo 446,6 mln. eurų metais anksčiau iki 781,9 mln. eurų, o įplaukos sumažėjo nuo 4,082 mlrd. iki 3,785 mlrd. eurų. 1979 metų balandį skrydžius pradėjusi „Air Berlin“ tarp didžiausių Vokietijos oro vežėjų užėmė antrą vietą, nusileisdama tik „Lufthansa“. Pernai ji skraidino maždaug 29,9 mln. keleivių. „Air Berlin“ orlaiviai vis dar vykdo skrydžius, nes Vokietijos vyriausybė oro bendrovei skyrė 150 mln. eurų paskolą, kad ši galėtų dar kurį laiką vykdyti savo veiklą.