Ką veikia IT specialistai ir kodėl jų trūksta? IT specialistas – plati sąvoka, apimanti pačias įvairiausias specialybes: programuotojai, analitikai, palaikymo, kokybės užtikrinimo specialistai, komandų ir procesų vadovai, serverių, tinklų, duomenų bazių administratoriai ir pan. Kiekvieno iš jų vaidmuo yra vis kitoks, tačiau visuomet labai svarbus tiek tarptautinei, tiek ir vietinio kapitalo organizacijai. Šių specialistų poreikį Lietuvoje augina verslo procesų automatizacija ir skaitmenizacija, sėkminga čia veikiančių organizacijų plėtra ir jose dirbančių specialistų kuriamos inovacijos. Taip pat – į Lietuvą plaukiančios užsienio investicijos, nes visiškai pelnytai sukūrėme patikimo ir Europos bankų, ir JAV startuolių partnerio vardą. Įvairiose IT srityse besispecializuojančių darbuotojų Lietuvoje trūksta dėl keleto priežasčių. Pirma, jų aukštosiose mokyklose ruošiama bene 10 kartų mažiau nei, tarkime, vadybos specialybių atstovų, nors peržiūrėjus darbo skelbimų puslapius matyti, kad jų poreikis darbo rinkoje yra beveik vienodas. Antra, rinkoje yra nemažai jaunų ir gabių specialistų, tačiau trūksta sukaupusių daugiau žinių ir patirties. Ne mažiau svarbus ir trečias aspektas – neišnaudotos galimybės, pavyzdžiui, įtraukiant merginas į programavimo ar pan. krypties darbus, o tai – jau iššūkis švietimo sistemai. Darbuotojams svarbu ne tik atlyginimas Kas skatina žmones rinktis darbą IT, likti ir toliau tobulėti šioje srityje? Vienas svarbiausių dalykų – įsiklausymas į jų poreikius, dažniausiai sutelpantis į vieną žodį – motyvacija. Pavyzdžiui, jaunimui ypatingai svarbu ir prisiliesti prie reikšmingų užduočių, ir turėti galimybę draugų rate pasigirti atliekamo darbo išskirtinumu, naudojamomis moderniomis technologijomis. Pavyzdžiui, Vilniuje jau yra viena kompanija, kuri metines premijas išmoka ne paprasta valiuta, o bitkoinais. Daugiau patirties įgiję specialistai dažniausiai turi labai tiksliai apibrėžtus lūkesčius, tad tereikia juos išpildyti – suteikti galimybę būti vadovaujančiu programuotoju, prisidėti prie projekto valdymo ar tiesiog leisti prisidėti padedant jaunesniems kolegoms gilinti žinias ir tobulinti įgūdžius. Jie visi kartu tikisi lankstaus darbo grafiko, gerų darbo sąlygų biure ir galimybės jame jaustis kaip namuose. Žinoma, darbuotojai kompanijos, kurioje norėtų dirbti, greičiausiai nesirenka dėl biuro interjero. Tačiau patogiai ir šiuolaikiškai įrengtos patalpos yra būtinos, nes biuro interjeras vis dažniau suprantamas kaip įrankis, kuris padeda siekti gerų rezultatų. Lietuvos specialistų potencialas – A komandos Vis dėlto, trūkstant darbuotojų ir, sparčiu tempu kylant atlyginimų kreivei, situacija darosi sudėtingesnė tuose biuruose, į kuriuos tarptautinės organizacijos surinko darbuotojus atlikti antraeilių – palaikymo (angl. support) – darbų. Tai reiškia, kad Lietuvoje dirbantys aukštas kompetencijas turintys specialistai netrukus gali tapti per brangūs būti B komandomis. Norėdami išlikti konkurencingi privalome jas kurti tokias, kurios gali ne tik įgyvendinti, bet ir valdyti tarptautinius projektus nuo idėjos iki jos išpildymo ir palaikymo. Būtokios A komandos pasižymi aukštomis kompetencijomis ir gebėjimu realizuoti itin sudėtingus projektus. Tai rodo ir „Danske Bank“ įkurto jungtinio Lietuvos ir Danijos inovacijų hub’o „Mobile Life“ patirtis. Lygiavertes funkcijas abiejose šalyse turintys darbuotojai sukūrė ir dabar vysto du produktus – „Sunday.dk“ ir „June.dk“ – internetinius sprendimus, kurie iš esmės keičia ir ateityje dar labiau pakeis tai, kaip klientai bendrauja su banku. Inovatyvius sprendimus vysto lygiavertės komandos, kurios darbuojasi skirtingose Baltijos jūros pusėse. Visos šios IT agile komandos formuojamos iš Lietuvoje ir Danijoje dirbančių specialistų, ryšį palaikančių per tiesiogines transliavimo priemones ir keliones iš vienos šalies į kitą. Kompetencijų lygis abiejose šalyse vienodas – palaikomas panašus pradedančiųjų ir jau patyrusių darbuotojų santykis. Be to, tolygiai paskirstome ir jų kompetencijas, apimančias tiek tradicines IT žinias (JavaScript ir C# programuotojai, testuotojai, DevOps specialistai), tiek ir esančias „arčiau verslo“ (duomenų analitikai, vartotojo patyrimo ekspertai ir pan.). Taip užtikriname, kad kažkuris biuras netaptų „B komanda“, atliekančia mažesnės svarbos darbus.