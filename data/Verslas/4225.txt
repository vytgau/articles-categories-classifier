Iš viso surinkta 1,1 mlrd. eurų paraiškų, obligacijas platino ,,Banca IMI” ir ,,JP Morgan” bankai. Obligacijoms, išsiperkančioms 2027 metais, nustatyta 8 bazinių punktų premija virš atitinkamo laikotarpio IRS kreivės. Ilgesnio laikotarpio (2047 metų) premija siekė 38 bazinius punktus. Vertinant bendrai, pasiskolinta patraukliomis palūkanomis ir sėkmingai pasiruošta 2018 metų vasarį išsiperkančiai 1,4 mlrd. emisijai. Rinkos dalyviai atidžiai stebės JAV prezidento D. Trumpo pareiškimus Kinijoje, kur jis susitinka su šios šalies prezidentu. Taip prasideda D. Trumpo 11 dienų kelionė po Aziją. Tuo tarpu pagrindinių Azijos akcijų indekso reikšmės nuosaikiai žemėja (NIKKEI -0,1 proc., HANG SENG -0,1%). Gerus „Grigeo“ rezultatus investuotojai išnaudojo fiksuoti pelnams. AB „Grigeo“ įmonių grupės 9-ių mėnesių apyvarta siekė 96,2 mln. EUR (29 proc. daugiau nei per tą patį laikotarpį 2016 m.), pelno prieš mokesčius grupė uždirbo 6,2 mln. eurų (68 proc. daugiau nei per tą patį laikotarpį prieš metus). Įvertinus šiuos rezultatus įmonė taip pat gerina 2017 m. prognozę pardavimams iki 127 mln. eurų (5 proc. daugiau nei anksčiau prognozuota), pelnui prieš mokesčius iki 7,5 mln. eurų (29% daugiau nei prognozuota). Prekybos sesijos pradžioje akcijų kaina buvo pakilusi iki rekordinių 1,52 EUR, tačiau didėjant pardavėjų spaudimui prekybos sesija baigėsi 2,01 proc. kainos kritimu, iki 1,46 euro. Sudaryti 98 sandoriai už 107 tūkst. eurų. Net ir įvertinus vakarykštį kainos kritimą, per mėnesį „Grigeo“ akcijų kaina yra pakilusi 9 procentais. Didžiausią apyvartą Baltijos biržose pasiekė prekyba Šiaulių banko akcijomis (179 tūkst. eurų, akcijų kaina kilo 0,99 procento). OMXB indeksas susitraukė 0,18 proc., bendra apyvarta siekė 1,142 mln. eurų.