Virtualioji valiuta krinta nuo pat šeštadienio, kai bitkoinas pasiekė rekordą - 19 tūkst. 666 dolerius po to, kai biržų operatorius „CME Group“ pradėjo prekiauti bitkoinų ateities sandoriais. Trečiadienį ankstyvą rytą Lietuvos laiku kriptovaliuta keitykloje „Bitstamp“ buvo kritusi iki 15 tūkst. 800 dolerių. Nuo to laiko bitkoinas atgavo dalį praradimų ir šoktelėjo iki 16 tūkst. 939 dolerių. Įspūdingas bitkoino kainų kilimas šiemet dėl kainų burbulo verčia nerimauti tiek investuotojus, tiek rinkų reguliuotojus. Singapūro centrinis bankas antradienį perspėjo apie investicijas į bitkoinus ir teigė, kad kriptovaliutos kainų pakilimas yra spekuliacinio tipo. Pietų Korėjos finansų priežiūros tarnyba, savo ruožtu, pareiškė nelaikanti bitkoino ir kitų kriptovaliutų lygiavertėmis valiutomis, panašius komentarus išsakė ir Japonijos finansų ministras Taro Aso.