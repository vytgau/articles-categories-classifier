„Norėtume pasiekti, kad iš Vilniaus būtų galima be problemų nuvykti į Varšuvą ir kuo greičiau. Dabar svarstome, kaip tai padaryti. (...) Suprantu, kad jums būtų svarbu būtų nurodyti datą, tačiau atsakysiu, kad padarysime tai kuo greičiau, o kartais net ir greičiau nei jūs įsivaizduojate“, – penktadienį per spaudos konferenciją Vilniuje kalbėjo Lenkijos geležinkelių (PKP) vadovas Krzysztofas Maminskis. Jis Vilniuje susitiko su susisiekimo ministru Roku Masiuliu ir „Lietuvos geležinkelių“ vadovu Mantu Bartuška. M. Bartuška teigė, kad „Lietuvos geležinkeliai“ taip pat siekia spartinti susisiekimą tarp Vilniaus ir Varšuvos. „Ieškome galimybių, kaip sukurti galimybę greitai susisiekti keleiviams iš Vilniaus ir Varšuvos (...) Matome PKP kaip vieną pagrindinių partnerių regione. Aptarėme infrastruktūros plėtojimo galimybes, keleivių vežimo galimybes, bendradarbiavimą krovinių srityje. Tikime, kad krovinių srautas iš Lietuvos, iš Lenkijos ateityje gali didėti išnaudojant mūsų turimą jungtį“, – per spaudos konferenciją teigė M. Bartuška. Pasak „Lietuvos geležinkelių“ atstovo Manto Dubausko, daugiau aiškumo dėl Vilniaus ir Varšuvos susisiekimo gali atsirasti jau šiemet. „Kalbamės ir su vadovais, tad tikrai to aiškumo šiemet bus. (...) Dabar jau labai konkrečiai kalbamės“, – sakė M. Dubauskas. Pirmojo vizito į Lietuvą atvykusio K. Maminskio teigimu, abiejų šalių geležinkelių bendradarbiavimas yra „puikus, jį galima tik tobulinti“. „Lietuvos geležinkeliai“ pernai spalį ketino jau šiemet pasiūlyti greitesnę kelionę nuo Kauno iki Varšuvos. Tuomet bendrovė sakė, kad Lenkijos geležinkeliai iki 2017 metų pabaigos planavo pranešti, ar pakoreguos traukinių iš Balstogės į Varšuvą tvarkaraščius, juos suderinant su „Lietuvos geležinkelių“ maršrutu iš Kauno į Balstogę. „Lietuvos geležinkeliai“ skaičiavo, kad tokiu atveju kelionė nuo Kauno iki Varšuvos truktų 6,5 valandos. Šiuo metu ji trunka apie 9 valandas. Lietuvos ir Lenkijos geležinkeliai 2016 metais susitarė dėl keleivių vežimo iš Kauno į Balstogę. Tai buvo pirmasis maršrutas tarp miestų po 76 metų pertraukos, nekeičiant riedmenų. Šiuo metu kelionė tarp miestų trunka apie 5 valandas.