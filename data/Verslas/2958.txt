Savivaldybės įmonė „Vilniaus planas“ šiuo metu atlieka procedūras ieškant statybų projekto rangovų, projektui numatyta skirti 464 tūkst. eurų. Miesto ūkio ir transporto departamento direktorius Virginijus Pauža BNS teigė, jog per 2018-uosius planuojama baigti projektą ir užbaigti viešuosius pirkimus pačioms pirmojo etapo statyboms. Bendras visos gatvės ilgis sieks apie 6,5 kilometro. Pirmuoju etapu gatvė bus tiesiama nuo vakarinio aplinkkelio ir kirs Justiniškes, Pašilaičius, Šeškinę iki Ukmergės gatvės. „Pagal tai, ką planuojame, manyčiau, kad 2019 metų pavasarį turėtų prasidėti rangos darbai. Gatvės tiesimas prasidės nuo Šiaurinės gatvės viaduko Vakariniame aplinkkelyje, ta atkarpa eis iki Ukmergės gatvės, priešais prekybos centrą „Senukai“, ties restoranu „Hesburger“ – ten neliks šviesoforų, bus įrengta dviejų lygių sankryža: Ukmergės gatvė turėtų eiti per viršų. Įsivaizduoju, kad pirmajam etapui rangos darbai turėtų trukti iki dviejų metų“, – BNS pasakojo V. Pauža. Antruoju etapu tiesiant Šiaurinę gatvę bus sujungtos Ukmergės ir Geležinio Vilko transporto arterijos, trečiuoju ji bus nutiesta iki Valakampių tilto, per Baltupius. V. Pauža tikina, kad yra likę dar keleta neišspręstų klausimų su sklypų savininkais, tačiau į savivaldybės planus, anot jo, žiūrima geranoriškai. Dar anksčiau „Vilniaus plano“ rengtuose projektiniuose pasiūlymuose pažymima, kad šiaurinėje miesto dalyje šiuo metu yra silpniausiai išvystytas magistralinių gatvių tinklas, čia esančios Ozo, Ateities, Kareivių gatvės yra smarkiai apkrautos ir neužtikrina, kad eismas būtų tinkamai nukreiptas nuo miesto centro. Taip pat turima omenyje, jog šiaurinėje dalyje miestas plečiasi intensyviausiai, be kita ko, greta Ozo gatvės numatomas ir Nacionalinis stadionas, kuris dar labiau apsunkins eismą. Numatyta, jog 6 eismo juostų gatvėje būtų įrengtos dvi juostos viešajam transportui, abiejose pusėse – dviračių takai ir šaligatviai, nuovažos bei jungtys su Laisvės pr., Pušaloto, Grigalaukio, Žemynos, Čiobiškio, Baltrušaičio, Fabijoniškių, Simono Stanevičiaus gatvėmis. Be šviesoforais reguliuojamų perėjų, būtų įrengiamas viadukas ties Laisvės prospektu, Ukmergės gatve, požeminė pėsčiųjų perėja ties Ukmergės gatve. Tiesiant gatvę, bus po žeme perkelta šiuo metu išilgai jos einanti aukštos įtampos elektros linija.