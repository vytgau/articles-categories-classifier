Analitikai mano, kad viskas priklausys nuo Vyriausybės ir Vilniaus savivaldybės noro investuotojams pateikti patrauklius pasiūlymus – iš esmės tai reiškia galimybes griauti pastatus ir keisti sklypų naudojimo paskirtį. Be to, dalį bendrabučių turi ir privatūs butų savininkai, o pagrindiniai universiteto rūmai gali būti potenciali neliečiama kultūros paveldo vertybė. „Sklypai ir statiniai Studentų gatvėje yra neabejotinai įdomūs dėl alternatyvaus turto panaudojimo galimybės. Pagal Vilniaus miesto galiojantį bendrąjį planą teritorija priskiriama svarbiausiems miesto lokaliems centrams ir joje galima plėtoti vyraujančią gyvenamąją ir komercinę paskirtį“, – sako agentūros „Newsec“ Tyrimų ir analitikos grupės vadovas Mindaugas Kulbokas. BNS primena, kad Seimas sausio viduryje pritarė, kad sostinėje įsikūręs LEU bei Kaune esantis Aleksandro Stulginskio universitetas būtų jungiami prie taip pat Kaune veikiančio Vytauto Didžiojo universiteto (VDU). Nutarta, kad LEU valstybės patikėtas nekilnojamas turtas baigus reorganizaciją bus perduodamas Vyriausybei. Švietimo ir mokslo ministrė Jurgita Petrauskienė sausio viduryje teigė, kad kol kas nėra konkrečių sprendimų dėl LEU nekilnojamojo turto panaudojimo, bet ir nerimas dėl šio turto likimo nepagrįstas.