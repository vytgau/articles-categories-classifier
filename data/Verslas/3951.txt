„Skola – ne žaizda, neužgis“ – tuo įsitikino 10 vieno Taikos prospekto namo gyventojų. Tik sako nežinantys, kieno skolas iki šiol turintys atidavinėti. Bendriją šio namo gyventojai įkūrė prieš gerą dešimtmetį. Pasak tuometės pirmininkės, perimant namą iš buvusio namo administratoriaus gautas ir skolininkų sąrašas. „Jie atsiuntė registruotu laišku pranešimą, pavardes, vardus, butų numerius, kad būtent šie gyventojai yra skolingi, tai aš tą sąrašą tiesiog nunešiau buhalterei“, – pasakojo kaunietė Irena Vazgienė. Skolos esą buvo sumokėtos. Prabėgus 11 metų dalis gyventojų sulaukė žinios, kad buvusiam administratoriui dar tebėra skolingi. Kai kurie žmonės apie tariamas skolas sužinojo tik antstoliams nuo sąskaitų nuskaičiavus pinigus. Būta ir tokių, kurie šiame name būstą įsigijo visai neseniai. „Nu, absurdas jeigu nusiperki butą ir gyveni kelis metus, ir tau ateina 26 eurai, o jeigu 1026 ateitų ir neaišku iš ko. Nei pavardės, nei už kokį laikotarpį, parašyta „komunalinės paslaugos“ ir „pervest per 14 dienų“, – stebėjosi Rasa Grindienė. Su skolomis nesutikusieji jas ginčijo teismuose ir sako pasiekę, kad jos būtų panaikintos. Bet, kol sąskaitose šeimininkavo antstoliai, žmonės patyrė finansinių nuostolių. „Jaučiuosi kaip apvogta, nuo sąskaitos paėmė paskutinius pinigus ir visai nesiteikia jų grąžinti. Jei vagis apvogtų, tai pareiškimą parašyčiau į policiją ir tą vagį pakratytų, o dabar akivaizdus įrodymas, kad jie nusiskaičiavo pinigus ir jų man negrąžina“, – piktinosi I. Vazgienė. Buvę namo administratoriai sako, kad skolininkus atrado atlikdami įmonės buhalterijos inventorizaciją, bet neapsižiūrėjo, kad įsigaliojęs senaties terminas. Tik dėl to esą teismuose jų ieškiniai ir buvo atmesti. „Kai kurie gyventojai buvo paduoti į teismą. Teismas priteisė tas skolas, tai tos skolos, jos buvo, galimai galėjo galbūt terminas skolos būti neteisingas, nes įmonė investuoja į naujas programas ir galbūt duomenų perkėlimas dėl pačio termino“, – kalbėjo UAB „Nemuno būstas“ vadovė Jolanta Volteraitytė. „Yra paprasčiausias pasipinigavimas, ieškoma kvailių, gal kažkas užkibs ir sumokės, kažkur archyve atkasė duomenis ir galvoja panaudot, o gal kažkas sumokės už kažkokias, kažkieno buvusias skolas, o gal jie pasidengs savo nuostolius“, – sakė R. Grindienė. Būsto administratorius prižiūrintys Kauno savivaldybės specialistai iki šiol sako nebuvo sulaukę gyventojų skundų dėl kokių nors rimtų administravimo pažeidimų. „Žmonės, jeigu su administratoriais neišsiaiškina kažkokių problemų, tai visada gali kreiptis į mus, į savivaldybę, daugiabučių namų administravimo renovavimo skyrių, kadangi mes vykdom ne tik administratorių skyrimą, bet ir jų kontrolę“, – kvietė Kauno miesto savivaldybės Daugiabučių namų administravimo ir renovavimo skyriaus vedėjas Kęstutis Miškinis. Šia situacija susidomėjus „Panoramai“, namą administravusi bendrovė patikino išspręsianti šią painiavą, esą daugiau nebus bandymų išieškoti pinigų, o dėl patirtų nuostolių galima kreiptis į bendrovę.