Šis vizitas labai svarbus sprendžiant dėl tolesnės ES paramos elektrinės uždarymui. Pasak energetikos viceministrės Linos Sabaitienės, Lietuvos laukia unikalus iššūkis ir bendras Lietuvos ir ES tikslas - saugus reaktorių išmontavimas. „Labai svarbu, kad visi suprastume, jog tai yra darbas, kurį pradėjus nebebus galimybių sustoti pusiaukelėje ir tam būtina turėti užtikrintą nenutrūkstamą finansavimą“, - Energetikos ministerijos pranešime cituojama L. Sabaitienė. IAE vykstančio posėdžio ir diskusijos metu delegacijai pristatyta Ignalinos AE eksploatavimo nutraukimo pažanga, kurią pasiekti leido stabilus ES ir nacionalinis finansavimas bei glaudus bendradarbiavimas, praneša ministerija. Aptarti svarbiausi ateities darbai, akcentuojant, kad jiems vykdyti būtina nenutrūkstama tolesnė ES parama. Taip pat kalbėta lėšų naudojimo efektyvumo, kainos ir projektų valdymo kontrolės bei planavimo ir pažangos matavimo klausimais. Finansų viceministrės Loretos Maskaliovienės teigimu, yra padaryta didelė pažanga, įgyvendinant Ignalinos AE uždarymo projektus. „Darbai vyksta pagal planą, o ES investicijos ir valstybės biudžeto lėšos koncentruotos į tiesiogines eksploatavimo nutraukimo veiklas. Visa tai leidžia užtikrinti maksimalų lėšų panaudojimo efektyvumą“, - pranešime cituojama L. Maskaliovienė. Pristatant Ignalinos AE eksploatavimo nutraukimo darbų eigą, pažymėta, kad vienas svarbiausių pasiekimų - užbaigtas branduolinio kuro iškrovimas iš reaktorių bei sėkminga Laikinosios panaudoto branduolinio kuro saugyklos (projektas B1) eksploatacija, taip pat ir galutinį etapą pasiekęs Kietųjų radioaktyviųjų atliekų tvarkymo ir saugojimo komplekso projektas (B2/3/4). Laikinasis Ignalinos AE vadovas Andrius Kamienas teigė, kad jau pasiekta negrįžtama eksploatavimo nutraukimo stadija. Tačiau artimiausioje ateityje laukia didžiausias technologinis iššūkis Lietuvai - analogų neturintys grafito reaktorių išmontavimo darbai. Vizito metu delegacijos nariai lankėsi Ignalinos AE turbinų salėje bei Laikinojoje panaudoto branduolinio kuro saugykloje, kur išsamiai susipažino su esama išmontavimo darbų eiga, radioaktyviųjų atliekų tvarkymo infrastruktūra. Susitikime su EP Biudžeto kontrolės komiteto delegacija taip pat dalyvavo Europos Komisijos, Europos rekonstrukcijos ir plėtros banko, Centrinės projektų valdymo agentūros atstovai, Valstybinės atominės energetikos saugos inspekcijos viršininkas Michailas Demčenko, Lietuvos Respublikos Vyriausybės kanceliarijos atstovai. Europos Parlamento Biudžeto kontrolės komiteto delegacija pastarąjį kartą Lietuvoje lankėsi 2012 m.