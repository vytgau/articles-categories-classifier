Apklausos duomenimis, atlyginimus per artimiausius 6 mėnesius ketina kelti 49,9 proc. visų apklaustų įmonių, o ankstesnės apklausos pernai rudenį metu tokių buvo 37,3 proc. Paslaugų, prekybos ir pramonės sektoriuose dalis įmonių, ketinančių artimiausią pusmetį kelti algas, buvo labai panaši - apie 52 proc., statybos įmonių buvo mažiau - apie 42 proc. „Apklausa atskleidė, kad įmonių, žadančių kelti atlyginimus, skaičius yra didžiausias per porą metų. Stingant darbuotojų verslas priverstas vis labiau dėl jų pakovoti ir gerinti darbo sąlygas“, - pranešime sako Lietuvos banko Makroprudencinės analizės skyriaus viršininkas Andrius Škarnulis. Vis dėto, pasak jo, verslas, norėdamas būti konkurencingas, turėtų vis daugiau dėmesio skirti ir veiklos našumui didinti. Lietuvos banko pranešime teigiama, kad apklausa rodo, jog pastarąjį pusmetį darbo užmokestį didino beveik 60 proc. įmonių. Šis skaičius išaugo 6 proc. punktais. Maždaug tiek pat padaugėjo manančiųjų, kad spartaus darbo užmokesčio augimo tendencijos tęsis ilgiau nei dvejus metus. Prieš tai daugiau buvo manančiųjų, kad spartaus atlyginimų didinimo laikotarpis bus trumpesnis. Eurostato duomenimis, Lietuvoje, Latvijoje ir Estijoje įmonių išlaidos personalui sudaro apie penktadalį įmonių sąnaudų. Tuo metu Europos Sąjungos (ES) šalyse senbuvėse, pavyzdžiui, Švedijoje, Vokietijoje ar Prancūzijoje, personalui skirtų išlaidų dalis yra didesnė ir sudaro apie ketvirtadalį visų išlaidų. Lietuvos bankas prognozuoja, kad šiemet vidutinis darbo užmokestis šalyje kils 6,7, 2019 metais - 6,0 proc. Lietuvoje veikiančių ne finansų įmonių apklausą Lietuvos banko užsakymu vykdė „Baltijos tyrimai“. Apklausa atlikta šių metų vasarį. Jos metu atsakymai gauti iš 509 Lietuvoje veikiančių įmonių (iš jų 116 - pramonės, 95 - statybos, 127 - prekybos ir 171 - paslaugų).