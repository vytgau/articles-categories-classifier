Kovo 19–23 dienomis Ž. Vaičiūnas dalyvaus energetikos saugumui ir SGD klausimams skirtose konferencijose, taip pat susitiks su JAV SGD eksportuotojais, kuriems pristatys SGD tiekimo galimybes regionui per Klaipėdos SGD terminalą. „Norime pasakyti, kad mūsų terminalas sėkmingai veikia ir gali būti sėkmingai naudojamas. Ir kadangi matome pakankamą JAV interesą tiek eksportuoti dujas, tiek konkuruoti šitoje rinkoje, tai tas galimybes ir norime aptarti“, – BNS teigė Ž. Vaičiūnas. Be to, ministras susitiks su JAV Valstybės ir Energetikos departamentų bei Kongreso atstovais, aptars su nesaugiai statoma Astravo AE susijusias problemas, kalbės apie didesnio dėmesio branduolinės saugos užtikrinimui pasaulyje poreikį. Kartu su ministru vyks bendrovių „Klaipėdos naftos“ ir „Lietuvos dujų tiekimas“ vadovai. Taip pat įvyks susitikimai su JAV atsinaujinančios energetikos asociacija ir pasidalinta patirtimi plėtojant atsinaujinančią energetiką.