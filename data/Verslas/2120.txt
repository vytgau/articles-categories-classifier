Eksperto vertinimu, didelė tikimybė, kad kriptovaliutų rinkoje, kurios vertė per pastarąjį mėnesį nukrito 500 mlrd. dolerių, daugelis iš šių valiutų praras populiarumą, o jų vertė nukris iki nulio. Vis dėlto tų kriptovaliutų, kurios išliks rinkoje, kaina gali augti, teigia analitikas. „Atsižvelgiant į tai, kad šiandien šioje rinkoje susidarė spekuliacinis „burbulas“, dar negalima daryti išvados, kad nedaugelio išlikusių kriptovaliutų kaina negalės viršyti dabartinės savo vertės. Kartu tai greičiausiai reiškia, kad daugumai kriptovaliutų, jeigu ne visoms, niekada nepavyks pasiekti neseniai pasiekto rekordinio vertės lygio“, - teigia S. Stronginas. Analitikas taip pat atkreipė dėmesį į tokius šiuolaikinių kriptovaliutų trūkumus kaip lėtos transakcijos, saugumo problemos ir didelės eksploatacinės išlaidos. Populiariausia virtualioji valiuta bitkoinas jau prarado ketvirtadalį savo vertės. Žinomiausia pasaulio kriptovaliuta savo piką - beveik 20 tūkst. dolerių - pasiekė gruodį, bet dar iki metų pabaigos spėjo kristi iki maždaug 13 tūkst. 800 dolerių.