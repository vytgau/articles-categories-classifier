Leidinys teigia, kad „Goldman Sachs“ greitai paskelbs apie L. Blankfeino įpėdinį, kuriuo tapti turėtų vienas jo pavaduotojų - arba Harvey Schwartzas, arba Davidas Solomonas. Pats L. Blankfeinas esą valdybai vasarį jau išdėstė abiejų kandidatų pliusus ir minusus, bet atskleisti, kuriam teikia pirmenybę, iki šiol atsisakė. Tuo pat metu „Wall Street Journal“ priduria, kad rokiruočių laikas dar gali pasikeisti, nors banko vadovybė šiuo metu mano, kad L. Blankfeinas pasitrauks dar iki 2019-ųjų, kai „Goldman Sachs“ minės 150 metų jubiliejų. L. Blankfeinas Volstrite garsėjo savo ilgaamžiškumu - pats direktorius dažnai juokaudavo, kad planuoja mirti prie savo darbo stalo, todėl Volstritas neatmetė varianto, jog jis poste pergyvens dar vieną savo potencialių įpėdinių kartą. Dėl L. Blankfeino ilgaamžiškumo „Goldman Sachs“ paliko ir į Baltuosius rūmus persikėlė šią savaitę iš Donaldo Trumpo patarėjo ekonomikos klausimais posto pasitraukęs Gary Cohnas, kuris anksčiau buvo įvardijamas kaip galimas L. Blankfeino įpėdinis. L. Blankfeinas į „Goldman Sachs“ atėjo 1982-aisiais kaip aukso prekybininkas. 24 metus banke kilęs karjeros laiptais, 2006-aisiais jis tapo „Goldman Sachs“ generaliniu direktoriumi po to, kai iš pareigų pasitraukė ir iždo sekretoriaus postą užėmė jo pirmtakas Hankas Paulsonas. Kol kas nėra žinoma, ar pasitraukęs iš generalinio direktoriaus pareigų, L. Blankfeinas liks „Goldman Sachs“ valdybos nariu.