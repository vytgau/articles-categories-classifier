Pirmiausia buvo pabarstytos pagrindinės miesto arterijos – vakarinis ir pietinis aplinkkeliai, Ukmergės, Geležinio Vilko, T. Narbuto, S. Batoro, Ozo, Kareivių, Žirmūnų, Kalvarijų, Oslo, Galvės, Kirtimų, Lentvario, Olandų, Pavilnio, Savanorių, Laisvės ir Pilaitės pr., Juodasis kelias, Nemenčinės ir Minsko pl. Vėliau buvo barstomos ir kitos Vilniaus gatvės, pirmiausia užtikrinant eismo saugumą gatvėse, kuriomis driekiasi viešojo transporto maršrutai. Gatves pabarsčius sniegą tirpdančiais mišiniais, ant jų paviršiaus nesusiformuoja sniego ir ledo sluoksnis. Apie 5:30 pagrindinių miesto gatvių dangos buvo šlapios, eismo sąlygos patenkinamos. Vis dėlto vairuotojai turėtų atkreipti dėmesį į eismo sąlygas ties tiltais ir viadukais, taip pat miškingose miesto vietovėse – Verkių, Žaliųjų ežerų g., Eišiškių pl. Gatvių paviršius ten gali būti padengtas šlapio sniego provėžomis, slidus. Prašome vairuotojus atkreipti dėmesį į kelio dangos būklę, laikytis saugaus greičio, nedaryti staigių manevrų. Apie sudėtingesnes vairavimo sąlygas prašome informuoti visą parą veikiančiu telefonu 1355. Vėliau DELFI redakciją pasiekė skaitytojų laiškai apie įvairiose miesto vietose besiformuojančias didžiules spūstis. Automobilių eilės formuojasi aktyviausiose miesto arterijose - Geležinio Vilko ir Ukmergės gatvėse bei Vakariniame Vilniaus aplinkkelyje. 