OPEC bei kai kurios kitos ne organizacijos narės praėjusią savaitę susitarė dėl šiais metais pradėtos naftos gavybos apribojimo programos pratęsimo iki 2018 m. pabaigos. Šalys taip pat numatė galimybę programą užbaigti anksčiau, jei bus matomi rinkos perkaitimo ženklai. „Manome, kad birželį galėsime geriau pasakyti, kada rinka bus pasiekusi balansą, ir tada imsime galvoti, ką daryti 2019 m.“, - sakė K. al Falihas. Daugiausiai abejonių dėl susitarimo pratęsimo turėjo Rusija, kuri norėjo, kad OPEC aiškiai nurodytų, kaip planuojama užtikrinti, jog rinka staigiai neatsidurs deficite, o kainos nekils per greitai. Savo ruožtu K. al Falihas teigė, kad Saudo Arabija ir kitos didžiosios naftos šalys turi pakankamai atsargų tam, kad adekvačiai reaguotų į bet kokius rinkos trukdžius. K. al Falihas pridūrė, kad OPEC susitarime nedalyvaujančių šalių naftos gavybos apimtys toliau augs bei neš nežinomybės faktorių į rinkas. Pagal susitarimą, OPEC šalys, siekdamos sumažinti pasaulinį naftos perteklių ir pakelti žaliavos kainas, gavybą mažina 1,8 mln. barelių per parą.