Į dešimtuką taip pat pateko Latvija, Airija, Vokietija, Olandija, Australija, Danija, Japonija, Jungtinė Karalystė ir Čekijos Respublika. Vertindami šalių atvirumą EBPO ekspertai atsižvelgia į rinkoje esančias galimybes teikti paslaugas iš užsienio, procedūras ir reikalavimus naujai įsisteigiančiai užsienio kapitalo įmonei bei barjerų panaikinimą laikinai atvykstantiems fiziniams paslaugų teikėjams. EBPO ekspertai atkreipė dėmesį į tokius Lietuvos pasiekimus, kaip darbo leidimų atsisakymas kontraktiniams paslaugų teikėjams, atvykstantiems iki 12 mėnesių laikotarpiui, reglamentavimo supaprastinimas fiksuoto telefoninio ryšio paslaugų sistemoje bei specialaus egzamino auditoriams panaikinimas. „EBPO įvertinimas patvirtina, kad Lietuvoje yra sukurta efektyvi paslaugų rinkos reguliavimo aplinka, skatinanti konkurencingumą, sudaranti prielaidas naujoms investicijoms ir paslaugų eksporto augimui. Mes tikimės, kad Lietuva bus pakviesta tapti šios organizacijos nare gegužės pabaigoje vyksiančioje EBPO Ministrų taryboje“, - pažymėjo užsienio reikalų ministras Linas Linkevičius.