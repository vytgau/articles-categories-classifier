Pirmąją šių metų dieną ankstų rytą susirinkę į stoteles važiuoti į darbus žmonės autobuso taip ir nesulaukė. Aštuoniolika metų šia kryptimi keleivius vežusiai įmonei nesutikus pratęsti pasibaigusios sutarties su rajono Savivaldybe, šioji nepasirūpino laiku surasti naują vežėją. Nors rajono valdžia tikino besinerianti iš kailio ieškodama, kas toliau vežiotų žmones, visgi dar sausio pradžioje dar nebuvo žinoma, kada šia kryptimi vėl pradės kursuoti autobusai. Vos už 6 kilometrų nuo miesto nutolusios apie pusę tūkstančio gyventojų turinčios Trakiškio gyvenvietės ir šia kryptimi išsibarsčiusių kitų kaimų žmonės turėjo pasijusti tarsi gyvendami ne XXI amžiuje, o atokioje provincijoje prieškario laikais, kai apie kasdien kursuojantį viešąjį transportą buvo galima tik pafantazuoti. Prieš Naujuosius pasklidusiomis kalbomis, kad nuo sausio 2-osios nebelieka šia kryptimi vežančio transporto, žmonės nepatikėjo, kol patys atėję į stoteles autobuso taip ir nesulaukė. Trakiškio bendruomenės pirmininkė Jolanta Silgienė jai skambinantiems sunerimusiems gyventojams neturėjo, ką atsakyti. Rajono Savivaldybės administracijos direktorius Eugenijus Lunskis tvirtino tik gruodžio 29-ąją sužinojęs, kad Trakiškio-Pavašuokių kryptimi keleivius vežiojusi įmonė „Milinauta“ apsisprendė nebepratęsti sutarties. Į rajoną vėl važinės autobusai, bet kainos skaičiuojamos kitos Panevėžio rajono savivaldybės buvę palikti be susisiekimo su miestu, Trakiškio-Pavašuokių krypties gyventojai nuo penktadienio vėl įprastu laiku sulauks autobuso. Po trejetą dienų trukusių derybų rajono valdžia sutiko eiti į kompromisą su sutarties nepratęsusiu vežėju – įmone „Milinauta“ bei smulkiuosius vežėjus vienijančia asociacija „Aukštaitijos ekipažas“. Artimiausiam savivaldybės tarybos posėdžiui sausio 18-ąją bus teikiamas siūlymas politikams patvirtinti naujas važiavimo bilietų kainas visame Panevėžio rajone. Jei Taryba pritars, dabar už kilometrą mokantiems 8,18 cento su PVM keleiviams bilietai brangtų iki 10,36 cento su PVM už kilometrą. Taip pat, pasak E. Lunskio, vežėjui bus kompensuojami patirti nuostoliai. Su įmone „Milinauta“ sutartis pratęsiama tik iki liepos 1-osios. Rajono Savivaldybė neatsisako planų jau kovą skelbti tarptautinį konkursą ir sulaukti vežėjo, pajėgaus Panevėžio rajone keleivius vežti ne viena, o visomis dešimt krypčių. Šiuo metu jas pasidaliję yra septyni vežėjai – privačios smulkiosios įmonės bei Panevėžio autobusų parkas. Prašo visų Pasak E. Lunskio, sausio 1-ąją baigėsi Savivaldybės sutartys su keturių krypčių vežėjais, tačiau su trimis pavyko suderėti, kad padirbėtų dar iki vasaros. „Milinauta“ tuo metu sutarties pratęsti nesutiko. Direktorius motyvuoja, esą su verslininku nepavykę išspręsti „piniginio klausimo“. Savivaldybės vadovų argumentai, esą apie vežėjo sprendimą nebepratęsti sutarties sužinoję kone Naujųjų išvakarėse, stebina „Milinautos“ vadovą Liną Milišauską. „Mano sutartis ir leidimai vežti keleivius galiojo iki sausio 2-osios. Sakydavau, kad baigsiu savo įsipareigojimus ir atsisveikinsiu. Argi aš kaltas, kad Savivaldybė iš anksto nepasirūpino, kas žmones veš? Jei aš būčiau užsakovas, iš anksto tuo rūpinčiausi, ne paskutinę dieną“, – valdžios pozicija nesuprantama L. Milišauskui. Anot L. Milišausko, Trakiškio-Pavašuokių kryptis pagal keleivių skaičių nėra išskirtinė – viešojo transporto paslauga besinaudojančių žmonių mažėja visame Panevėžio rajone. Visgi, anot jo, šia kryptimi važinėti gana sudėtinga dėl prasto kelio – asfaltas nutiestas vos 10 kilometrų nuo Panevėžio, tik iki Trakiškio gyvenvietės pabaigos. Vežėjo ieškos ir užsienyje Rajono Savivaldybė dar lapkritį buvo paskelbusi viešųjų pirkimų konkursą keleiviams vežti keturiomis kryptimis, tarp jų – ir Trakiškio-Pavašuokių. Tačiau netrukus jį nutraukė nusprendusi rajone iš esmės pakeisti keleivių vežimo sistemą. Konkursas baigėsi taip greitai, kad nespėta sulaukti nė vieno pasiūlymo. Šiuo metu 10-ia krypčių rajono gyventojus veža septynios įmonės. Viena jų – Panevėžio autobusų parkas. Rajono valdžios vizija – visą keleivių vežimą jau nuo ateinančios vasaros įduoti į vienas rankas. Pasak E. Lunskio, šiuo metu ruošiami dokumentai tarptautiniam konkursui vežėjui parinkti. Jį planuojama skelbti jau kovą. Su laimėtoju būtų pasirašyta sutartis 2-iems arba trejiems metams. Į rajono keleivių vežimo rinką koją įkėlusiam stambiam žaidėjui Savivaldybė nusiteikusi patikėti dar ir mokinių pavėžėjimo paslaugą. Pasak E. Lunskio, visas kryptis atiduoti aptarnauti vienam vežėjui būtų ekonomiškiau. „Dirbantis platesniais mastais vežėjas galėtų ateiti su mažesne paslaugų kaina. Ir administravimas būtų paprastesnis – kur Savivaldybei dirbti su vienu vežėju, o kur dabar su 7-iais“, – aiškino administracijos direktorius. Savivaldybei prakalbus dar ir apie tarptautinį konkursą keleiviams rajone vežti, dėl savo pragyvenimo šaltinio sunerimę vežėjai piktinasi valdžia naikinant smulkųjį verslą. Per praėjusius metus Panevėžio rajono savivaldybė privatiems vežėjams išmokėjo 31 tūkst. eurų kompensacijų už nuostolingus maršrutus. Nors rajone yra dešimt krypčių, kuriomis keleivius veža septynių įmonių autobusai, kompensacijos įkrito tik į dviejų krypčių – Vabalninko-Subačiaus ir Ramygalos – vežėjų sąskaitas. Jas abi aptarnauja Panevėžio autobusų parkas. Nė vienas smulkusis privatus vežėjas dėl kompensacijų už nuostolingai važinėtus reisus į Savivaldybę nesikreipė. Tai, kad smulkieji neprašo dotacijų iš rajono biudžeto, toli gražu nereiškia, kad jų autobusiukai iš kaimų į miestą kursuoja sausakimši keleivių. Pasak jų, kompensavimo tvarka tokia, kad mažai įmonei gauti tokią finansinę paspirtį nėra galimybių. Daugiau skaitykite čia.