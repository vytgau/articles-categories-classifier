Penktadienį įsigaliojo Santariškių parkavimo infrastruktūros sukūrimo ir paslaugų teikimo koncesijos sutartis, ją ministerija balandžio pabaigoje pasirašė su viešąjį konkursą laimėjusia bendrove „Latuna“ bei jos įsteigta projekto bendrove „Santariškių parkavimo paslaugos“. Planuojama, kad iki 2019 metų liepos bus sukurta aikštelių su beveik 2,3 tūkst. automobilių stovėjimo vietų. Santaros klinikose dirba apie 5,8 tūkst. darbuotojų. Čia per metus vidutiniškai gydomas apie milijonas ambulatorinių ir apie 100 tūkst. stacionarinių pacientų. Ten veikia ir kitos medicininio profilio įstaigos bei įmonės. „Akivaizdu, kad augant automobilizacijos lygiui ir medicinos paslaugų apimtims, šioje teritorijoje tolygiai didėja stovėjimo vietų poreikis ne tik medicinos personalo, bet ir pacientų bei lankytojų automobiliams. Perpildytose esamose aikštelėse, aplinkinėse gatvėse bei privažiavimuose prie įstaigų, net ant šaligatvių ir želdynų statomi automobiliai trukdo eismą, kelia medicinos darbuotojų bei atvažiavusių pacientų nepasitenkinimą parkavimo vietų trūkumu, aptarnavimo paslaugų kokybe“, – pranešime sakė Santaros klinikų direktorius plėtrai Justinas Ivaška. Šiuo metu projekto bendrovė pradeda aikštelių projektavimo darbus. Pirmuoju etapu iki 2018 metų liepos bus pastatytos dvi antžeminės automobilių stovėjimo aikštelės su 242 naujomis vietomis. Taip pat bus atnaujintos esamos parkavimo aikštelės. Antruoju etapu iki 2019 metų pradžios planuojama pastatyti pirmąją daugiaaukštę automobilių stovėjimo aikštelę su beveik 1,2 tūkst. vietų. Iki liepos bus sukurta likusi dalis vietų.