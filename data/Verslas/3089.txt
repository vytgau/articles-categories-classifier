– Muitinės departamento svetainėje yra pranešimų spaudai, kuriuose rašoma, kad pasienyje su Lenkija muitininkai sulaikė didžiulę cigarečių siuntą, užmaskuotą kramtomosios gumos kroviniu, kad su pilnu mikroautobusu degtinės į Vilnių atvykęs Rusijos pilietis pakliuvo į muitinės kriminalistų pasalą. Taip pat, kad Kybartuose sulaikytas Rusijos pilietis, į Lietuvą mėginęs įsivežti šautuvą su šaudmenimis, kad Marijampolėje aptikta kontrabandininkų bazė, kurioje į metalinius konteinerius pakuoti nelegalūs rūkalai, o baltarusis į Lietuvą kontrabanda vežė du maišus kompaktinių plokštelių su sunkiojo roko muzika. Tai – pastarųjų dienų pranešimai, vadinasi, laikotarpis prieš šventes muitininkams toks intensyvus? – Taip, prieš šventes jis intensyvėja, bet tai – kasdienis darbas, praktiškai tokių sulaikymų būna kiekvieną savaitę. Iš tikrųjų mums, kaip muitinės pareigūnams, kelia grėsmę tendencijos, kad dideli kiekiai cigarečių kontrabandos vyksta iš Latvijos į Vakarų Europą. Paprastai deklaruojama, kad vežamas kramtomosios gumos krovinys, o po juo slepiamos cigaretės, kurios dažniausiai būna be banderolių. – Didžiausi srautai – būtent iš Latvijos? – Srautai įvairūs, bet tendencijos šiuo metu tokios, kad dauguma cigarečių dideliais kiekiais gabenamos iš Latvijos. Taip pat sulaikome didelius kiekius prie Kaliningrado srities ir Baltarusijos pasienio. – LRT RADIJO klausytojai dažnai teiraujasi, kodėl neteisėtai gabentos ir konfiskuotos prekės sunaikinamos, o ne parduodamos. – Muitinės pareigūnai neturi jokios įtakos tokiems sprendimams. Mūsų funkcijos – visuomenės saugumas ir nelegalių prekių gabenimo užkardymas. Sprendimus dėl sunaikinimo priima prokuratūra. Tačiau jie taip pat vadovaujasi teisės aktais, tad tos prekės, kurios negali būti laisvai išleidžiamos cirkuliuoti civilinėje aplinkoje, yra sunaikinamos vyriausybės nustatyta tvarka. Lietuva yra prisijungusi prie tarptautinės konvencijos, kuri būtent reglamentuoja, kad dalykai, kurie neatitinka tam tikrų reikalavimų, turėtų būti sunaikinami. Taigi kontrabandinės cigaretės naikinamos dėl to, kad nebūtų iškreipta rinkos situacija, nes nelegaliai į rinką patekusios cigaretės iškreipia situaciją ir tuomet nukenčia ne tik vartotojas, bet ir legalus gamintojas. – O kitos prekės irgi naikinamos? – Naikinamos ne vien cigaretės ir alkoholis. Neseniai sunaikinome (sudeginome) didelę siuntą – 670 kg – hašišo. Esame sulaikę apie 600 kg kokaino ir laukiame sprendimo, kada jis bus sunaikintas. – Kalbėjome apie rūkalų kontrabandą, o kaip yra su alkoholiu? – Šiuo metu nelegalaus alkoholio gabenimo tendencijos truputį mažesnės, bet Lietuvos teritorijos viduje sulaikome ir sufalsifikuotų alkoholinių gėrimų. Taigi yra asmenų, kurie gamina falsifikatus ir kartu nuodija žmones. – O dabar paminėtas atvejis, kai baltarusis į Lietuvą vežė du maišus kompaktinių plokštelių. Kas čia blogai? – Lietuvos viena iš funkcijų yra užtikrinti ir intelektinės nuosavybės apsaugą. Baltarusis, gabenęs kompaktines plokšteles, neturėjo jokių patvirtinančių dokumentų, kad tos plokštelės yra autentiškos, o ne pagamintos nelegaliai. – Pašto skyriuose taip pat dirba muitinės pareigūnai. Ką žmonės bando siųsti paštu? – Dažnai siunčiami įvairūs gaminiai iš egzotinių šalių. Mes kartais susiduriame su tokiomis problemomis, kad žmonės siunčia daiktus, kuriems būtini leidimai. Jei leidimo nėra, tas daiktas sulaikomas arba konfiskuojamas. – Kaip tikrinamos pašto siuntos? – Pašte dirba įrangą turintys muitinės pareigūnai. Jie šviečia siuntas ir įvertina, ar joje yra netinkamų daiktų, ar nėra. Tuomet atliekamas tikrinimas. – Šunų turite? – Turime ir šunų. Lietuvos muitinėje šiuo metu yra 17 šunų, dirba 13 kinologų. Su šunimis aptinkame mažus kiekius (1,5–2 g) narkotikų, dažniausiai siunčiamus iš Olandijos. Kalbant apie skaičius, per šiuos metus muitinės pareigūnai su šunimis aptiko 468 nelegalias siuntas. – LRT RADIJO klausytojas pastebi, kad, kiek tenka gauti mažųjų siuntinių, visos pakuotės būna pažeistos. Ar tai yra muitininkų pėdsakai? – Ne, jei muitininkai nori atidaryti pakuotę, jie turi išsikviesti asmenį ir atidaryti prie jo. Tiesiog būna atvejų, kai pakuotės pažeidžiamos gabenant. – Priminkite, kokia yra atsakomybė už kontrabandos gabenimą? – Kontrabandos gabenimą reglamentuoja Administracinių nusižengimų kodekso 208 straipsnis, atsakomybė – nuo 160 iki 6000 eurų, jei neviršija 250 MGL (arba vadinamųjų bazinių bausmių dydžio). Viena bazinė bausmė – 38 eurai. Viršijus keliama baudžiamoji byla.