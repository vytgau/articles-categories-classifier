Tai patvirtino „Vilniaus vandenų“ komunikacijos koordinatorė Raimonda Strazdauskaitė. Ji nurodė, kad įvyko vandentiekio avarija, jos likvidavimo komanda jau dirba vietoje. Gatvę tvindo švarus, šaltas geriamasis vanduo. Planuojama uždaryti jo sklendę ir palaukti, kol išbėgęs vanduo nutekės į lietaus kanalizaciją, tuomet imtis remonto darbų. Vandens tiekimas niekam nėra nutrūkęs, tačiau yra sumažėjęs slėgis vandens tiekimo sistemoje, tad vandens tiekimo srovės stiprumas yra sumažėjęs. Tačiau vairuotojams visos šios gatvės patariama vengti, kol vanduo nesubėgo į lietaus nuotekų tinklus. Kiek užtruks darbai - neprognozuojama. Jei atliekant remonto darbus reikės kasti, tuomet darbai užtruks ilgiau, jei pakaks specialistų darbo nusileidus prie vandens tinklų, veikiausiai jie užtruks trumpiau. Visos gatvės patariama vengti siekiant išvengti spūsčių, stipriausiai gatvė yra patvinusi netoli pėsčiųjų Baltojo tilto. Vilniaus savivaldybė pranešė, kad dėl vandentiekio avarijos Upės gatvėje ties 5-uoju pastatu laikinai bus ribojamas transporto eismas gatve. Laikinai vairuotojų prašoma rinktis kitą maršrutą - remonto darbų zoną galima apvažiuoti G. Baravyko gatve, Konstitucijos prospektu ir Kalvarijų gatve. Papildyta 15.20 val.: gatvėje vyksta kasimo darbai, po to turėtų paaiškėti, kiek užtruks remontas. 