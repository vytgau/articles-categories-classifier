Panevėžio rajono ūkininkas Saulius Brazdžiūnas laiko per 100 galvijų. Kasdien iš fermų ūkyje įrengtą rezervuarą pasipildo 10 kub. m srutų. Šiuo metu talpykla jau beveik pilna ir ūkininkas neįsivaizduoja, ką toliau reikės daryti. Į laukus įvažiuoti beveik neįmanoma, nes didžioji dalis dirbamos žemės skendi vandenyje. „Ta problema, kad dabar, jeigu važiuosim, sugadinsim, išklamposim, ko gero kitais metais reikės jas atsėti. Ta problema su tais terminais, kad būtų kažkaip, šiuo metu tai tikrai negalim įvažiuoti. Bandom važiuoti, kur sausesni laukai, kukurūzai nuimti, bandom kažkiek vežti, bet atstumai, kuro sąnaudos“, – skundėsi Panevėžio rajono ūkininkas Saulius Brazdžiūnas. Su šia problema susiduria beveik visi šalies gyvulininkystės ūkiai. Dėl liūčių padarytų nuostolių žemdirbiams vyriausybė yra paskelbusi ekstremaliąją situaciją. Organinėmis trąšomis trešti pasėlius buvo galima iki lapkričio 10 d., tačiau daugelis ūkių dėl kritulių gausos to nesuspėjo padaryti. Šiuo metu svarstoma pratęsti terminą iki gruodžio 1 d. Tam pritaria ir žemės ūkio, ir aplinkos ministrai. Pastarojo teigimu, situacija itin sudėtinga, baiminamasi ir vandens telkinių taršos. „Dirvožemis yra prisigėręs vandens, pilnas vandens. Populiariai paaiškinant reikėtų įsivaizduoti kempinę ir, jeigu ant kempinės dar pili skystas srutas ar skystą mėšlą, tai natūralu, kad jis nesigeria, natūralu – jisai nueis paviršiumi ir į šulinius, ir į atvirus vandens telkinius“, – sakė aplinkos ministras Kęstutis Navickas. Tačiau ar ūkininkai spės išlaistyti sukauptas srutas ir mėšlą – neaišku. Nes net ir pradžiūvus laukams, trešti nebus galima, jei pradės šalti ar snigti. Žemės ūkio ministras sako, kad ieškoma kitų būdų kaip padėti ūkininkams. „Kas turi, pavyzdžiui, biodujų jėgaines ir naudoja mėšlą ar srutas biodujų gamybai. Aišku, galbūt, būtų galima tartis su valymo įrenginiais, kad jie priimtų, bet žinoma, tai atsirems į labai didelius kaštus, tai ir finansiškai gali būti nepakeliama problema“, – svarstė žemės ūkio ministras Bronius Markauskas. Šiuo metu iš ūkininkų reikalaujama sumontuoti srutų ir skysto mėšlo rezervuarus, kuriuose juos kaupti būtų galima pusę metų. Pasak žemės ūkio ministro, akivaizdu, kad reikalavimus būtina keisti, nes, keičiantis klimatui, tokių situacijų gali tik daugėti, tad ūkininkams reikia galvoti apie didesnes talpyklas, rezervuarus, mėšlides. Už laukų trešimo organinėmis trąšomis pažeidimus gali būti skirtos baudos nuo kelių dešimčių iki kelių šimtų eurų.