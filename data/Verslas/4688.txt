Seimo narys liberalas Eugenijus Gentvilas Seimo posėdžių sekretoriate įregistravo tai numatančias Pridėtinės vertės mokesčio įstatymo pataisas. Įstatymo projektu siūloma nuo 2018 m. sausio 1 d. standartinį PVM tarifą nuo 21 proc. sumažinti iki 20 proc., nuo 2019 m. sausio 1 d. - iki 19 proc., nuo 2020 m. sausio 1 d. - iki 18 proc. Pasak E. Gentvilo, Lietuva, 2009 m. spręsdama biudžeto deficito problemas, padidino pridėtinės vertės mokestį (PVM) nuo 18 iki 21 procento, tačiau, praėjus sunkmečiui ir Lietuvos ekonomikai nuolat augant, nesiimama jokių veiksmų dėl PVM tarifo dydžio grąžinimo į ikikrizinį lygį. „PVM padidinimas 2009 m. buvo suprantamas kaip laikinas žingsnis siekiant subalansuoti valstybės biudžetą ir mažinti jo deficitą“, - sako E. Gentvilas. PVM tarifo sumažinimas, jo nuomone, ne tik padėtų generuoti ekonomikos augimą, bet ir būtų efektyvi priemonė šešėliui mažinti. „Be to, sumažėjus prekių ir paslaugų kainai, gyventojams liktų daugiau pajamų, kurias jie išleistų vartojimui, o tai reiškia, kad per išaugusį vartojimą grįžtų į biudžetą ir tie pinigai, kurie sąlyginai būtų prarasti sumažinus PVM tarifą“, - sako įstatymo pataisų iniciatorius Seimo narys E. Gentvilas.