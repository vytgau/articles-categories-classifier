Prezidentės iniciatyva viešos bus visų politinio (asmeninio) pasitikėjimo valstybės tarnautojų, tarp jų - Prezidento, ministrų patarėjų, Seimo narių padėjėjų, taip pat visų biudžetinių įstaigų, valstybės ir savivaldybių valdomų įmonių, viešųjų įstaigų, kurių steigėja ar dalininkė yra valstybė arba savivaldybė, vadovų ir jų pavaduotojų deklaracijos. Anot Prezidentės spaudos tarnybos, aukštų pareigūnų deklaracijų viešumas padės teisėsaugai veiksmingiau kovoti su korupcija, neteisėtu praturtėjimu ir neskaidriu lobizmu, leis greičiau ir lengviau nustatyti nuslėpto bei nedeklaruoto turto faktus. Iki šiol dauguma pateikiamų deklaracijų nebuvo viešos. Valstybės vadovės inicijuotos įstatymo pataisos sudarys galimybę visuomenei ir žurnalistams įsitikinti, ar už mokesčių mokėtojų lėšas samdomi politinio pasitikėjimo valstybės tarnautojai, įstaigų vadovai nepiktnaudžiauja pareigomis, valstybės ir savivaldybės biudžetų lėšas naudoja skaidriai ir efektyviai. Turto ir pajamų deklaracijų duomenų viešinimo svarbą, kuriant visuomenės pasitikėjimą viešojo administravimo sektoriumi, nuolat pabrėžia Pasaulio bankas ir Ekonominio bendradarbiavimo ir plėtros organizacija, kurios narystės siekia Lietuva. Priimtomis pataisomis išplėtus asmenų, turinčių teikti deklaracijas, sąrašą, turtą ir pajamas privalės deklaruoti visų be išimties biudžetinių įstaigų, šių įstaigų padalinių vadovai ir jų pavaduotojai, viešųjų įstaigų, kurių steigėja ar dalininkė yra valstybė ar savivaldybė, vadovų pavaduotojai. Įstatymo pataisos įsigalios nuo 2018 m. sausio 1 d.