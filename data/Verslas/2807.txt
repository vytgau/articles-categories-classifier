„Avia Solutions Group“ komunikacijos vadovė Asta Brazaitienė BNS sakė, kad įsigyta 100 proc. „Ilsantos“ akcijų, sandorio vertė neskelbiama. Registrų centro duomenimis, iki šiol „Ilsantos“ akcijas valdė Latvijoje gyvenantis Andris Eglitis, jo ir Kipre registruotos įmonės „Cartageno holding“ valdoma bendrovė „Albatross investments“, Islandijoje gyvenantis Sigurduras Oernas Agustssonas. „Dabar pagrindinis „Ilsantos“ uždavinys – plėsti produktų ir paslaugų portfelį, pritraukti naujų tiekėjų, kurie prisidės prie sparčios įmonės plėtros bei tarptautinių pardavimų strategijos įgyvendinimo. Planuojame, kad farmacijos grupės produkcijos gamyba bus sukoncentruota Baltarusijoje, o produktų platinimas visame pasaulyje bus vykdomas iš Lietuvos“, – pranešime spaudai sakė G. Žiemelis. Pasak jo, iš pradžių pardavimus planuoja vykdyti tik Europoje ir NVS šalyse, tačiau per kelerius metus planuojama įžengti ir į JAV rinką. Olandijoje registruotai „Pharnasanta Group“ taip pat priklauso Baltarusijoje veikianti generinių vaistų gamybos bendrovė „Nativita“ bei įmonė „NTV Logistic“, kuri užsiims farmacijos produktų platinimu bei teiks logistikos paslaugas. „Ilsantos“ pardavimo pajamos 2016 metais, palyginti su 2015-aisiais, smuktelėjo 0,4 proc. iki 13,399 mln. eurų, bendrovės grynasis pelnas padidėjo 15,5 proc. iki 651,9 tūkst. eurų. „Ilsantos“ nepaskirstytas pelnas 2016-ųjų pabaigoje siekė 2,582 mln. eurų, bendrovės turimų pinigų ir jų ekvivalentų suma siekė 1,027 mln. eurų. Bendrovė diegia bei platina medicinos priemones bei įrangą Baltijos šalių ligoninių operacinėms ir intensyvios terapijos skyriams. „Ilsanta“ Baltijos šalyse atstovauja bendrovėms „Boston Scientific Corporation“, „Stryker“, „Acist“ ir „Maquet“. „Pharnasanta Group“ priklausančių įmonių konsoliduotos pajamos pernai viršijo 40 mln. eurų, šiemet jas ketinama padidinti 30 proc. iki 52 mln. eurų, o per penkerius metus pasiekti daugiau kaip 200 mln. eurų apyvartą. Tikimasi, kad apie 50 proc. pajamų atneš inovatyvių, kompleksinių onkologinių preparatų gamyba ir pardavimas, kitą pajamų dalį sudarys receptinių vaistų, medicininių prietaisų ir priemonių pardavimai. G. Žiemelio bendrovė „ŽIA valda“ valdo 57,5 proc. „Pharnasanta Group“ akcijų. „ŽIA valda“ yra investavusi į aviacijos verslo grupę „Avia Solutions Group“, orlaivių nuomos įmonę „AviaAM Leasing“, krovinių pervežimo oro linijų bendrovę „Sky Gates“, prekių be muito prekybos įmonę „Globus Distribution“, oro linijų keleivių ieškinių pagalbos bendrovę „Skycop“, kelionių organizatorę „BPC travel“, nekilnojamojo turto projektus.