Energetikos ministerijos pranešime teigiama, kad ministras pakvietė JAV suskystintų gamtinių dujų (SGD) tiekėjus, kurie artimiausiu metu turės galimybes tiekti papildomus dujų kiekius, gabenti jas į Baltijos šalis ir Lenkiją. „Pasaulinė SGD rinka yra dinamiška ir nuolatos vystosi, o JAV SGD rinka šiuo metu išgyvena pakilimo laikotarpį. Neseniai įvyko skalūninių dujų revoliucija, kaip tik šiuo metu pradedami vystyti nauji SGD eksporto pajėgumai, kurie jau 2019-2023 m. turėtų sukurti didelę šio kuro pasiūlą iš JAV. Privalome pasinaudoti atsiveriančiomis galimybėmis, todėl dabar tinkamiausias laikas megzti reikalingus kontaktus tam, kad vėliau juos galėtume paversti konkretesnėmis bendradarbiavimo formomis“, – pranešime teigė Ž. Vaičiūnas. 2017 metais į Klaipėdos SGD terminalą buvo atgabenti du kroviniai iš JAV. Forume taip pat dalyvavo Lenkijos Vyriausybės specialusis įgaliotinis strateginei energetinei infrastruktūrai Piotras Naimskis bei Lenkijos energetikos viceministras Michalas Kurtyka. Anot pranešimo, Lenkijos atstovai kalbėjo apie jau veikiančią infrastruktūrą ir energetiniam saugumui kylančias grėsmes bei iššūkius. Transatlantinio energetinio saugumo forumą organizuoja SGD eksportuojančias JAV įmones vienijanti organizacija „LNG Allies“. Kartu su ministru JAV lankosi „Klaipėdos naftos“ ir „Lietuvos dujų tiekimo“ vadovai.