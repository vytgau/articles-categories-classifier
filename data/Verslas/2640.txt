Skrydžių bendrovės „Ryanair“ lėktuvas iš Vilniaus pakilo 6.40 val., nusileisti Osle turėjo 8.20 val., tačiau dėl prastų oro sąlygų to padaryti negalėjo. „Dėl prastų oro sąlygų nukreipė į kitą oro uostą, kur irgi nepavyko nusileisti. Tada nukreipė į Stavangerio oro uostą, kur teko laukti lėktuve. Po to vėl pakilome ir vėl į tą patį Stavangerį grįžome. Po to stovėjome, stovėjome, vėl pakilome, vėl norėjome Osle nusileisti, bet nenusileidome. Ir po to mus į Torpo oro uostą nukreipė“, – DELFI pasakojo politikas. Vyras piktinosi, kad paprastas skrydis užtruko visą dieną – iš Torpo autobusu į Oslą teko važiuoti dar kelias valandas, tad Lietuvos laiku savo tikslą jis pasiekė tik apie 17.20 val., t.y. maždaug 9 val. vėliau nei planuota. „Ne tai, kad valgyti nedavė, net atsigerti. Ir neišleido mūsų, kaip kokius gyvulius laikė“, – sakė A. Mockevičius.   „Ryanair“ atstovas Chrisas Lundshojus DELFI patvirtino A. Mockevičiaus papasakotą įvykių eigą. Jis sakė, kad „Ryanair“ nuoširdžiai atsiprašo savo keleivių. „Prastos oro sąlygos ir dėl to sekęs vėlavimas buvo ne mūsų kontrolėje“, – nurodė jis.