„Visas pakeitimų paketas didina klientų privatumą, užtikrina informacijos saugumą, galimybę rinktis geresnę apsaugą nukentėjus nuo vagystės. Mano supratimu, tai svarbūs dalykai. Be to, įstatymas numato efektyvesnį priemonių taikymą įstatymo nesilaikantiems“, - sakė Seimo Biudžeto ir finansų komiteto narys Mykolas Majauskas. Mokėjimų įstatymo, Mokėjimo įstaigų įstatymo, Elektroninių pinigų ir elektroninių pinigų įstaigų įstatymo, Lietuvos banko įstatymo, Vartotojų teisių apsaugos įstatymo, Vartotojų teisių apsaugos įstatymo, Centrinių kredito unijų įstatymo, Kredito unijų įstatymo pakeitimais įgyvendinamos ES direktyvos nuostatos. Finansų ministerijos teigimu, siekiant inovacijų mokėjimų srityje, pakeitimais numatomos naujos tarpininkavimo pobūdžio mokėjimo paslaugos. Vartotojas per tarpininką galės inicijuoti mokėjimo nurodymą iš savo sąskaitos bet kurio mokėjimo paslaugų teikėjo įstaigoje. Patogiau, anot ministerijos, vyks elektroninė prekyba, kai pirkėjui ir pardavėjui nebereikės turėti sutartinių santykių su tuo pačiu paslaugų teikėju. Bus sudaryta galimybė per vieną tarpininką gauti informaciją apie savo mokėjimo sąskaitas, kurios atidarytos kitose įstaigose. Tai leis vartotojui įvertinti savo finansinę padėtį ir analizuoti įpročius, išlaidas bei finansinius poreikius. Įstatymų pakeitimais, ministerijos teigimu, taip pat siekiama didinti mokėjimų saugumą. Jungiantis prie sąskaitos nuotoliniu būdu, inicijuojant elektroninę mokėjimo operaciją arba nuotoliniu būdu atliekant kitus veiksmus, kur naudojamas saugesnis kliento autentiškumo patvirtinimas. Paslaugų teikėjai privalės nusistatyti rizikos mažinimo priemones ir stipresnius kontrolės mechanizmus.