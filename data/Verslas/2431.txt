„Tai jokiu būdu nėra geros naujienos mums, šis naujas reguliavimas potencialiai gali apsunkinti mūsų veiklą Lietuvoje. Mes kalbame apie potencialią įtaką, nes šis įstatymas dar tik neseniai buvo priimtas. Mes atidžiai stebime šį mūsų veiklos Lietuvoje aspektą“, – atsakydamas į BNS klausimą spaudos konferencijoje ketvirtadienį Varšuvoje teigė „Orlen“ generalinis direktorius Wojciechas Jasinskis. Kovo 1-ąją Lietuvoje įsigalios įstatymas, atveriantis kelią Vyriausybės komisijai tikrinti trijų privačių įmonių – „Orlen Lietuvos“, „Achemos“ ir „Telia Lietuvos“ – sandorius, kai jų vertė viršys 10 proc. bendrovės metinių pajamų. Vyriausybei nusprendus, kad sandoris neatitinka nacionalinio saugumo interesų, jis negalės būti vykdomas. Įstatymą kritikuoja ir Jonavos trąšų gamintoja „Achema“. Seimas įstatymą priėmė sausio 12 dieną, prezidentė Dalia Grybauskaitė jį pasirašė šią savaitę. Valstybės saugumo departamento vadovas Darius Jauniškis spalio pabaigoje interviu BNS teigė, kad Lietuvos žvalgyba nori iš anksto gauti informaciją apie įmonių sandorius, kad galėtų užkirsti kelią pavojingoms investicijoms iš Rusijos. Klausimą dėl „Orlen“ veiklos sąlygų Lietuvoje nuolat kelia ir aukšti Lenkijos vyriausybės pareigūnai.