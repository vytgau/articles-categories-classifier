Ieškantiems apgyvendinimo įstaigos Palangoje birželio pabaigoje jau reikėtų paskubėti – viešbučių ir apartamentų rezervacijos sistema booking.com nurodo, kad didžiulė dalis Palangos viešbučių ir apartamentų nebeturi laisvų vietų. Ar labai verta dėl to pergyventi, kai perpus pigesnių, tačiau ne prastesnių apartamentų galima rasti Tenerifėje? Panašią ar mažesnę kainą sumokėti už kokybiškesnę apgyvendinimo įstaigą Kipre? Birželio pabaigoje Lietuviškas pajūris pasitinka 50 eurų už naktį perkopusiomis kainomis, jei bandome ieškoti tvarkingos pastogės bent su minimaliais patogumais. Tačiau nemenkų sumų tikisi ir tie apgyvendinimo įstaigų savininkai, kurie siūlo remonto nemačiusius, senelės kaimo namelį primenančius „apartamentus“. Nutolusiame nuo jūros „apartamentų viešbučio“ kambarėlyje naktis atsieis 60 eurų. Tiesa, už tokią ar panašią kainą įmanoma atrasti ir apgyvendinimo vietų arčiau jūros. Apartamentų viešbutis netoli jūros gali atsieiti apie 78 eurus, tačiau panašios kokybės apartamentų kaina kituose siekia ir pusantro šimto eurų. Nidoje padorius apartamentus nakčiai pavyks išsinuomoti už 75–100, trijų žvaigždučių viešbučio kambarį pavyks rasti už maždaug 115 eurų. Pasiryžusieji šaltą Baltijos jūros vandenį ir ne visada džiuginantį orą iškeisti į visuomet saulėtas atostogas šalia žydro vandens tikrai nerizikuoja už apgyvendinimą susimokėti daugiau nei Lietuvos kurortuose. Tenerifėje be vargo galima surasti vietą trijų žvaigždučių viešbutyje ar jam priklystančiame apartamentų viešbutyje, esančiame už poros ar dešimties minučių kelio iki paplūdimio, už 26–96 eurus. Sicilijoje birželio pabaigoje patogiai ir jaukiai galima apsigyventi už 55–100 eurų nakčiai, Turkijoje – už 56–120 eurų. Graikijos sala Kreta gali pasiūlyti apartamentus už 43–90 eurų, tuo metu nakvynė trijų žvaigždučių viešbutyje su pusryčiais atsieis 70–80 eurų. Lietuvių pamėgtas Kipras taip pat gali pasiūlyti patrauklias gyvenimo sąlygas už mažesnę ar panašią kainą, kokią siūlo Palangos ar Nidos apgyvendinimo įstaigos. Apartamentų viešbučio kambarys atsieis nuo 54 iki 79 eurų, viešbučio kambariui išleisite 57–120 eurų. Stengiasi atsigriebti per trumpesnį laiką Ž. Mauricas sako, kad pirmoji aukštų kainų priežastis – masto ekonomija: „Sezonas Graikijoje, Ispanijoje, Turkijoje trunka apie penkis mėnesius, Lietuvoje geriausiu atveju – du su puse. Dėl ilgesnio sezono, didesnio kambarių užimtumo šiltųjų kraštų apgyvendinimo įstaigos gali pasiūlyti mažesnes kainas. Kainą taip pat lemia paklausos ir pasiūlos santykis. Dar pigiau galima apsigyventi Tailande ar Balyje, tačiau ten dažnai nenukeliausi. Taigi Lietuvos kurortuose, manau, kainas nemaža dalimi sukelia vietiniai gyventojai, kurie renkasi čia poilsiauti dėl patogumo greitai nuvykti ir galimybės pabūti trumpiau.“ Kitų šalių turistus, pasak pašnekovo, į Lietuvą traukia poilsio bei papildomų paslaugų kokybė. Ekonomisto teigimu, ir ateityje kainos užsienio kurortuose veikiausiai išliks mažesnės, nei Lietuvos, o ten, kur šiuo metu jos dar yra didesnės, – mažės. Ne sezono kainos sostinėse taip pat stebina Tačiau nakvynės kainomis gali kiek nustebinti ne tik vasaros sezonas kurortiniuose miestuose, bet ir laikotarpis ne sezono metu sostinėje. Vidutinės kokybės apartamentai Vilniuje arčiau senamiesčio balandžio pradžioje siūlomi už maždaug 25 eurus nakčiai. Paprastesnis viešbučio kambarys senamiesčio pakraštyje atsieis maždaug nuo 40 eurų, prabangesnis, senamiesčio centre – nuo 60. Rygos senamiesčio centre esantys keturių žvaigždučių viešbučiai gali pasiūlyti kambarį už 30 eurų, Talino centre galima surasti kokybišką ir jaukią vietą apsigyventi už 40 eurų. Daugybės turistų pamėgtos Prahos centre galima apsistoti už 69 nakčiai, šiek tiek tolėliau nuo centro ir kuklesnis trijų žvaigždučių viešbučio kambarys atsieis 45–50 eurų. Lyginti Vilnių su turistų „mekomis“ Roma ar Paryžiumi būtų sudėtinga, nors ir šiose sostinėse trijų–keturių žvaigždučių viešbučiai istoriniuose senamiesčiuose kainuoja panašiai, kiek aukštesnės klasės apgyvendinimo įstaigos Vilniaus senamiestyje. Tačiau štai Lisabonoje vidutinės klasės viešbučiui Lietuvoje nenusileidžiančiuose svečių namuose senamiesčio pakraštyje galima apsistoti ir už 26 eurus.