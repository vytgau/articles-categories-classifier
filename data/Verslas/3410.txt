„Lietuvos geležinkeliai“, atlikę „GelPro“ veiklos auditą, apskaičiavo, kad buvusių jos vadovų veiksmai galėjo padaryti bendrovei daugiau kaip 170 tūkst. eurų žalos. „Kreipėmės į prokurorus, prašydami ne tik pradėti ikiteisminį tyrimą dėl jau nustatytų galimų pažeidimų, bet ir ištirti informaciją dėl kitų nusikalstamų veikų, surinkti papildomus įrodymus – to įmonė pati padaryti negali. Gali būti, kad pažeidimų sąrašas bus dar ilgesnis“, – pranešime spaudai sakė „Lietuvos geležinkelių“ generalinis direktorius Mantas Bartuška. Pasak pranešimo, buvę „GelPro“ vadovai įtariami painioję interesus, sudarant darbo sutartis, planuodami darbuotojų kvalifikacijos kėlimą, kai kuriems jų galėjo būti neproporcingai didintas darbo užmokesčio priedas, nors įmonė dirbo nuostolingai. Be to, eikvojant bendrovės resursus, vienam įmonės vadovų ar su juo susijusiems asmenims galbūt buvo įrengiama privati sodyba, už įmonės lėšas galbūt pirktos jai reikalingos statybinės medžiagos, jos sandėliuotos bendrovės patalpose. Be to, įtariama, kad vengta už sutarties nevykdymą iš „GelPro“ subrangovų išieškoti netesybas, galėjo būti pažeistos ir sutartys, kai prekės pirktos brangiau. Pasak M. Bartuškos, audito išvados dar labiau sustiprino įtarimus, jog įmonės turtas buvo naudojamas asmeniniams arba sau lojalių žmonių interesams. Pasak jo, pažeidimų gali būti ir daugiau. „Geležinkelių projektavimas“ likviduota šių metų rugsėjo 22 dieną, o jos veikla perkelta į kitą grupės bendrovę – Geležinkelio tiesimo centrą. Pasak „Lietuvos geležinkelių“, skaičiuojama, kad įmonių sujungimas duos 0,36 mln. eurų metinį efektą. Rugsėjo pradžioje skelbta, kad dauguma „Lietuvos geležinkelių“ antrinių įmonių pirmąjį šių metų pusmetį dirbo nuostolingai, o daugiausiai nuostolių patyrė „Geležinkelio tiesimo centras“.