Jungtinės Karalystės duomenys, atvirkščiai, buvo prastesni nei tikėtasi – 1,2 proc. augimo tempas yra ne tik mažesnis nei prognozuota (1,4 proc.), bet ir prasčiausias rezultatas nuo 2012 m. pabaigos. Didžiausią įtaką tam turėjo gerokai dėl prastų orų sumenkę mažmeninės prekybos pardavimai. Didžiosios Britanijos svaro sterlingų kursas euro atžvilgiu smuktelėjo 1,19 proc., iki 0,88 svaro už eurą. Lūkesčius nuvylė ir Prancūzijos bei Ispanijos pirmojo ketvirčio duomenys. Europoje dauguma akcijų indeksų baigiantis savaitei kilo („Stoxx Europe 600“ +0,89 proc.), o JAV pokyčiai buvo artimi nuliui („S&P 500“ +0,11 proc., „Dow Jones“ -0,05 proc.), nepaisant lūkesčius viršijusių „Amazon“, „Microsoft“ ir „Expedia“ rezultatų. Azijoje šįryt dauguma indeksų kyla (8.45 val. Lietuvos laiku Pietų Korėjos KOSPI +0,70 proc., Indijos „BSE 30“ +0,57 proc., Honkongo „Hang Seng“ +1,59 proc.). Pietų ir Šiaurės Korėjoms artėjant link susitarimo branduolinio nusiginklavimo klausimu, Pietų Korėjos vono kursas JAV dolerio atžvilgiu pakilo 0,88 procento. Penktadienį investuotojai džiaugėsi „Klaipėdos naftos“ rezultatais. Bendrovei paskelbus apie beveik 19 proc. išaugusį pelną prieš palūkanas, mokesčius, nusidėvėjimą ir amortizaciją, akcijų kaina pakilo 3,62 proc., iki 0,572 euro už akciją. Sudaryta 115 sandorių už 205,8 tūkst. eurų. Vienu sandoriu daugiau sudaryta Šiaulių banko akcijomis, kaina smuktelėjo 2,66 proc. iki 0,512 euro už akciją. Priešingai nei „Klaipėdos naftos“, „Tallinna Vesi“ rezultatai rinkos dalyvių nenudžiugino – nors veiklos pelnas padidėjo 4,8 proc., akcijų kaina nukrito 2,71 proc., iki 10,75 euro. OMXB indeksas smuktelėjo 0,58 proc., bendra apyvarta sudarė 2,28 mln. eurų. Jau pasibaigus prekybos sesijai, rezultatus paskelbė „Apranga“. Bendrovės pajamos pirmąjį š. m. ketvirtį sumažėjo 1,5 proc., o pelnas prieš palūkanas, mokesčius, nusidėvėjimą ir amortizaciją sumenko nuo 3,8 iki 0,4 mln. eurų.