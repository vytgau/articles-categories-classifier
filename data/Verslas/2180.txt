Pasak mero Ryčio Račkausko, savivaldybės tikslas - skatinti išradėjus, užtikrinti mokslo ir verslo bendradarbiavimą siejant robotų kūrimą ir diegimą įvairiose ūkio šakose ir kūrybinėse industrijose, suteikiant kokybišką kūrybinę aplinką inovacijoms. „Siekiame robotiką integruoti visais ugdymo lygmenimis, todėl sutarėme gerinti darželinukų, mokinių bei studentų ugdymą karjerai, profesinį orientavimą ir veiklinimą, taip pat skatinti mokslo ir verslo bendradarbiavimą, verslo plėtrą bei investicijų pritraukimą“, - sakė meras. Numatyta dalintis informacija apie mokslinę, projektinę, profesinę praktiką, socialinę veiklą, laimėjimus ir iniciatyvas, keistis gerąja praktika, organizuoti seminarus robotikos, automatizavimo ir kt. temomis, rengti bendrus projektus, naujas mokymo programas ir tobulinti esamas, gerinti mokinių ugdymą karjerai, teikti viena kitai pagalbą rengiant jaunus specialistus, tobulinant jų kvalifikaciją. Nutarta pažintį su šiuolaikinėmis technologijomis pradėti jau darželiuose, plėsti tokias programas mokyklose, skatinti dalyvavimą robotikos olimpiadose ir čempionatuose, organizuoti stažuotes, mainus, pedagogų kvalifikacijos tobulinimą, skirti stipendijas ar robotikos, aukštųjų technologijų mokymo programų finansavimą, savanorystę ir kt. Be savivaldybės, bendradarbiavimo sutartį pasirašė Lietuvos robotikos asociacija, Lietuvos mokyklų, ikimokyklinių įstaigų vadovų asociacijų Panevėžio skyriai, KTU, Panevėžio kolegija, Robotikos akademija, Profesinio rengimo centras, M. Rimkevičaitės technologinė mokykla, Verslo konsultacinis centras, Mokslo ir technologijų parkas, Mechatronikos centras, Prekybos, pramonės ir amatų rūmai, Panevėžio krašto pramonininkų asociacija, užsienio investuotojų „FIBAssociation“. Konkretūs partnerių įsipareigojimai ir siūlomos priemonės bus aptariami dar šį mėnesį. Savo ruožtu savivaldybė darbų jau ėmėsi. Panevėžio regiono robotikos specializacija pristatyta Vidaus reikalų ministerijai. Vaikų susidomėjimas robotika ir mechatronika jau skatinamas švietimo įstaigose - „Robotikos akademijos“ užsiėmimus 14 lopšelių-darželių lanko apie 150 mažųjų panevėžiečių, 8 mokyklose - 90. Robotikai ir mechatronikai teikiamas prioritetas ir dalijant neformaliojo vaikų švietimo lėšas. Tam skiriama maksimali galima 20 Eur/mėn. suma. Linksmosios ir smagiosios robotikos būrelius šiemet lankys 259 vaikai, smagiosios mechatronikos ir elektronikos - dar 34. Užmegzti ryšiai su robotikos proveržiu išgarsėjusiu Danijos Odensės miestu. Jau vyko ir planuojami nauji renginiai.