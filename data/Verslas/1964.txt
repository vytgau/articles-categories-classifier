Susisiekimo ministerijos paskirta nauja Registrų centro valdyba tvirtina, kad informacinių sistemų vystymo paslaugos buvo teikiamos, jau išnaudojus sutartyse numatytas lėšas. Nepaisant to, su „Alna Software“ žodžiu buvo sutarta dėl tolesnių jos paslaugų, už kurias bendrovė reikalauja sumokėti beveik 250 tūkst. eurų, rodo BNS turimi dokumentai. Kol vyksta vidinis tyrimas, nė viena pusė neatskleidžia „Alna Software“ reikalaujamos sumos. Registrų centro valdyba šiuo metu laukia įmonės komisijos išvadų dėl atsakomybės ir galimo žalos atlyginimo. Valdyboje dirbanti Susisiekimo ministerijos kanclerė Inga Černiuk teigia, kad atsakomybė tenka abiem pusėms, nes paslaugos buvo užsakytos ir teiktos žinant, jog baigėsi sutarties lėšos. „Alna Software“ vadovas Valdas Šimas sako, kad visos paslaugos buvo teikiamos pagal sutartį, tačiau Registrų centro prašoma patikslinti paslaugų apimtis, o nustačius, kad yra viršytas biudžetas, prašoma apmokėti trūkumą. Paslaugos be sutarties? Registrų centras 2016 metų kovą pasirašė 484 tūkst. eurų vertės trejų metų trukmės sutartį su „Alna Software“ dėl Piniginių lėšų apribojimų informacinės sistemos (PLAIS) vystymo, o tų pačių metų rugpjūtį su „Alnos“ grupės įmone pasirašyta tokios pat trukmės 363 tūkst. eurų vertės Antstolių informacinės sistemos (AIS) vystymo sutartis. Vis dėlto, PLAIS vystymui numatytos lėšos baigėsi jau 2016-ųjų birželį, o AIS – tų pačių metų lapkritį. 2016-ųjų pabaigoje Registrų centras pradėjo ruoštis naujam konkursui, o iki tol, BNS žiniomis, su „Alna Software“ buvo susitarta dėl tolesnio paslaugų pirkimo, tačiau tai įrodančių dokumentų nerandama. Laikinoji Registrų centro vadovė Ieva Tarailienė BNS patvirtino, kad gautas „Alnos Software“ reikalavimas apmokėti už paslaugas, tačiau ji negalėjo nurodyti reikalavimo dydžio. „Kadangi yra tyrimas, tai detaliai sprendimų negalėčiau komentuoti, bet yra gautas „Alnos Software“ prašymas, kad buvo atlikti darbai, yra toks reikalavimas. Dabar darbo grupė aiškinasi situaciją. Kol tyrimo rezultatų neturime, nesinorėtų komentuoti, kas galėtų būti. Žiūrime iš savo pusės, kokie darbai buvo atlikti, kaip atlikti. Dabar turime daug klausimų patys sau atsakyti“, – sakė I. Tarailienė. Ji teigė pati nekontroliavusi šių pirkimų ir kol vyksta tyrimas negalėjo įvardinti atsakingų Registrų centro darbuotojų. Registrų centro valdybos pirmininkas Egidijus Vaišvilas teigė, kad šiuo metu analizuojama, kokie darbai buvo padaryti, kokios procedūros galbūt pažeistos. „Išvados artimiausiu metu bus pristatytos valdybai, ji priims sprendimus. Jei darbai buvo vykdomi be sutarties, tai jau yra pažeidimas, įmonė negali vykdyti darbų be sutarties“, – BNS sakė jis. Viešųjų pirkimų tarnybos vadovė Diana Vilytė paaiškino, kad pereinamuoju laikotarpiu galima pratęsti susitarimą su anksčiau paslaugas teikusia įmone, tačiau tai turi būti formaliai įtvirtinta. „Jeigu yra pradėtas vykdyti pirkimas, bet dar nėra laimėtojo, su juo nėra pasirašyta sutartis, galima pratęsti sutartį su ankstesniu paslaugų teikėjų, bet turi būti įforminti tie dalykai, kad būtų aiškūs terminai, sąlygos, darbų įkainiai“, – sakė D. Vilytė. Kanclerė: atsakomybė – abipusė Registrų centro valdybos narė I. Černiuk teigė, kad žinodama, jog yra užsakytas maksimalus paslaugų kiekis, Registrų centro vadovybė negalėjo pratęsti paslaugų pirkimo, o tą patį žinodama „Alna Software“ neturėjo tokių paslaugų teikti. „Aš suprantu, kad abi šalys – tiek „Alnos“, tiek Registrų centro atstovai – žinojo, kad sutartis baigėsi, kad finansai išnaudoti, bet vis tiek viena šalis užsakė paslaugas, o kita šalis teikė tas paslaugas. Be pirkimo mokėti sumas yra akivaizdus viešųjų pirkimų reguliavimo pažeidimas“, – teigė I. Černiuk. Anot jos, šiuo metu valdyba laukia įmonės teisininkų vertinimo dėl galimo žalos atlyginimo. „Žala yra padaryta – darbai atlikti, už darbus turi būti sumokėta. Klausimas, kas tą turi padaryti. Jei Registrų centras, tai gal tuomet konkretus darbuotojas, savo veiksmais padaręs žalą, turėtų ją atlyginti? (...) Visada yra kaltos vidinės procedūros, neužkertančios galimybių tokiam piktnaudžiavimui. Tai yra ir įmonės vadovų atsakomybė, nes jie turi užtikrinti tinkamą procedūrų organizavimą“, – sakė Susisiekimo ministerijos kanclerė. Jos teigimu, atliekant tyrimą, buvo pasigesta ir dalies dokumentų. „Kad įmonėje kažkas vyksta blogai, pasimatė jau valdybai pradėjus aiškintis situaciją, nes dalis dokumentų buvo, dalies jų, pavyzdžiui posėdžių protokolų, nebuvo. Kyla klausimas dėl skaidrumo įmonės viduje, ar sąmoningai, ar nesąmoningai tų protokolų nėra, ar jie dingo pakeliui, pradėjus tyrimą. Klausimų dėl vidinio organizavimo yra ir tai nėra tik procedūrų teisėtumo klausimas, bet kartais ir akivaizdaus piktnaudžiavimo“, – sakė I. Černiuk. Laikinoji Registrų centro vadovė I. Tarailienė teigė negalinti komentuoti, kodėl trūksta dokumentų: „Kol yra tyrimo eiga, tokių hipotezių nenorėčiau nei patvirtinti, nei jas komentuoti“. Registrų centro valdyba laukia darbo grupės išvadų ir sprendimus dėl atsiskaitymo su „Alna Software“ turėtų priimti per vasarį. „Alna Software“: darbai atlikti pagal galiojančią sutartį „Alnos Software“ direktorius V. Šimas teigė, kad Registrų centrui nebuvo teikiamos jokios AIS ir PLAIS vystymo paslaugos, pasibaigus sutarties laikui. „Kiekvienos sutarties pabaiga yra procesas, kur reikia apskaityti, kiek pinigų išleista, kiek ir kokių darbų padaryta. (...) Taip, jie (Registrų centras – BNS) iš mūsų yra sulaukę pastebėjimų dėl to, kad nėra atsiskaityta už tam tikrus darbus. Pernai gruodį pateikėme klausimą dėl to, ar sutinka, kad tokios užduotys buvo įgyvendintos ir kad jie sukurtą rezultatą naudoja savo sistemose. Iš jų pusės dar laukiame atsakymo“, – sakė V. Šimas. Jis teigė negalintis įvardinti tikslių reikalaujamų sumų, kol nėra gautas Registrų centro atsakymas. „Sutartis pasirašoma tam tikrai sumai, bet nėra garantijos, kad turėsim numatytą kiekį užsakymų. Sutarties galiojimo metu pirkėjas daro užsakymus tam tikriems funkcionalumams. Apskaitą ir sutarties kontrolę įgyvendina perkančioji organizacija. Sutarties pabaigoje įvertinama, kas yra padaryta, kad būtų galima užbaigti susitarimą. Įsivertinimo metu pastebėjome, kad buvo užsakyti darbai, bet kol kas nesulaukėme jų (Registrų centro – BNS) galutinio sprendimo, todėl prašome jų pozicijos“, – kalbėjo V. Šimas. Anot jo, „Alna Software“ į teismus kol kas kreiptis neketina. Jis mano, kad problema, tikėtina, bus išspręsta tik tuomet, kai bus paskirtas naujas nuolatinis Registrų centro vadovas. Ne vienas užsakymas Susisiekimo ministerija pernai gruodį sustabdė sutarties dėl antstolių informacinės sistemos (AIS) ir piniginių lėšų apribojimų informacinės sistemos (PLAIS) priežiūros ir vystymo pasirašymą su „Alna Software“ – ji laimėjo konkursą, pasiūliusi 3,1 mln. eurų kainą. Antroje vietoje likusios bendrovės „Dts solutions“ ir „iTree Lietuva“ pateikė beveik 2,5 mln. eurų vertės pasiūlymą, tačiau tuometinė Registrų centro vadovybė buvo pasiūliusi įmones šalinti iš pirkimo dėl neva nepagrįstai mažos kainos. Registrų centro valdyboje iki praėjusių metų rugsėjo nepriklausomu nariu dirbo investicijų bendrovės „Avestis“ akcininkas Šarūnas Kliokys, kuris per savo verslo partnerį Rytį Jakaitį yra susijęs su „Alnos“ grupe ir jos vadovais. R. Jakaičio žmona yra „Alna group“ valdybos narė bei kelių grupės įmonių vadovė Justina Milaknytė, o abu sutuoktiniai yra netiesioginiai Š. Kliokio kontroliuojamo „Avesčio“ akcininkai. „Alnos“ grupės įmonės nuo 2003 metų yra laimėjusios 15,7 mln. eurų vertės Registrų centro užsakymų, o nuo Š. Kliokio paskyrimo 2015 metų spalį – apie 3,6 mln. eurų. VPT kartu su Finansinių nusikaltimų tyrimo tarnyba (FNTT) šiuo metu tiria Registrų centro sutartis su bendrove „EME solution“ dėl elektroninio parašo paslaugos – tiriamos sąsajos tarp abiejų įmonių darbuotojų. Bendrovių bendradarbiavimas tęsiasi nuo 2010 metų, „EME solution“ yra gavusi kelių milijonų vertės centro užsakymų.