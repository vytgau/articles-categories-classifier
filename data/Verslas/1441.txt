„Kasdien važinėju po Kėdainių miestą, išvežioju prekes, tad puikiai žinau gatves ir keliukus. Pastaruoju metu vis dažniau matau išmuštas duobes, kurios tampa labai klastingomis, kai į jas pribėga vandens, tada jų visai nematyti. Dabar pašalę, vandens nėra, mes, profesionalai, duobes apvažiuojame, tačiau eilinis vairuotojas gali ir nespėti apvažiuoti duobės. Pasekmės gali būti liūdnos, galima ir ratą palikti duobėje“, – sako Kėdainių miesto ir rajono gatvėmis kasdien šimtus kilometrų pravažiuojantis Arūnas Romeika. Kėdainių miesto seniūnija stebi situaciją ir nieko nelaukdama ėmėsi gelbėti miesto gatves savo jėgomis. „Matome, kokia situacija yra šiai dienai. Galiu pasakyti, kad nekoks ruduo, ne kokia žiema buvo ir pakenkė kelio dangai. Yra išmuštų duobių gatvėse. Yra nemažai. Mes nuolat stebime, kur duobė atsiveria, ir jas užpilame skustu asfaltu, skalda. Taip bent jau kurį laiką problema tikrai išsisprendžia, nes tas užpylimas laikosi tikrai neblogai. Vairuotojai ratų tikrai nepames. Aišku, čia reikės rimto remonto, bet kol kas nutarėme, kad geriau jau taisyti savo jėgomis, kiek būsime pajėgūs. Siekiame, kad gatvėse būtų kuo mažiau duobių“, – sako miesto seniūnas Valentinas Tamulis. Probleminės gatvės Miesto seniūnas pridūrė, kad daugiausia duobių yra užpilta Respublikos, Liaudies, A. Kanapinsko, J. Basanavičiaus gatvėse. Seniūnas taip pat ragina gyventojus pamačius didesnę duobę pranešti miesto seniūnijai, kad darbuotojai atvyktų ir ją užpiltų, kad būtų išvengta nelaimės. „Negalime juk visko mes sužiūrėti. Gyventojų informacija mums taip pat labai svarbi“, – pabrėžė V. Tamulis.