Latvijoje įsikūrusi nevyriausybinė organizacija „Impact 2040“ kreipėsi į banką bei už konkurenciją atsakingą eurokomisarę, prašydama paaiškinti, kodėl „Schwarz Group“ gavo „neadekvačiai didelį finansavimą“. Lietuvos nacionalinė vartotojų federacija neatmeta, kad, priklausomai nuo banko atsakymo, gali būti kreipiamasi į Lietuvos konkurencijos tarybą dėl rinkos iškraipymo. Tuo metu „Lidl“ teigia, kad paskolas gavo komerciniais pagrindais ir nebuvo skirta jokių subsidijų. Lietuvos nacionalinės vartotojų federacijos prezidentė Alvita Armanavičienė Eltai teigė, kad, priklausomai nuo banko atsakymų, bus sprendžiama, ar kreiptis į, pavyzdžiui, Lietuvos konkurencijos tarybą. „Tai liečia ir Baltijos šalis, tai tikrai labai žiaurus rinkos iškraipymas. Kai latviai gaus atsakymą, žiūrėsime, ką toliau daryti. Pavyzdžiui, galima kreiptis į savo konkurencijos tarnybas, kad pradėtų tyrimą“, - Eltai sakė A. Armanavičienė. Anot jos, ERPB žadėjo atsakymą pateikti per maždaug mėnesį. Ji teigė, kad, atsižvelgiant į tai, jog Europos Komisija siūlo suteikti galimybę vartotojams teikti kolektyvinius ieškinius Europos mastu, ERPB paramos klausimu tokį ieškinį galėtų teikti ir Lietuvos vartotojų gynėjai. Vartotojų teisių gynėjų teigimu, pastaraisiais metais ERPB paskolos „Schwarz Group“ yra beveik milijardas eurų - 970 milijonų eurų, skirti plėtrai Vidurio ir Rytų Europoje, tuo metu kitiems projektams bankas skyrė daug kartų mažesnį finansavimą. „Kaip gali europinis bankas taip neadekvačiai finansuoti vieną įmonę, kai kuriais atvejais net 100 proc., kai pati įmonė taip pat turi skirti ir savo lėšų“, - teigia A. Armanavičienė. Jos teigimu, ERPB turi veikti laikantis steigimo sutarties sąlygų, pavyzdžiui, 13 punkto, kuriame nurodoma apie atsargų rizikavimą skiriant lėšas ir užtikrinimą, kad ERPB nebūtų vienintelis projekto investuotojas. Tačiau, pavyzdžiui, „Schwarz“ ilgalaikės mažmeninės prekybos projektas, kurio vertė yra 100 mln. eurų, 100 proc. yra finansuojamas ERPB. Toks finansavimas, pasak A. Armanavičienės, iškraipo rinką ir leidžia dempinguoti kainas bei išstumti konkurentus. „Jeigu „Lidl“ iš pradžių ateina į rinką, sudempinguoja kainas, o tada, patapę monopolistais, gavę lengvai dideles pinigų sumas, tada jie pakeis savo politiką. Dabar jie draugiški, perka iš vietinių ūkininkų, nes reikia, kad būtų kuo mažiau triukšmo. Visada verslas pirmiausiai investuoja įėjimui į rinką“, - teigė ji. Tuo metu „Lidl“ atstovai Eltai teigė, kad ERPB paskolas skyrė įprastomis sąlygomis. „Siekdama finansuoti plėtrą, o drauge - ir paramą vietos ekonomikos vystymuisi tiksliniuose regionuose, įmonių grupė „Schwarz“ gauna paskolas iš įvairių finansinių institucijų, tarp kurių yra ir ERPB. Skolinimasis atliekamas įprastomis rinkos sąlygomis, be subsidijų. „Lidl“ norėtų akcentuoti, kad iš esmės kiekviena bendrovė yra laisva kreiptis dėl šių ir panašių finansinių priemonių skyrimo“, - komentare Eltai teigė „Lidl Lietuvos“ atstovas Valdas Lopeta. Jo teigimu, kreditavimo proceso metu buvo atlikta patikra, kurios metu įmonė įrodė, kad turi struktūrinių ir organizacinių prielaidų tvariam verslo valdymui. V. Lopeta tikino, kad banko sprendimas skirti paskolą yra susijęs su įmonės tvariomis verslo praktikomis, pavyzdžiui, efektyvaus energijos vartojimo standartų įgyvendinimu. „Impact 2040“ vadovė A. Lancmanė pranešime teigė, kad ERPB paskolos „Schwarz Group“ kelia nerimą dėl to, kad pagrindiniai banko savininkai yra Europos Sąjunga (ES), Europos investicijų bankas ir ES narės (62,8 proc.). Jos kreipimesi nurodoma, kad ERPB neleidžia neproporcionaliai išnaudoti lėšų vienam dalyviui, bet, pavyzdžiui, 2016 metais „Schwarz Group“ gavo 25 proc. visų ERPB investicijų, skirtų agroverslo sektoriui. Jei vidutiniškai šakos projektams skirta po 16 mln. eurų, tai „Schwarz Group“ - 200 mln. eurų. Tai ne pirmas kartas, kai vartotojų teisių aktyvistai reiškia susirūpinimą dėl ERPB paskolų „Schwarz Group“. Dar pernai vasarą „Impact 2040“ kreipėsi į Europos Parlamentą, prašydama, kad šis įvertintų kreditavimą.