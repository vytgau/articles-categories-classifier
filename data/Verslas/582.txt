Šalia Gariūnų Maksimiškių g. 5 įsikūrusi parduotuvė iš pirmo žvilgsnio atrodo jau baigta, bet bendrovė informacijos, kada ji atvers duris, – nesuteikia, o telefonu niekas neatsiliepia. Taip pat ji elgėsi ir atidarydama kitas savo parduotuves Klaipėdoje ir Panevėžyje, kurių atidarymas buvo tylus ir paslaptingas. Tačiau, kiek DELFI pavyko sužinoti, Statybų inspekcija jau pasirašė šalia Gariūnų esančio prekybos centro statybos užbaigimo aktą, taigi prekybos centras savo veiklą Vilniuje gali pradėti jau labai greitai. Tuo metu savo interneto puslapyje bendrovė rašo, kad parduotuvė Gariūnuose atsidarys jau netrukus, paskelbti laikai, kad darbo dienomis prekybos centras dirbs nuo 8 iki 21 val., šeštadienį – valanda trumpiau, sekmadienį – nuo 9 iki 18 val. Taip pat matoma, kad vykdoma didžiulė darbuotojų atranka – į darbą kviečiami pardavėjai, kasininkai, klientų serviso skyriaus pardavėjai, remonto serviso meistrai, didelių užsakymų pardavėjai ir netgi veterinaras. Rekvizitai.lt skelbia, kad įmonėje „Depo DIY LT“ dirba 538 darbuotojai. Vidutinis atlyginimas vasario mėnesį siekė 668,52 euro. Kaune, kaip rašoma tinklo objektus projektuojančios bendrovės puslapyje „Contestus projektai“, parduotuvė turėtų būti baigta šių metų gale, Vilniuje Ukmergės g. esanti parduotuvė – trečiąjį metų ketvirtį, o šalia Gariūnų – pirmąjį ketvirtį, taigi jau turėjo būti baigta. Nekilnojamojo turto rinkos tyrimais užsiimančios „Realdata“ vadovas Arnoldas Antanavičius DELFI teigė, kad sunku spręsti, kada „Depo“ atvers duris, tačiau tai gali įvykti greitai. „Objektas prie Gariūnų jau atrodo pastatytas, netgi panašu, kad turėtų jau veikti, jei spręstume iš vizualumo, tačiau sunku komentuoti, nes labai individualiai sprendžiama, kada atidaryti tokius objektus. Kitas objektas Ukmergės plente gali ir šių metų pabaigoje atsidaryti, bet čia tik spekuliacijos“, – sako jis. A. Antanavičius teigė, kad tokios paskirties objektų statyba neužtrunka ilgai, viso labo apie 1–1,5 metų. Tuo metu „Inreal“ NT valdymo departamento vadovas Agnius Tamošaitis pakomentavo, kaip vyksta NT projektų pridavimo procedūra. „Tam, kad galima būtų pradėti statybų užbaigimo procedūrą, projektas turi būti užbaigtas 100 proc. Statybų inspekcija prie Aplinkos ministerijos sudaro komisiją iš įvairių valstybės institucijų. Komisijos sudėtis gali skirtis priklausomai nuo teritorijos ir segmento – gyvenamasis, prekybos, verslo centras ir pan. Gavus visų komisijos narių patvirtinimą, kad pastatas tinkamas naudoti, Statybų inspekcija plėtotojui įteikia pasirašytą Statinio statybos užbaigimo aktą“, – pasakojo jis. DELFI kreipėsi į Statybų inspekcija, kuri patvirtino, kad „Depo“ netoli Gariūnų statinio statybos užbaigimo aktas buvo pasirašytas šių metų balandžio 6 dieną, taigi tai tik patvirtina, kad netrukus parduotuvė gali atverti duris. Pirmoji „Depo“ parduotuvė buvo atidaryta 2016 m. Klaipėdoje, 2017 m. rugsėjį – Panevėžyje. DELFI jau rašė, kad „Depo“ parduotuvėse galima įsigyti nuo įvairiausių statybinių prekių, sodo reikmenų iki gyvūnų ir jų priežiūrai reikalingų reikmenų. Statybinių medžiagų korpusas įrengtas taip, kad į jį būtų galima įvažiuoti automobiliu ir iškart pasikrauti sunkias prekes. „Depo“ parduotuvės paprastai statomos maždaug 5 ha ploto sklypuose, investicijos į vienos parduotuvės statybas siekia apie 10 mln. eurų. 