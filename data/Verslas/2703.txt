Ekspertai perspėja, kad kai šis burbulas sprogs, pasekmės bus įspūdingos. „Burbulų istorija leidžia teigti, kad šį kartą tai bus didžiulis trenksmas, o ne pokštelėjimas, – sako ANZ ekonomistė Sharon Zoller. – Nematau jokios priežasties, kodėl šį kartą turėtų būti kitaip.“ Tam, kad suprastume, kodėl taip gali atsitikti, apžvelkime keturis garsiausius istorijoje finansinius burbulus. Tulpių manija XVII amžiaus pradžioje spekuliantai tulpių svogūnėlių kainas Nyderlanduose pakėlė į nesuvokiamas aukštumas. Iš Turkijos importuotos tulpės tuomet buvo didžiulė naujovė. Patikimų duomenų iš tų laikų yra mažai, todėl sunku paskaičiuoti, kiek tada buvo pakilusios kainos. Tačiau žinoma, kad žmonės įkeisdavo namus ir parduodavo verslą, kad tik galėtų įsigyti svogūnėlį, teigia Amsterdame įsikūrusio Nyderlandų muziejaus ekspertai. Kaip dažnai būna, kainas kėlė žmonių noras neatsilikti ir nepraleisti geros progos. Spekuliantai pirko tulpių svogūnėlių tikėdamiesi, kad jų kaina ir toliau kils. Tačiau po vieno nesėkmingo aukciono Harleme burbulas sprogo ir kainos krito. „Oanda“ analitikas Stephenas Innesas mano, kad su bitkoinais gali būti tas pats. „Kainos pasieks tokį nerealų lygį, kad galiausia paklausa smuks“, – mano jis. „South Sea“ burbulas XVIII amžiuje britų prekybos kompanijos „South Sea“ akcijų kursas smarkiai išaugo dėl lūkesčių, kad ji greitai gaus didžiulio pelno dėl prekybos Pietų Amerikoje. Tačiau didžiuliai pinigai taip ir neatkeliavo. Pietų Ameriką kontroliavo Ispanija, kuri tuo metu kariavo su Britanijos imperija. Todėl britų kompanijos prekybos monopolis tame regione buvo itin mažai tikėtinas. Nepaisant to, žmonės investavo į „South Sea“ ir pakėlė jos akcijų kainą per vienerius metus apie 900 proc. Tačiau galiausiai spekuliantai ėmė išpardavinėti kompanijos akcijas, ir burbulas sprogo, sukėlęs daugybę bankrotų. Volstrito kritimas 1929 metais Per penkerius metus iki 1929 metų spalio akcijų rinkos griūties į indeksą „Dow Jones Industrial Average“ įtrauktų akcijų kursai šoko 500 proc. Investuotojai tuomet itin teigiamai vertino JAV ekonomikos perspektyvas ir vis kėlė akcijų kainas. Galiausiai Amerikos ekonomika ėmė skeldėti. JAV federalinio rezervo sistemos duomenimis, tai nebuvo staigus kritimas. Tai labiau buvo keli ženklūs „Dow Jones Industrial Average“ indekso kritimai. Toks kritimas privedė prie Didžiosios depresijos. Volstritas dugną pasiekė tik po daugiau nei dvejų metų, kai „Dow Jones Industrial Average“ smuko 90 proc. žemiau 1929 metais pasiekto piko. Interneto bendrovių burbulas Dešimtojo XX amžiaus dešimtmečio pabaigoje investuotojai tiesiog galvą pametė dėl interneto kompanijų. Dėl to JAV indeksas „Nasdaq“, į kurį buvo įtrauktos technologijų kompanijos, vos per metus šoko beveik 200 proc. Tokį bumą paskatino tuo metu atliktas ne vienas milijardinės vertės pirminis viešas akcijų išplatinimas. Tačiau daugeliu atveju tai buvo nepelningos interneto ir programinės įrangos kompanijos. Ir vakarėlis ilgai netruko. Pirmojo šio amžiaus dešimtmečio pradžioje burbulas sprogo, ir iš dalies tam įtakos turėjo išaugusios palūkanų normos, dėl ko skolintis tapo brangiau. „Nasdaq“ per kitus kelerius metus krito beveik 80 proc. „AMP Capital“ ekonomistas Shane‘as Oliveris mano, kad kosminis bitkoino kurso augimas nėra panašus į nė vieną kitą burbulą. „Bitkoinas visus tikrai perspjaus“, – mano jis.