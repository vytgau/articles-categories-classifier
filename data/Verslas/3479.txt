Būsimos valstybės įmonės valdybą sudaro septyni nariai: du įmonės darbuotojų atstovai – Ina Bikuvienė, Arūnas Gustainis, įmonės savininko teises ir pareigas įgyvendinančios Aplinkos ministerijos atstovė Agnė Jakštienė ir keturi nepriklausomi nariai – Gediminas Jasinevičius, Mantas Šukevičius, Vikorija Trimbel, Saulius Alditas, rašoma pranešime spaudai. Gediminas Jasinevičius – Europos ministrų konferencijos patarėjas miškų ūkio klausimais, Joensuu Europos miškų instituto doktorantas, darbuotojas – tyrėjas. Mantas Šukevičius – įmonės „Lindorff OY“ kreditų vadovas, kreditavimo ir probleminių klientų komiteto pirmininko pavaduotojas. Viktorija Trimbel – UAB EPSO-G stebėtojų tarybos pirmininkė, Lietuvos radijo ir televizijos centro nepriklausoma valdybos narė. Ji taip pat yra UAB „Quantum Capital“ vadovaujančioji partnerė. Alditas Saulius – „Investicijų ir verslo garantijos“ valdybos narys, Vilniaus regiono kreditų unijos stebėtojų tarybos narys, kredito unijos „Memelio taupomoji kasa“ stebėtojų tarybos narys. „Valdybos suformavimas yra reikšmingas žingsnis pirmyn. Jos laukia nemažai neatidėliotinų darbų, kurie turės prisidėti prie galimų grėsmių suvaldymo, strateginių krypčių įgyvendinimo ir veikiančios struktūros sukūrimo“, – sako aplinkos ministras K. Navickas. Atrankos komisija iš pakviestų kandidatų sąrašo per du etapus atrinko keturis nepriklausomus valdybos narius pagal šias kompetencijas: finansų (finansų valdymas, analizė ar auditas), miškininkystės arba miškotyros, strateginio planavimo ir valdymo, vadybos / įmonių valdysenos. Prašymus dalyvauti atrankoje į nepriklausomus valdybos narius buvo pateikę 48 kandidatai. Šiemet atlikti kiti parengiamieji darbai: paruoštas reorganizavimo veiksmų planas ir visų 42 miškų urėdijų reorganizavimo sąlygos, atlikta pirminė miškų urėdijų turto, sutarčių, kreditorių ir kt. inventorizacija, paskelbtas būsimos įmonės pirminis įstatų projektas, priimtas Vyriausybės nutarimas dėl prekybos mediena sistemos pritaikymo vienai įmonei. Urėdijose jau baigta darbuotojų konsultavimo ir informavimo procedūra. Reorganizuojamų miškų urėdijų darbuotojams darbo sutartyse bus išsaugotas nepertraukiamasis darbo stažas bei kitos garantijos ir lengvatos, numatytos Darbo kodekse. Visi urėdijų darbuotojai, išskyrus vadovus (urėdus), išsaugos savo darbo vietas, nebent nesutiks toliau dirbti būsimoje įmonėje. Iš pradžių Valstybinių miškų urėdija turės 42 regioninius padalinius (filialus), kurių skaičius per kitus metus palaipsniui sumažės iki 26. Aplinkos ministerija, kaip pertvarkos iniciatorius, pateikė siūlymus ir kriterijus dėl tinkamiausių vietų įmonės filialų centrams parinkti. Skaičiuojama, kad užbaigus valstybinių miškų ūkio valdymo pertvarką ir sukūrus veikiančią įmonę, kasmet bus sutaupoma po 10 mln. eurų įmonės lėšų ir iki 3 mln. eurų iš valstybės biudžeto. Šias lėšas norima panaudoti miškininkų atlyginimams didinti ir miškų gamtosauginėms funkcijoms sustiprinti.