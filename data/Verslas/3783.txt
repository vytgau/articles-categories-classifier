Tai rodo „Sodros“ paskelbti duomenys apie spalio mėnesį mokėtus atlyginimų (neatskaičius mokesčių) vidurkius. Pirmą kartą po to, kai pradėta skelbti ši informacija, dešimtuko viršūnėje atsidūrė su didžiausią šalies įmone „Maxima LT“ siejamos bendrovės. „Vilniaus prekybos“ darbuotojai spalį uždirbo vidutiniškai po 9,66 tūkst. Eur. Didžiausio grupės investuotojo Nerijaus Numavičiaus šeimos biure „Talka LT“ mokėta vidutinė 8,18 tūkst. Eur alga. Pačioje „Maxima LT“, turinčioje per 15 tūkst. darbuotojų, vidutinė alga spalį buvo 566 Eur. „Vilniaus prekybos“ administracijos vadovė Elena Aleknavičienė pastėjo, kad šie vieno mėnesio rezultatai tikslios informacijos esą neparodo, nes spalį pasikeitė darbuotojų skaičius. Mėnesio pradžioje „Vilniaus prekyboje“ dirbo 20 darbuotojų, o spalio mėnesio pabaigoje – 10. Vadovės teigimu, spalio mėnesį vidutinių atlyginimų didėjimą lėmė tai, kad buvo išmokėtos premijos ir atostoginiai darbuotojams, kurie mėnesio eigoje perėjo dirbti į holdingo dukterines bendroves – „Euroaptheca“ ir „Maxima grupė“. Tiesa, pagal oficialius duomenis, tarp minėtų pirmų dviejų įmonių įsiterpė bendrovė „Lietuvos tranzitas“ (atlyginimų vidurkis – 9,6 tūkst. Eur). Tačiau dabar jai vykdoma bankroto procedūra, ji nebeturi nė vieno darbuotojo. Trečioje dešimtuko vietoje – jo senbuvė „Energogrupė“, kurios darbuotojai spalį uždirbo vidutiniškai 7,85 tūkst. Eur. Po jos – „Scandagra Management Services“ su 6,72 tūkst. vidutine alga. Danijos ir Švedijos žemės ūkio kooperatyvų įkurta „Scandagra“ grupė pristato save kaip kompleksinių žemės ūkio sprendimų įmonę, veikiančią visose Baltijos valstybėse. „Inter Rao Lietuva“ ir „Philips Lighting Export“ darbuotojų atlyginimų vidurkiai panašūs – atitinkamai 6,54 tūkst. Eur ir 6,52 tūkst. Eur. „Šiaulių plento investicijų valdymo“ atlyginimų vidurkis spalį buvo 6,07 tūkst. Eur. Didžiausių algų dešimtuką užbaigia trys IT sektoriaus įmonės: „Oracle East Central Europe Ltd.“ (6,07 tūkst. Eur), „Huawei Technologies“ (5,94 tūkst. Eur) ir „Google Lithuania“ (5,71 tūkst. Eur). Statistikos departamento duomenimis, trečiąjį šių metų ketvirtį vidutinis darbo užmokestis visoje Lietuvoje buvo 850 Eur neatskaičius mokesčių.