Lietuva Europoje yra antra pagal daugiausiai Europoje iš JAV įsigijusi SGD. Anot JAV šią savaitę besilankančio Ž. Vaičiūno, tai rodo, kad Amerikos eksporto apimtys į senąjį žemyną vis dar yra nedidelės, tačiau artimiausiu metu galima tikėtis proveržio. „Šiuo metu JAV nelabai daug yra SGD eksporto terminalų, iš kurių tos dujos yra eksportuojamos. Kaip tik nemažai projektų yra gavę leidimus ir tie projektai praktiškai šiuo metu užsitikrina finansavimą. Ir manau, kad SGD tiekimo lūžis bus 2019-2021 metais, kuomet atsiras nauji ženklūs SGD eksporto pajėgumai“, - Eltai telefonu iš Hiustono sakė Ž. Vaičiūnas. Anot jo, jeigu eksportas iš JAV nepadidės, vis didesnę dujų rinkos dalį Europoje užims Rusija. „Jeigu dėl rinkos nebus stengiamasi konkuruoti iš JAV pusės, ši rinka atiteks rusiškoms dujoms, kalbu ne tik apie Lietuvą - apie visą Vidurio ir Vakarų Europą, ir laikas apie tai susimąstyti“, - tikino ministras. Viešėdamas JAV, Ž. Vaičiūnas pakvietė šalies įmones eksportuoti SGD į Baltijos šalis ir Lenkiją. Anot jo, į tai reaguota pozityviai, o artimiausiu metu galima tikėtis neįpareigojančių susitarimų su JAV įmonėmis, tačiau kokiomis - ministras neįvardija. „Buvo įvairių susitikimų praktiškai su 10 kompanijų, kurios šiuo metu vysto SGD projektus. Šiandien neturime konkrečių susitarimų, bet galbūt artimiausiu metu galimi vieni ar kiti bendradarbiavimo susitarimai, palengvinsiantys tiek dujų pirkimą spotinėje rinkoje, tiek sudarant trumpalaikio tiekimo sutartis“, - sakė Ž. Vaičiūnas. Be to, Ž. Vaičiūnas mano, kad dujas iš JAV Baltijos šalys kartu su Lenkija galėtų pirkti bendrai. Tokiu atveju JAV bendrovėms ši rinka atrodytų patrauklesnė dėl didesnio dujų kiekio. „Įvertinant perspektyvą, turiu omenyje 2021 metus, kai bus pastatyta dujų jungtis su Lenkija, mes turėsime bendrąją rinką. Kitas dalykas, kodėl toks kvietimas yra - tai suprantame, kad ne tik prašome JAV įmonių ir vyriausybės daryti žingsnius, kad dujos būtų konkurencingesnės, bet turime ir patys padaryti namų darbus - turiu omenyje agreguotą dujų pirkimą Lietuvai, Latvijai ir Estijai, tiek dujų pirkimas gali būti daromas su Lenkija, kad taptume patrauklesni dujų pardavėjams dėl kiekio“, - teigė Ž. Vaičiūnas. Anot jo, preliminariai apie idėją kartu pirkti dujas su Lenkijos politikais yra kalbėta ir tai remia abi pusės. Tačiau konkrečius sprendimus turi priimti Lietuvos ir Lenkijos dujų prekybos bendrovės. Pernai du dujų krovinius iš Amerikos įsigijusi Lietuva yra antra pagal dydį JAV SGD eksporto rinka Europoje. Ją lenkia tik Turkija, įsigijusi 10 krovinių, o Lenkija, nusipirkusi vieną krovinį, yra trečia. „Lietuvos dujų tiekimas“ ir „Litgas“ šiuo metu yra sudarę neįpareigojančias bendrąsias SGD tiekimo sutartis su 15 įmonių. Pagal jas, prireikus, bendrovės gali įsigyti dujų trumpalaikių sandorių rinkoje. Kartu su ministru JAV lankosi „Klaipėdos naftos“ ir „Lietuvos dujų tiekimo“ vadovai.