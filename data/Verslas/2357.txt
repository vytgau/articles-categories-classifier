Pasak KT atstovės Giedrės Maksimaitytės, teismas vienašališkai nutraukė nuomos sutartį, nes „NT Valdos“ automobilį pasiūlė, pasibaigus sutartyje numatytam terminui, be to, jis buvo ne tokios komplektacijos, kaip nurodė bendrovė. „Pagal sudarytą viešojo pirkimo sutartį, „NT Valdos“ įsipareigojo iki 2017 metų spalio 3 dienos teismui perduoti pirkimo techninę specifikaciją atitinkantį automobilį, tačiau įsipareigojimo neįvykdė. Lapkričio 2 dieną, praėjus sutartyje numatytiems terminams, teismui pasiūlytas sutarties sąlygų neatitinkantis ir ne tokios komplektacijos, kokia nurodyta pasiūlyme, automobilis, kurį teismas atsisakė priimti“, – komentare BNS nurodė G. Maksimaitytė. Anot jos, „NT Valdos“ turėjo pateikti keturių durų sedaną „Opel Insignia“, tačiau pavėlavusi pasiūlė penkių durų hečbeko kėbulo tipo „Opel Insignia Grand Sport“, jis neatitiko ir kitų „NT Valdų“ pasiūlyme nurodytų charakteristikų, kurios lėmė nustatant laimėtoją. G. Maksimaitytės teigimu, priimti automobilį, neatitinkantį reikalavimų, griežtai draudžia įstatymai. Todėl KT pasiūlė nutraukti sutartį šalių susitarimu, tačiau „NT Valdoms“ nesutikus, ji nutraukta vienašališkai. Anot jos, susiklosčius tokioms aplinkybėms, „NT Valdos“ turėtų būti įtrauktos į Nepatikimų tiekėjų sąrašą. „NT Valdų“ generalinė direktorė Ieva Lauraitytė patvirtino, kad dėl KT sprendimo nutraukti sutartį bendrovė kreipėsi į Vilniaus apylinkės teismą. „Ginčo detalių nesame linkę komentuoti, nes tai yra susiję su klientu, ir tikimės taikaus klausimo išsprendimo”, – komentare BNS teigė I. Lauraitytė. „NT Valdų“ ir KT sutartyje numatyta, kad bendrovė už automobilio nuomą kas mėnesį mokės 497,11 euro (su PVM), o bendra nuomos kaina per 36 mėnesius sieks 17,9 tūkst. eurų. Pasak G. Maksimaitytės, KT kol kas nėra paskelbęs naujo konkurso. „NT Valdos“ šiuo metu atskiria transporto veiklą ir perduos ją naujai bendrovei „Transporto valdymas“, ją vėliau planuojama parduoti. „NT Valdos“ valdo daugiau kaip 2 tūkst. lengvųjų automobilių, specialios paskirties techniką ir mechanizmus, pusę jų nuomoja rinkai, likusią dalį – „Lietuvos energijos“ įmonėms.