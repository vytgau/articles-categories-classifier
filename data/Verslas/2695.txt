Dar praėjusių metų spalio 11 d. Vyriausybė nusprendė, kad jis bus 2,45 Eur neatskaičius mokesčių. Toks premjero Sauliaus Skvernelio, taip pat Socialinės apsaugos ir darbo ministro Lino Kukuraičio pasirašytas nutarimas priimtas vadovaujantis Darbo kodeksu, atsižvelgus į Trišalės tarybos rekomendaciją ir šalies ūkio vystymosi rodiklius bei tendencijas. Primename, kad minėta Trišalės tarybos rekomendacija skambėjo taip: „Siekiant depolitizuoti minimalaus darbo užmokesčio dydžio nustatymą, siūlyti įtvirtinti, kad minimalios mėnesinės algos ir vidutinio darbo užmokesčio santykis neturi būti mažesnis kaip 45 proc. ir didesnis kaip 50 proc. bei turi atitikti ketvirtadalio didžiausią santykį tarp vidutinio darbo užmokesčio ir minimalios mėnesinės algos turinčių Europos Sąjungos valstybių vidurkį, kuris nustatomas pagal Europos Sąjungos statistikos tarnybos paskutinių trijų metų skelbiamus duomenis.“ Beje, 2,45 Eur yra kur kas mažiau nei, pvz., Jungtinėje Karalystėje už valandą darbo vietos darbdaviai privalo mokėti 18 m. neturintiems nepilnamečiams. Iki šių metų balandžio nustatytas minimalus jų valandinis atlygis yra 4,05 svarų sterlingų (apie 4,6 Eur). Standartinis minimalus tarifas, taikomas 25 metų ir vyresniems darbuotojams, yra 7,50 svarų sterlingų (apie 8,5 Eur). Jei laikytume, kad nuo 2,45 Eur atlygio nuskaičiuojami mokesčiai, už juos būtų galima nusipirkti pora kepaliukų ne pačios brangiausios duonos arba pora indelių pigesnių konservų, arba pora pakelių nebrangiausių sulčių, arba pora litrų benzino arba dyzelino.