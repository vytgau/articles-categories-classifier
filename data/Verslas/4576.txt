Socialinės apsaugos ir darbo ministerija (SADM) parengtame Vyriausybės nutarimo projekte siūlo pritarti šioms Valstybinio socialinio draudimo įstatymo pataisoms, tačiau Seimui kol kas jų nesvarstyti, iki bus gauti Darbo kodekso įgyvendinimo stebėsenos rezultatai. Ministerijos teigimu, jeigu vis dėlto Seimas svarstys įstatymo projektą, tuomet siūloma Seimui jį tobulinti, t. y. įstatymo projekto nuostatą taikyti įmonėse, kurių apdraustųjų skaičius yra didesnis kaip 20: kad būtų užtikrintas pateikiamų duomenų konfidencialumas, nes į kiekvieną kvantilį patektų bent 5 apdraustųjų duomenys. Šiuo metu „Sodros“ interneto svetainėje skelbiami darbdavių duomenys apie apdraustiesiems asmenims apskaičiuotų pajamų vidurkį (jei jų dirba daugiau nei 3), taip pat bendra socialinio draudimo įmokų suma. ELTA primena, kad „Sodra“ šių metų vasario pabaigoje pradėjo viešai skelbti duomenis apie vidutinius Lietuvos draudėjų (darbdavių) priskaičiuotų draudžiamųjų pajamų vidurkius. Šiuo žingsniu, be kita ko, siekiama mažinti šešėlinės ekonomikos mastą, didinti pasitikėjimą verslu, sudaryti prielaidas atlyginimų augimui.