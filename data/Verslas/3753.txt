„Būtent ES Rytų partnerystės viršūnių susitikime, kai kalbėjo Europos Komisijos prezidentas Jeanas-Claude'as Junckeris ir Europos Vadovų Tarybos pirmininkas Donaldas Tuskas, labai aiškiai įvardydami, kad tai yra visų ES šalių problema ir kad šiam klausimui bus skiriamas ypatingas dėmesys, – Baltarusijai tas signalas buvo labai svarbus ir, manau, jis buvo suprastas, kad tai nėra vien Lietuvos klausimas“, – antradienį Žinių radijui sakė N. Aleksiejūnas. Prezidentės patarėjas pridūrė, kad Baltarusija privalo rodyti atvirumą branduolinės saugos klausimais, laikytis tarptautinių konvencijų, atlikti vadinamuosius streso testus. Europos Komisijos pirmininkas J. C. Junckeris praėjusį penktadienį ES Rytų partnerystės viršūnių susitikime sakė, kad dėl saugumo standartų Lietuvos kritikuojamas Baltarusijos atominės elektrinės projektas rūpi visai Europai ir Briuselis atidžiai seks šį klausimą. Lietuvos siūlymu į viršūnių susitikimo baigiamąją deklaraciją įtrauktas reikalavimas gerbti „aukščiausius tarptautinius branduolinės saugos ir aplinkosaugos standartus“. Baltarusijos užsienio reikalų ministras viršūnių susitikime tikino, kad jo šalis yra atvira bendradarbiavimui su ES dėl jėgainės statybų. Lietuva kaltina Minską, kad Astravo atominė elektrinė statoma nesaugiai. Jėgainę netoli sienos su Lietuva, apie 40 kilometrų nuo Vilniaus, stato Rusijos korporacija „Rosatom“.