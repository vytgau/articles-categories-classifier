Vienos „Novaturo“ akcijos kaina yra 10,5 EUR (ekvivalentas Lenkijos zlotais yra 44,13). Išplatinta 2 104 648 akcijų, t. y. 27 proc. bendrovės akcijų, kurias parduoda dalis bendrovės akcininkų, įskaitant „Central European Tour Operator S.a.r.l.“ (CETO), įmonę, priklausančią „Enterprise Investors“ valdomam fondui „Polish Enterprise Fund VI“). Bendra siūlymo vertė sieks 22,1 mln. EUR (apie 92,9 mln. PLN). Bendrovės kapitalizacija, remiantis galutine IPO akcijų kaina, sieks 82,0 mln. EUR (apie 344,5 mln. PLN). Mažmeniniams investuotojams galiausiai bus paskirstyta 121 902 akcijų, t. y. 5,8 proc. visų siūlymo akcijų. Mažmeninių investuotojų pateiktos paraiškos bus sumažintos apie 40 proc. Akcijos platinamos Lenkijoje, Lietuvoje ir Estijoje. Įsigyti bendrovės akcijų taip pat siūloma atrinktiems užsienio instituciniams investuotojams, veikiantiems ne Jungtinėse Amerikos Valstijose, laikantis galiojančių reglamentų. „Novaturo“ generalinis direktorius Linas Aldonis sako, kad tai didžiulis pasiekimas turint galvoje, kad paskutinis didelės apimties IPO Lietuvoje vyko 2010 metais. „Tai pirmasis dvigubo listingavimo IPO Vilniaus ir Varšuvos vertybinių popierių biržose, kuris buvo siūlomas investuotojams trijose šalyse. Mums pavyko įgyvendinti IPO, nepaisant gana įtemptos situacijos vietos ir tarptautinėse kapitalo rinkose. Debiutuodama Varšuvos ir Vilniaus vertybinių popierių biržose mūsų įmonė taps dar patikimesniu partneriu mūsų klientams, verslo ir finansų bendruomenei. Šį debiutą traktuojame kaip ilgalaikio bendradarbiavimo su vietos ir užsienio investuotojais pradžia. Esu tikras, kad puikūs veiklos rezultatai ir skaidri komunikacija pritrauks dar daugiau investuotojų, norinčių prisidėti prie tolesnio bendrovės augimo“, – sako L.Aldonis. Pernai planuota, kad „Novaturą“ įsigis Lenkijos kelionių organizatorė „Itaka“, tačiau sandoris neįvyko. Pasak bendrovės vadovo, „Novaturas“ planuoja plėsti veiklą Baltarusijoje, tačiau neturi planų investuoti į viešbučius, orlaivius ar kitą turtą. „Laikomės nuomonės, kad pagrindinė mūsų veikla gali atnešti didesnę grąžą negu investicijos į ilgalaikį turtą. Pelnu verčiau norime dalytis su savo akcininkais. „Novaturo“ organizuojamų kelionių paklausa auga, todėl kyla ir pardavimai, o mes pajėgiame sykiu išlaikyti ir aukštus pelningumo rodiklius“, – pranešime teigia L. Aldonis. Įmonė nurodo, kad, patvirtinus šių metų pirmo pusmečio audituotus rezultatus, bus galima išmokėti 6 mln. eurų tarpinių dividendų, o ateityje dividendams bus skiriama 70-80 proc. grynojo pelno. „Novaturas“ neplanuoja didinti kapitalo ar per akcijų platinimą pritraukti papildomų lėšų. Pernai, palyginti su 2016 metais, įmonės pajamos išaugo 40 proc. ir siekė 141 mln. eurų. EBITDA siekė 10,6 mln. eurų, o grynasis pelnas – beveik 8,2 mln. eurų, t. y. rezultatai pagal abu rodiklius buvo beveik du kartus didesni nei 2016 metais. Šiemet taip pat tikimasi augimo, nes 2018 metų sezonui išankstinių pardavimų skaičius išaugo 84 proc., iki 61 tūkst. eurų.