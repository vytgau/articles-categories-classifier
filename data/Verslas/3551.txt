Indeksas „Dow Jones Industrial Average“ nuo sesijos pradžios smuktelėjo 0,1 proc. iki 24274,47 punkto. Tuo tarpu „Standard & Poor's 500“ paūgėjo 0,1 proc. iki 2642,08 punkto, o „Nasdaq Composite“ – 0,5 proc. iki 6808,48 punkto. Rinkos dalyviai laukia naujų žinių apie mokesčių reformą Jungtinėse Valstijose. JAV Senatas savaitgalį pritarė mokesčių reformos įstatymo projektui, pagal kurį įmonių pelno mokestis bus sumažintas nuo 35 iki 20 procentų. Šio projekto patvirtinimas laikomas ilgai laukta Donaldo Trumpo administracijos pergale, nes JAV prezidentas per savo rinkimų kampaniją žadėjo sumažinti verslo apmokestinimą, kadangi tai, jo nuomone, paskatintų JAV ekonomikos augimą. Visgi Senate įvykęs balsavimas dar nėra galutinis etapas: dabar jo patvirtintas įstatymo projektas turi būti sujungtas su atitinkamu projektu, kurį patvirtino Atstovų Rūmai, o tam gali reikėti dar kelių dienų. „Ima atsirasti abejonių dėl to, kokiu mastu mokesčių mažinimas galėtų realiai paremti JAV ekonomiką, kuri auga 3,3 proc. tempu ir yra priartėjusi prie visiško užimtumo, – pažymėjo „ City Index“ vyresnioji analitikė Fiona Cincotta. – Ar gali būti, kad teigiamos reformos pasekmės bus silpnesnės negu tikimasi?“ Antradienį auga technologijų įmonių akcijų kursai, skatinantys ir „Nasdaq Composite“ kilimą. Interneto mažmenininkės „Amazon.com“ akcijos pabrango 1,2 proc., pasklidus žiniai apie tai, kad antradienį pradėjo veikti įmonės padalinys Australijoje. „Apple“ kapitalizacija padidėjo 0,3 proc., „Alphabet“ – 1,6 proc., o „Netflix“ – 1,9 procento. „Mastercard“ akcijų kursas pakilo 1,1 procento. Įmonė pirmadienį pranešė, jog 14 proc. padidins ketvirčio dividendus. Be to, jos valdyba pritarė naujai akcijų išpirkimo programai, kurios biudžetas sudarys 4 mlrd. JAV dolerių. O „Regal Entertainment“ akcijų kursas pašoko 9,1 proc., pasklidus žiniai apie tai, kad JAV kino teatrų operatorę už 3,6 mlrd. JAV dolerių įsigis Didžiosios Britanijos konkurentė „Cineworld Group“. „Bank of America“ kapitalizacija ūgtelėjo 0,3 procento. Prieš pat prekybos sesijos pradžią bankas pranešė planuojantis iki 2018 metų birželio pabaigos išpirkti papildomų akcijų už 5 mlrd. JAV dolerių. Tuo tarpu antradienį paskelbti statistiniai duomenys parodė, kad verslo aktyvumo JAV paslaugų sektoriuje augimas sulėtėjo. Verslo aktyvumo JAV paslaugų sektoriuje indeksas („ISM Non-Manufacturing“), kurį skaičiuoja Tiekimo valdymo institutas (ISM), lapkritį smuko nuo 60,1 punkto mėnesiu anksčiau, kuomet šis rodiklis buvo užkopęs į aukščiausią nuo 2005 metų rugpjūčio mėnesio lygį, iki 57,4 punkto. Analitikai prognozavo, kad šis indeksas paskutinį rudens mėnesį nusileis tik iki 59 punktų.