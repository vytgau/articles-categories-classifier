Vilniuje gyvenantis „Revolut“ klientas DELFI pasakojo, kad šią savaitę pastebėjo iš savo žmonos sąskaitos dingusius beveik 1 tūkst. eurų. „Atsidarius sąskaitą matėsi, kad yra nurašyti pinigai mokėjimams, kurių mes neatlikome ir nieko apie juos nesuprantame. Dar matėsi, kad yra mokėjimų, kurie nebuvo atlikti, buvo sustabdyti. Tai reiškia, kad „Revolut“ apsaugos sistema pamatė, kad vyksta įtartini sandoriai ir juos sustabdė“, – pasakojo vyras, kurio tapatybė redakcijai žinoma. Pašnekovo teigimu, blogiausia – tai, kad „Revolut“ apie šiuos dalykus jo niekaip neinformavo. Vyras taip pat labai piktinosi startuolio pagalba klientams. „Gavau labai formalius atsakymus. Sakė, kad tokia tvarka ir tai priminė gryną atsimušinėjimą. Sakiau, kad aš tuo nepatenkintas ir paviešinsiu tai socialiniuose tinkluose, tačiau nebuvo jokios reakcijos“, – pasakojo jis. Vis dėl to, į kelionę susiruošęs vilnietis pagyrė „Revolut“ Vilniaus biuro darbuotojus, kurie operatyviai sureagavo į jo problemą ir suteikė jam naują, neužblokuotą, kortelę. Užtikrina saugumą „Revolut“ viešųjų ryšių ir bendruomenių vadovė Ieva Elvyra Kazakevičiūtė patvirtino, kad situacija jai yra žinoma. „Labai apgailestaujame, kai tenka išgirsti, kad vartotojai turėjo nemalonią patirtį naudodamiesi „Revolut“ paslaugomis. Tiesa, lygiai tokios pačios situacijos grėsmė kyla absoliučiai bet kokio banko ar kortelės teikėjo klientams. Klientų pinigų saugumas yra didžiausias „Revolut“ prioritetas. Bet kuriuo atveju, už savo kortelės duomenų saugumą pirmiausiai visada yra atsakingas pats vartotojas“, – DELFI dėstė ji. Startuolio atstovė vardijo, kad „Revolut“ turi papildomų įrankių vartotojų saugumui užtikrinti. Pavyzdžiui, aktyvavus geolokacijos saugumą, kortele neleidžiama atsiskaityti jai per daug nutolus nuo jos savininko telefono. Be to, kortelę aplikacijoje galima per sekundę užblokuoti ir atblokuoti. Taip pat po vieną išjungti arba įjungti kiekvieną įrankį atskirai, t.y. bekontakčius ar „magstripe“ atsiskaitymus, pinigų išsigryninimą bankomatuose. Gali tik džiaugtis I. E. Kazakevičiūtė dar ragino klientus saugoti savo korteles duomenis. Pavyzdžiui, nefotografuoti kortelės taip, kad matytųsi visa jos informacija, įvertinti riziką, pasirenkant atsiskaitymo kortele vietas (tiek fizines, tiek ir internetu). „Kalbant apie tai, kas nutiko šiuo atveju: sistema pastebėjo iš sąskaitos daromus įtartinus pavedimus, kurie teikė pagrindo kortelę užblokuoti. Taip yra elgiamasi visais panašiais atvejais. Tokiais atvejais vartotojai gali tik džiaugtis, kad jiems nematant iš kortelės nebuvo nurašyta daugiau pinigų. Paprastai kaskart atsiskaitant su „Revolut“ kortele, vartotojas tą pačią sekundę telefone gauna žinutę – kur buvo atsiskaityta ir kiek pinigų išleista. Šio kliento atveju pranešimai (angl. push notifications) buvo išjungti. Jei jie būtų buvę įjungti, būtų galima pastebėti jau patį pirmą įtartiną atsiskaitymą kortele“, – sakė ji. Davė naują kortelę, grąžino pinigus I. E. Kazakevičiūtė pasakojo, kad tokiais atvejais vartotojams suteikiama ta pati informacija – vartotojas kreipiasi į klientų aptarnavimo skyrių programėlėje įdiegto dialogo lango pagalba. „Ten pat jis gauna formą, kurią turi užpildyti dėl pinigų gražinimo. Ji tuomet patenka į analogiškų užklausų eilę, skundas yra nagrinėjamas, ir, jį patvirtinus, pinigai grąžinami į kliento sąskaitą. Klientų aptarnavimo skyriaus atsakymo laikas gali skirtis priklausomai nuo savaitės dienos, dienos laiko užimtumo, tačiau jei kortelė yra užblokuota, iš jos jau bet kuriuo atveju nebegali vykti jokios operacijos“, – aiškino „Revolut“ atstovė. Ji pastebėjo, kad į DELFI pasikreipusio vilniečio atveju viskas išspręsta dar greičiau. „Jiems nereikėjo net užsisakinėti naujų kortelių programėlės pagalba, kadangi susitikę su mumis Vilniuje abu gavo naujas, kurias iškart galės naudoti planuojamose kelionėse“, – nurodė I. E. Kazakevičiūtė. Kiek vėliau ji dar pridūrė, kad pinigai klientui jau grąžinti.