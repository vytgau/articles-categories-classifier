Apie tai DELFI pranešė skaitytojai, teigiantys, kad parduotuvėje staiga suskambėjo signalizacija ir pirkėjai buvo išprašyti, patalpas paliko ir kai kurie darbuotojai, tačiau priežasties dėl ko vyksta evakuacija – nežinoma. Skaitytojų teigimu, aplink parduotuvę „Maxima“ lauke prie durų lūkuriuoja apie 15–20 žmonių. DELFI kreipusis į prekybos tinklą, išaiškėjo, kad evakuacija įvyko ne dėl pavojingo incidento, o pirkėjai jau vėl gali apsipirkti parduotuvėje. „Apie 13:15 val. „Maximoje“ Taikos g. 162A Vilniuje, vaikas iš smalsumo nuspaudė prekybos salėje įrengtą rankinį priešgaisrinį pavojaus mygtuką. Dėl to suveikė priešgaisrinė signalizacija ir, kaip numato saugos instrukcijos, pirkėjai ir darbuotojai turėjo palikti pastatą. Maždaug po 10 minučių, išaiškėjus tikrajai „pavojaus“ priežasčiai, parduotuvė tęsė darbą ir šiuo metu vėl veikia. Atsiprašome pirkėjų už laikinus nepatogumus“, – komentavo komunikacijos ir korporacinių reikalų departamento direktorė Ernesta Dapkienė.