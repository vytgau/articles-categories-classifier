„Turime daug erdvės modernizuoti. Tai nėra galimybė, tai yra būtinybė. Anksčiau ar vėliau pelno maržos pradės mažėti, šiuo metu jos yra aukštos, prognozė yra gera, bet prognozuojant nėra vertinamos aplinkybės, kurios gali greitai pasikeisti“, – antradienį spaudos konferencijoje Vilniuje sakė „Orlen“ vyriausiasis ekonomistas. Jis negalėjo tiksliai įvardinti konkrečių investicijų į technologijų atnaujinimą „Orlen Lietuvos“ gamykloje Mažeikiuose ir pabrėžė, kad tai yra ilgalaikis ir nuolatinis procesas. Pasak jo, šiemet „Orlen Lietuva“ investavo apie 16 mln. eurų. Ekonomisto teigoimu, augant naudotų automobilių paklausai, naftos perdirbėjai neturėtų bijoti elektromobilių ar vis labiau tobulėjančių vidaus degimo variklių konkurencijos. Pasak A. Czyzewskio, juos turėtų neraminti pigios naftos rinkose statomos naujos naftos perdirbimo gamyklos. „Mes neturėtume bijoti augančios konkurencijos dėl elektromobilių, mus gali kažkiek paveikti vidaus degimo variklių efektyvumas, tačiau naudotų automobilių paklausa auga, todėl neturėtume bijoti mažėjančios paklausos. Mes turėtume bijoti augančios konkurencijos iš visame pasaulyje statomų naujų naftos perdirbimo gamyklų, ypač tose šalyse, kur nafta yra pigi, pavyzdžiui Saudo Arabijoje“, – sakė A. Czyzewskis. Nuo 2006 metų, kai Lenkijos „Orlen“ įsigijo Mažeikių perdirbimo gamyklą, į ją investuota apie 1 mlrd. JAV dolerių (apie 860 mln. eurų). „Orlen Lietuva“ per devynis šių metų mėnesius uždirbo 140,8 mln. eurų (165,4 mln. JAV dolerių) grynojo pelno – 16 proc. daugiau nei 2016-ųjų sausį-rugsėjį, jos pardavimo pajamos išaugo 26 proc. iki 2,673 mlrd. eurų (3,141 mlrd. dolerių). Mažeikių gamykla per devynis mėnesius perdirbo 7,165 mln. tonų naftos - 5 proc. daugiau nei pernai sausį-rugsėjį (6,841 mln. tonų). Bendrovė šiemet išnaudojo 94 proc. perdirbimo pajėgumų - 5 punktais daugiau pernai. Lenkijos „Orlen“ valdo 100 proc. „Lietuvos Orlen“ akcijų.