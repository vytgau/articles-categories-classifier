JAV prezidentas ketvirtadienį pareiškė nurodęs apsvarstyti galimybę įvesti papildomus muitus prekėms iš Kinijos už 100 mlrd. dolerių. Investuotojai baiminasi, kad tokie sprendimai veda Kiniją ir JAV - dvi didžiausias pasaulio ekonomikas - prie prekybos karo, kuris sulėtintų pasaulio ekonomikos augimą. „Brent“ rūšies naftos ateities sandorių kaina penktadienio vakarą krito 1,4 proc., iki 67,35 dolerio už barelį, o JAV „West Texas Intermediate“ nafta atpigo 2 proc., iki 62,27 dolerio už barelį. Dėl prekybos karo baimės penktadienį žemyn ritasi ir JAV akcijų indeksai, kas taip pat daro spaudimą naftos kainoms. Naftos ateities sandoriai pastaruoju metu juda panašia trajektorija, kaip ir akcijos. Tuo tarpu palaikymo naftos rinkai pastaruoju metu teikia sumažėjusios savaitinės JAV naftos atsargos ir Naftą eksportuojančių šalių organizacijos (OPEC) disciplinuotumas vykdant gavybos apribojimo programą, teigia analitikai.