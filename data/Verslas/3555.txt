Seimas antradienį priėmė Kelių priežiūros ir plėtros programos finansavimo įstatymo pataisą: už ją balsavo 64 Seimo nariai, prieš – 23 , o susilaikė 17 parlamentarų. Dabar keliams skiriama 65 proc. surinktų degalų akcizo – šiemet tai turėtų sudaryti 428 mln. eurų, o kartu su kitais finansavimo šaltiniais bendra lėšų suma siekia beveik 500 mln. eurų. Seimas dviejų balsų persvara atmetė Ekonomikos komiteto nario Jurgio Razmos pataisą, kuria jis siūlė programai skirti didesnę - 55 proc. degalų akcizų dalį, todėl parlamentaras prognozuoja, kad kitais metais kelių priežiūrai finansavimas sumažės apie 100 mln. eurų. „Gali būti, kad beveik 100 mln. eurų kitais metais kelių priežiūrai ir plėtrai bus mažiau“, – teigė J. Razma. Biudžeto ir finansų komiteto narys Andrius Palionis tvirtina, kad kitais metais kelių priežiūros finansavimas netgi šiek tiek išaugs, nes didinamas dyzelino akcizo tarifas bei auga realizuojamo kuro apimtys. Kitąmet taip pat neplanuojama iš kelių priežiūros programos lėšų imti kitoms reikmėms, kaip buvo iki šiol. Tuo metu liberalas Simonas Gentvilas priekaištavo, kad tokiu sprendimu Seimas siunčiate žinią, jog mokėdamas už kurą gyventojas arba vežėjas pusę savo sumokėto mokesčio „atiduos ne keliams, o kažkam kitam“. Biudžeto ir finansų komiteto pirmininkas „valstietis“ Stasys Jakeliūnas atkreipė dėmesį į tai, kad kelių priežiūrai finansavimas nemažės ir todėl, kad valstybė mažiau išleis kelių remontui, nes gaus pigesnių paslaugų. „Susisiekimo ministerijos pastangos sumažino kainas 20–30 proc. ir erdvės toms kainoms mažinti dar yra“, – sakė S. Jakeliūnas. „Tvarkietis“ Remigijus Žemaitaitis apgailestavo, kad sumažinus iš akcizo gautų pajamų dalį, nukreipiamą kelių priežiūrai, 11 proc. mažiau lėšų bus skiriama žvyrkelių, kaimų ir vietinės reikšmės kelių priežiūrai.