Seimo narys Stasys Jakeliūnas ketvirtadienį Seime vykusioje Vyriausybės valandoje kreipėsi į finansų ministrą V. Šapoką dėl numatomo kitų metų valstybės biudžeto. Jame, pasak S. Jakeliūno, per daug lėšų skiriama skolų aptarnavimui. „Artėja tos dienos, kuomet svarstysime kitų metų valstybės biudžetą. Jokių siūlymų biudžetą didinti nėra, yra tik siūlymai jį mažinti. Kitais metais biudžetas vėl numatomas deficitinis, tad kokią jo dalį sudaro skolų aptarnavimui skiriamos lėšos?“ - klausė S. Jakeliūnas. Finansų ministro teigimu, skolų aptarnavimo išlaidos yra šalies prisiimtas sutartinis įsipareigojimas, o pati skola šiuo metu sudaro 40 procentų bendrojo vidaus produkto (BVP). „Natūralu, kad skolų vienašališkai sumažinti neįmanoma. Tai yra valstybės prisiimtas įsipareigojimas, kiek už kokias paskolas mokėti. Kitais metais planuojamas pusę milijardo eurų siekiantis deficitas, o skolų aptarnavimo išlaidos, siekiančios apie 40 procentų BVP, sieks beveik 600 mln. eurų“, - sakė V. Šapoka.