89 parlamentarai balsavo „už“, nė vieno nebuvo prieš, trys susilaikė. Kaip rašoma Seimo pranešime, įstatymu išplėstas reikalavimų dėl draudimo produktų platinimo taikymas visiems draudimo produktų pardavėjams, įskaitant papildomos draudimo veiklos tarpininkus. Taip pat, atsižvelgiant į rinkoje veikiančius draudimo produktų platinimo veiklos modelius, išskirtos draudimo produktų platintojų kategorijos. Palengvintos draudimo brokerių įmonės įėjimo į rinką ir veikimo sąlygos. Įstatyme nustatyti pagrindiniai proporcingo kvalifikacinių reikalavimų draudimo produktų platintojams modelio veikimo principai. Draudimo brokerių rūmams pavestas brokerių (fizinių asmenų) atestavimo vykdymas. Taip pat nustatyti informacijos teikimo ir interesų konfliktų valdymo reikalavimai. Kiek susiję su tam tikrais gyvybės draudimo produktais, nustatyti aiškesni ir atsakingesni investavimo krypčių valdymo reikalavimai, taip pat nustatyti draudikų įsigijimo ir kitų sąnaudų, susijusių su draudimo sutarčių platinimu, patiriamų dėl gyvybės draudimo sutarties, susijusios su kapitalo kaupimu, sudarymo, išskaičiavimo iš draudėjų įmokų reikalavimai ir draudikų išskaičiavimų, atliekamų apskaičiuojant išperkamąją sumą, ribos. Priimtu naujos redakcijos įstatymu sustiprinta draudimo paslaugų vartotojo apsauga, padidintas draudimo produktų skaidrumas ir konkurencija, teigiama Seimo pranešime. Įgyvendinant Europos Sąjungos direktyvą dėl draudimo produktų platinimo, draudimo įmonės bus priskirtos draudimo produktų platintojams. Joms bei jų darbuotojams, kaip ir visiems kitiems draudimo produktų platintojams, bus nustatomi reikalavimai dėl informacijos draudėjams teikimo ir žinių bei kvalifikacijos, naujai reglamentuotos investicinių gyvybės draudimo produktų platinimo sąlygos, numatytas reikalavimas visais atvejais pateikti standartinį draudimo produkto informacinį dokumentą. Taip pat nustatomas draudimas reklamuoti ar pristatyti paslaugas kaip nepriklausomas, jeigu jos iš tikro tokios nėra, kai atlygis bus gaunamas iš trečiųjų asmenų, o ne draudėjo. Draudimo brokerių įmonėms numatyta galimybė teikti ir kitas finansines paslaugas, kad vartotojai gautų visapusiškas konsultacijas finansinių ir draudimo paslaugų srityje. Naujoje teisės akto redakcijoje nustatomas proporcingų kvalifikacinių reikalavimų nustatymas. Nustatyta, kad draudimo brokerių įmonės atsakys už jose dirbančių draudimo brokerių kvalifikacijos užtikrinimą, draudimo įmonės - už savo darbuotojų ir agentų. Asmenys, prieš pradėdami vykdyti draudimo brokerio veiklą, turės gauti draudimo brokerio licenciją, būti įtraukti į draudimo brokerių sąrašus, išlaikyti kvalifikacinį egzaminą. Egzaminavimas pavestas Draudimo brokerių rūmams. Investicinio gyvybės draudimo reglamentavime įtvirtintas reikalavimas atskleisti visus komisinius mokesčius absoliučia suma, o nutraukiant sutartį, sukauptas kapitalas galės būti mažinamas iki 2 proc. sukaupto kapitalo vertės, bet ne daugiau nei 50 eurų, t. y. sutarties sudarymo išlaidoms padengti.