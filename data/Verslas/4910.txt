„Situacija išlieka nestabili, tad mes nespekuliuosime. Viliamės, kad sunkumus pavyks įveikti“, - sakė TVF Tarptautinio valiutos fondo Pinigų ir kapitalo rinkų departamento direktoriaus pavaduotojas Matthew Jonesas. Antradienį Katalonijos lyderiai pasirašė nepriklausomybės nuo Ispanijos deklaraciją, bet iškart ją pristabdė. Katalonijos vyriausybės vadovas Carlesas Puigdemontas paragino regiono parlamentą atidėti nepriklausomybės paskelbimą, kad būtų galima užmegzti dialogą su Madridu pasitraukimo iš Ispanijos sudėties klausimu. Nepriklausomos Katalonijos perspektyva jau paskatino du stambaus kapitalo bankus - „Sabadell“ ir „CaixaBank“ - perkelti savo registruotas buveines į kitas Ispanijos dalis. Nepaisant sumaišties šalyje, TVF pareigūnai teigia, remdamiesi neseniai atliktu Fondo įvertinimu, kad bendras Ispanijos bankų sektorius stabilus. „Mūsų vertinimu, Ispanijos bankų sistema yra stipri ir atspari galimiems sukrėtimams. Ispanijos ekonomikos prognozė gera“, - pažymėjo Pinigų ir kapitalo rinkų departamento direktorius Tobiasas Adrianas.