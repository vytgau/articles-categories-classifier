„Nerimta, abejinga, šalta – aš tavo klaida/ Lyg sena nemadinga laida – tu mano klaida/ Aš norėčiau išeiti, bet kaip paspausti „Escape“ (angl. išeiti)?“ – toks atlikėjos Atlantos dainos priedainis lietuvių kalba vieno šeštadienio vidurdienį netikėtai pasigirdo per garsiakalbius Baltarusijos sostinės centre. O prie vieno įspūdingiausių Minsko prekybos centrų „Galerija“, kuris įsikūręs pagrindinėje miesto arterijoje – Nugalėtojų prospekte (be kita ko, į jį remiasi ir M. Melnikaitės gatvė), matėsi pavieniai pirkėjai. Kaimyninės šalies Nacionalinio statistikos komiteto duomenimis, vidutinis darbo užmokestis neatskaičius mokesčių („ant popieriaus“) praėjusių metų pabaigoje Baltarusijoje buvo 995 rubliai. Skaičiuojant oficialiu kursu (1/2,42), galiojusiu DELFI žurnalistų viešnagės Minske metu, tai būtų apie 411 Eur. Net jeigu pridėtinės vertės mokesčio tarifas (20 proc.) Baltarusijoje kiek mažesnis negu Lietuvoje, negali sakyti, kad kaimynystėje viskas pigiau. Priešingai, čia daug kas kainuoja panašiai, ar net daugiau nei pas mus, ir su minėto dydžio atlyginimu būtų sunkoka išsiversti.  Kaimyninės šalies žiniasklaidoje galima rasti pranešimų, kad baltarusiai džiaugiasi praėjusiais metais „rekordiškai mažai“, tai yra vos 4,6 proc., augusiomis kainomis. Stebinanti stipraus alkoholio kaina Kas Baltarusijoje tikrai pigiau nei Lietuvoje – tai alkoholiniai gėrimai ir tabako gaminiai. Paprastai vietinės gamybos stiprus alkoholis yra kiek pigesnis nei importinis. Tačiau kai kurios jo rūšys įkainotos labai panašiai kaip ir parduotuvėse Lietuvoje. Pusės litro degtinės butelio kaina vidutiniame prekybos centre prasideda nuo 6 rublių arba 2,4 Eur. Reklamuojama kaip pagaminta Baltarusijoje, tačiau iš pažiūros visiškai nesiskirianti nuo lietuviškos, „Stumbro“ degtinė (0,5 l) prekybos centre Minske atsieina 3,46 Eur. Net oro uosto parduotuvėse, kur paprastai viskas būna kiek brangiau, butelis šio gėrimo kainuoja 4 Eur. Už tokį patį gėrimo butelį internetinėje parduotuvėje „Barbora“ sumokėtumėte bent dukart daugiau – 8,29 Eur. Daugelyje Baltarusijos parduotuvių nesunkiai galima rasti ir lietuviško alaus. Pvz., lietuviškam „Švyturio Ekstra“ alui alui buvo taikoma akcija. 1 pintos (0,568 l) talpos skardinė kainavo 1,89 rublio – tai yra maždaug 0,76 Eur. Lietuvoje šis alus kainuoja daugiau kaip 1 Eur (plius 10 ct užstatas). Kitas lietuviškas alus Minske skaičiuojant eurais kainuoja panašiai kaip ir Lietuvoje: „Utenos Classic“ – 1,29 Eur (0,568 l), „Rinkuškių Seno rūsio“ (0,568 l) – 1,59 Eur, skirtingų rūšių „Raudonų plytų“ (0,33 l) – nuo 1,29 Eur iki 1,49 Eur. Baltarusiškas, rusiškas arba ukrainietiškas alus kaimyninėje šalyje yra pigesnis. Jo kaina prasideda maždaug nuo 0,49–0,59 Eur už pusę litro. Įvairių rūšių vyno kaina prasideda nuo maždaug 4,8–5 Eur už butelį (0,75 l). „Atsiprašau, ar galėčiau paprašyti? – slankiojant tarp parduotuvės lentynų kiek netikėtai klausia tamsiaplaukė mergina ir tiesdama ranką su spalvota skardine tęsia: – Gal galėtumėte man nupirkti šitą?“ „Kas čia? Energetinis gėrimas? – pusiau juokais klausia jos kolega, tačiau sužinojęs, kad tai – alkoholinis kokteilis mandagiai atsisako: – Turbūt per jauna, sakot, trūksta pusmečio? Ką gi, teks pakentėti.“ Vis dėlto, pasisukiojusi po alkoholio skyrių netrukus mergina rado vietinę pagalbininkę, kuri ir nupirko gėrimą. Parduoda iš po prekystalio Viena iš populiariausių kontrabandinių prekių – cigaretės – Baltarusijoje tikrai pigios. Tiesa, nežinodami arba nepaklausę vietinių, jų galite ir nerasti. Jei Lietuvoje ir kitose ES šalyse su rūkymo žala paprastai kovojama didinant akcizus tabako gaminiams, ant jų pakuočių dedant baisius paveiksliukus, tai mūsų kaimyninėje valstybėje cigaretės tiesiog slepiamos nuo pirkėjų. Atskirame parduotuvės skyriuje (panašiai kaip informacijos) už prekystalio esančios lentynos tiesiog užtrauktos žaliuzėmis. Norimą cigarečių rūšį pirkėjai renkasi iš kažko panašaus į meniu, kur paprastu šriftu surašytos parduodamos skirtingų prekės ženklų cigaretės ir jų rūšys. Pigiausių pakelio kaina nesiekia 1 Eur, o už jį parduodamos cigaretės Lietuvoje yra bene triskart brangesnės. Maisto produktai Baltarusijoje taip pat pigesni. Pačios brangiausios duonos pats didžiausias kepalas skaičiuojant mūsų pinigais buvo įkainotas 0,79 Eur. Priklausomai nuo rūšies ir pakuotės svorio, visi kiti duonos gaminiai kainavo kur kas mažiau. Pvz., paprastas batonas – 0,19 Eur. Bent jau iš pirmo žvilgsnio, mėsa kaimyninėje šalyje taip pat pigesnė. Pvz., atšaldyta kiaulienos šoninė (tiek su kaulu, tiek be kaulo) parduodama po 2,73 Eur/kg, skirtingų rūšių jautiena – nuo 4,43 iki 6,73 Eur/kg. Vis dėlto daržovės, kurių pasirinkimas galbūt netgi didesnis nei didžiuosiuose Vilniaus prekybos centruose, Minske nebūtinai pigesnės. Bene brangiausiai – po 2,77 Eur/kg – buvo pardavinėjami švieži agurkai („Barboroje“ – po 1,75 Eur/kg). Šviežių pomidorų galima nusipirkti po 1,2–1,6 Eur/kg, plautų fasuotų bulvių – 1,4–1,75 Eur/kg, o trys fasuoti svogūnai (užauginti pačioje Baltarusijoje) – 0,6 Eur. Daugelyje Baltarusijos sostinės parduotuvių galima rasti įvairių lietuviškų pieno produktų. Vienas iš tokių – sūris „Džiugas“, kurio 180 g svorio pakuotė „Mild“ kainuoja 2,81 Eur (analogiškas produktas „Barboroje“ – 2,59 Eur). Beje, kitaip nei Lietuvoje, įprastose parduotuvėse baltarusiai patys negali pasiimti pirkinių krepšelių – juos parduoda pardavėjos. Mažas krepšelis kainuoja 10 baltarusiškų kapeikų – t. y. maždaug 4 euro centai. Nuo rankinių iki vaistų Jeigu maisto ir kasdienių prekių prekybos centrai Baltarusijoje iš esmės niekuo nesiskiria nuo lietuviškų, tai kitos parduotuvės gali atrodyti kaip iš praeities. Visai netoli „Galerijos“ Minsko centre galima rasti dvi kitas didžiules parduotuves. Viena iš jų primena jau pamirštas universalines parduotuves, kurių plotas suskirstytas ne pagal prekių ženklus, o pagal prekių rūšį – pvz., vienoje dalyje vien batai, kitoje – tik vyriški arba moteriški drabužiai. Kitoje gatvės pusėje įsikūręs prekybos centras kažkuo primena Gariūnų turgavietę, kur kiekvienas prekybininkas turi maždaug vienodo dydžio nedidelį prekybos plotą. Bent jau anksčiau Baltarusija garsėjo gana kokybiškais ir palyginti nebrangiais odos gaminiais. Iš tiesų viename prekybos centre yra didžiulis odos gaminių skyrius. Moteriškos rankinės čia įkainotos (perskaičiavus į eurus) maždaug nuo 12 iki 100 Eur. Tiek vyriškos, tiek moteriškos odinės pirštinės – nuo 20 Eur iki 52 Eur. Mėgėjiškai vertinant, ne pačios geriausios kokybės vyriški ir moteriški odiniai batai kitame prekybos centro gale kainuoja nuo 25 iki 60 Eur ar daugiau (beje, kitaip nei daugelyje lietuviškų parduotuvių vyriškos ir moteriškos avalynės skyriai čia užima vienodą plotą). Iš pažiūros neblogi vyriški kostiumai buvo įvertinti maždaug nuo 60 Eur iki 120 Eur, o marškinių kaina kyla nuo 16 Eur. Lankantis Baltarusijoje tikrai verta užsukti į vaistinę, ypač jeigu kokius nors vaistus vartojate reguliariai. Pvz., pakuotė baltarusiško vaisto nuo skausmo ir temperatūros kainuoja 1,05 rublio – tai yra 0,42 Eur. Nedaug kainuoja ir paracetamolis (0,44 Eur), ar kitas vaistas nuo skausmo ir karščiavimo (0,25 Eur). Pakuotę vaistų, naudojamų spazmams malšinti, galima nusipirkti už 2,51 Eur, o nuo alergijos padedančio vaisto – už 2,25 Eur.