Savivaldybių infrastruktūros plėtros įstatymo projektą rengiančios Aplinkos ministerijos atstovų teigimu, naujas mokestis leis užtikrinti savivaldybių infrastruktūros plėtrą, sudarant sąlygas gyventojams ir įmonėms priimtinomis sąlygomis naudotis inžineriniais tinklais, susisiekimo komunikacijomis ir socialine infrastruktūra. „Nemažai individualių namų statytojų statybos leidimą gauna pareikšdami, kad jiems infrastruktūra nereikalinga. Taip iškyla namai, kurie nėra prijungti prie vandentiekio, nuotekų sistemų ir prie kurių nėra nutiestų kelių ir šaligatvių. Tokių „taupių gyventojų“ gausėja, jie iš savivaldybių ima reikalauti spręsti jų problemas -privesti reikalingas sistemas, asfaltuoti kelius, galiausiai - kurti ir kitą, socialinę, infrastruktūrą -statyti darželius, plėsti viešojo transporto tinklą“, - dienraščiui teigė Aplinkos ministerijos Statybos ir teritorijų planavimo departamento direktorius Marius Narmontas. Savivaldybių atstovai teigia, kad įstatymo projekto jie vis dar nėra matę, nors apie jį kalbama jau ne vienas mėnuo.