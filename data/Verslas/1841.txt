SEB banko vyriausiasis analitikas Tadas Povilauskas teigia, kad didmeninės prekybos sektorius – kalbant tik apie tuos maisto ir gėrimų didmenininkus, kurie nereeksportuoja prekių – labiausiai susijęs su namų ūkio vartojimo Lietuvoje tendencijomis ir yra tiesiogiai priklausomas nuo mažmeninės prekybos rinkos pokyčių. Pasak jo, pernai maisto prekių didmeninės, kaip ir mažmeninės prekybos, apyvarta sparčiau augo dėl didesnių kainų. „Kad realus prekybos augimas sulėtėjo, prekybininkų nedžiugina, nes mūsų rinka atsirėmė į vartojimo ribas dėl mažėjančio gyventojų skaičiaus, kita vertus, didesnės kainos dažnai leidžia uždirbti daugiau, nors marža lieka ta pati“, – VŽ teigė T. Povilauskas. Dienraščio teigimu, ekspertai mano, kad 2018 metai maisto didmenininkams turėtų būti minimalaus augimo metai, nes vartojimas neturėtų augti sparčiau negu šiemet, o visuomenės spaudimas dėl mažesnių kainų išliks didelis.