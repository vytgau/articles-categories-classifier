Kaip informuoja theguardian.com, airių dainininkas, kurio tikrasis vardas ir pavardė yra Paulas Hewsonas, buvo pasyvus akcininkas Maltos kompanijoje, kurios pagrindinė kompaniją „Nude Estates 2“ įsigijo prekybos centrą „Aušra“ Lietuvoje. „Paradise Papers“ atskleidus Bono sąsają su Lietuvos bendrove, VMI specialistai atliko tyrimą ir pareiškė, kad po 2010 m. ekonominio nuosmukio atlikus naują prekybos centro „Aušra“ turto vertinimą, galėjo būti nusižengta įstatymams. Atlikus turto vertinimą, jo vertė sumažėjo beveik 3 mln. eurų, todėl bendrovė galėjo nemokėti 15 proc. pelno mokesčio. Tačiau po „Paradise Papers“ dokumentų paviešinimo buvo pradėtas tyrimas, siekiant išsiaiškinti, ar nebuvo pažeisti Lietuvos įstatymai. Penktadienį pranešta, kad kompanija sumokėjo 34 tūkst. eurų už 2012 m. ir 19 tūkst. eurų delspinigių. Lietuvos VMI atstovė spaudai Rūta Asadauskaitė sakė naujienų agentūrai AFP, kad tyrimas buvo baigtas pernai metų pabaigoje, po jo VMI rekomendavo kompanijai sumokėti mokesčius. Dabar paskelbus, kad kompanija sumokėjo mokesčius ir delspinigius, Bono teigė: „Visiškai pritariu mokesčių įstaigos patikrinimui, džiaugiuosi, kad jis baigtas. Kaip suprantu, „Nude Estates“ savo noru sumokėjo ir padengė (nuostolius) už formalią klaidą, padarytą 2012 m.“ Bono pridūrė – nors patikrinimas neatskleidė, jog įmonė būtų pažeidusi įstatymus, jis nėra patenkintas, kad klaida buvo pastebėta tik po patikrinimo. „Nurodžiau savo konsultantams nutraukti mano investicijas kompanijoje, kad nebūčiau su tuo susijęs“, – pareiškė Bono.