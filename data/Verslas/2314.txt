Įmonė pranešė, kad jos pajamos praėjusiais metais siekė 106,5 mln. eurų - 2,6 proc. daugiau negu 2016 metais. Bendrovės grynasis pelnas pernai, palyginti su užpernai, padidėjo 23,2 proc. iki 17 mln. eurų. Tuo metu pelnas prieš mokesčius, palūkanas bei nusidėvėjimą ir amortizaciją (EBITDA) 2017 metais siekė 31,3 mln. eurų, arba 9,5 proc. daugiau negu 2016-aisiais. „Gerą 2017 metų rezultatą pavyko pasiekti dėl didelių pastangų ir vidinių resursų sutelktų į rizikų valdymą, konkurencingų sąlygų naftos terminaluose sudarymą ir laiku priimamų sprendimų - tiek technologinių, tiek komercinių“, - teigiama pranešime. Tačiau šiais metais, palyginti su 2017 metais, „Klaipėdos nafta“ planuoja mažesnes pajamas ir pelną. Šiemet bendrovės pajamos turėtų sumažėti 3,6 proc. iki 102,6 mln. eurų, o grynasis pelnas - smukti 40 proc. iki 10,2 mln. eurų. Įmonės EBITDA sumažės 14 proc. iki 26,9 mln. eurų. „Klaipėdos nafta“ teigia, kad prastesnius rezultatus prognozuoja, nes remiasi konservatyvesnėmis prielaidomis. „Esminės 2018 metų grėsmės, į kurias buvo atsižvelgiama sudarant metinį biudžetą, tai dinamiška tarptautinė geopolitinė padėtis, lemianti naftos produktų perkrovimo kiekių svyravimą ir nuolat reikšmingai kintančios žaliavinės naftos kainos rinkoje“, - teigiama pranešime. Be to, pasak įmonės, neįvertinti vienkartiniai veiksniai, galintys pagerinti rezultatus. 2017 metais į bendrovės talpyklas Klaipėdos bei Subačiaus naftos terminaluose perkrauta beveik 7,2 mln. tonų naftos produktų - 1,4 proc. mažiau nei per 2016 metus, kai buvo perkrauta 7,3 mln. tonų. Anot įmonės, naftos krova sumažėjo dėl nepalankios geopolitinės situacijos pirmąjį 2017 metų pusmetį. Tuomet Rusija apribojo naftos tiekimą Baltarusijos naftos perdirbimo gamykloms, kurios produkciją eksportuoja per Klaipėdą. SGD terminale pernai išdujinta ir perkrauta 12,646 mln. megavatvalandžių (MWh) dujų, kai 2016 metais - 14,611 mln. MWh). Įmonė nurodo, kad pernai pardavė susikaupusių naftos produktų likučius, už kuriuos gavo 1,2 mln. eurų pajamų, papildomos SGD terminalo pajamos dėl dujų pajėgumų koregavimo siekė 2,2 mln. eurų bei dėl pelno mokesčio įstatymo pasikeitimų atlikti finansiniai koregavimai padarė 1 mln. eurų teigiamą įtaką per atidėtojo pelno mokesčio skaičiavimo pasikeitimą.