DELFI pavyko gauti Kasos aparatų kvitų žaidimo taisyklių projektą. Jame aiškiau apibrėžta, kokie asmenys galės dalyvauti loterijoje, kurie čekiai galės žaisti kaip ir kokie prizai bus skirti laimėtojams. Taisyklėse numatyta, kad žaidime dalyvaus tik patvirtintose turgavietėse gauti kvitai už pirktas prekes ir nustatytose vietose gauti kvitai už paslaugas. „Kvitai, išduoti už mažmeninės prekybos tinklų parduotuvėse, degalinėse, vaistinėse parduotą maistą ar gėrimus arba sveikatos paslaugas (pavyzdžiui, kava, dešrainiai, kraujospūdžio matavimas ar pan.), žaidime negali būti registruojami“, – rašoma projekte. Be to, žaidime būtų registruojamas tik toks kvitas, kurio suma už įsigytą prekę ar suteiktą paslaugą būtų ne mažesnė nei 1 Eur. Žaidime bus galima dalyvauti neribotą kartų skaičių, tačiau vienas kvitas galės būti užregistruotas tik vieną kartą. Žaidime galės dalyvauti bent 14 metų sulaukę gyventojai. VMI darbuotojai ir jų šeimų nariai, taip pat žaidimo organizavimo konkursą laimėjusios bendrovės „Algoritmų sistemos“ darbuotojai ir jų giminaičiai (t. y. sutuoktiniai ir vaikai) tokiu būdu praturtėti negalės. Norintys dalyvauti loterijoje gautą kvitą turės registruoti specialioje interneto svetainėje, kurioje reikės įrašyti ne tik kvito, bet ir kasos aparato numerį, taip pat žaidėjo telefono numerį. Kiekvieną savaitę 10 žaidimo laimėtojų, būtent per tą savaitę gavusių kvitus, išsidalins po 200 Eur vertės prizus. Kiekvieną mėnesį vienas žmogus galės laimėti 5 tūkst. Eur. „Atsitiktinių skaičių generatoriumi savaitinio žaidimo laimėtojai yra nustatomi kiekvieną antradienį, o mėnesinio žaidimo – kiekvieno kito mėnesio pirmąjį antradienį“, – rašoma taisyklėse. Tomis pačiomis dienomis laimingi kvitai bus skelbiami žaidimo interneto svetainėje ir nacionalinėje televizijos programoje, o jų savininkai dar bus informuojami trumpąja SMS žinute. VMI plačiau nekomentavo taisyklių projekto, tačiau Verslo elektroninėje erdvėje ir elektroninėmis priemonėmis kontrolės skyriaus vedėjas Rolandas Puncevičius patvirtino, kad žaidime bus galima registruoti kasos aparatų fiskalinius kvitus, gautus už suteiktas paslaugas (pvz., maitinimo, kirpimo, remonto ir pan.) bei turgavietėse įsigytas prekes. „Šiuo metu Kvitų žaidimo taisyklės nėra galutinai patvirtintos, todėl kol kas diskutuoti dar kiek per anksti. Tačiau kitą savaitę planuojame projektą pristatyti viešai – atvirai diskusijai. Tikimės, jog Taisyklės bus patvirtintos ne vėliau kaip lapkričio 20 dieną, o Kvitų žaidimas startuos ne vėliau kaip lapkričio 30 d.“ – informavo vedėjas. Primename, kad neseniai Vilniuje pareigūnai lankėsi Kalvarijų ir Halės turgavietėse, kur tikrino, kiek prekeiviai turi pinigų ir kiek jų turėtų būti pagal kasų rodmenis. Iš viso buvo patikrinta per 10 prekybos vietų, kuriose pagal teisės aktų reikalavimus yra privalomas naudojimasis kasos aparatu. „Situacija yra labai įvairi, prekybos vietose oficialiai neapskaitytų pinigų kiekis sudarė nuo 33 proc. iki 94 proc. Taip pat norime pabrėžti, kad neapskaitytų pinigų buvo aptikta didžiojoje daugumoje patikrintų prekybos vietų. Patikrinimų rezultatai patvirtina keltas prielaidas, kad prekyba turgavietėse vykdoma pažeidžiant įstatymus, dalis gaunamų pajamų yra oficialiai neapskaitoma ir nuo jų nėra sumokami privalomi mokesčiai, kas sukuria vadinamą „šešėlį“, – patikrinimus tada komentavo Kriminalinės policijos ekonominių nusikaltimų tyrimo valdybos viršininkas Audrius Vaskela. Tačiau patys prekybininkai teigė, kad pareigūnų rasti pinigai buvo jų asmeniniai, o ne verslo. Laikyti juos atskirai tik rekomenduojama, taigi jie nedarę nieko neteisėto.