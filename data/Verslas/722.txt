Tai bus jau antras grupės tinklas Lenkijoje – 2012 metais ji už neįvardijamą sumą įsigijo 21 tinklo „Aldik“ parduotuvę, dabar jų skaičius siekia 30. „Leidimas yra svarbus žingsnis „Emperia Holding“ akcijų įsigijimui. Tikimės, kad kitas etapas taip pat bus sklandus ir pasibaigus pasiūlymo terminui, sėkmingai užbaigsime šį sandorį“, – pranešime teigė „Maxima grupės“ vadovas Dalius Misiūnas. „Maxima Grupė“ Varšuvos vertybinių popierių biržoje yra pateikusi pasiūlymą įsigyti 100 proc. „Emperia Holding“ akcijų, o pasiūlymas galioja iki balandžio 12 dienos. Už vieną akciją siūloma 100 zlotų, o visų išleistų akcijų kaina siekia 1,192 mlrd. zlotų (apie 283 mln. eurų). „Maxima grupė“ gali atsisakyti pirkti akcijas, jeigu į pasiūlymą atsilieps mažiau nei 66 proc. akcininkų arba nebus įgyvendintos kitos sutartos sąlygos. Grupė buvo du kartus (vasarį ir kovą) pratęsusi siūlymą įsigyti akcijas. Pernai lapkritį skelbta, kad Varšuvos biržoje kotiruojama 48,84 proc. „Emperia Holding“ akcijų, pati įmonė yra įsigijusi 3,47 proc., o likusią 47,69 proc. dalį valdo investicijų fondai (15,06 proc. – „Altus“, 11,82 proc. – „Ipopema“, 7,92 proc. – AXA, 6,77 proc. – „Aviva“, 6,12 proc. – „Nationale-Nederlanden“, 3,47 proc. – „Elpro Development“). Anot „Emperia Holding“, „Ipopema“ ir „Altus“ fondai įsipareigojo parduoti akcijas pasiūlymo metu. „Stokrotka“ Lenkijoje turi 436 parduotuves, tinklas užima apie 20 proc. parduotuvių rinkos. Įmonėje dirba apie 8,2 tūkst. darbuotojų, jos apyvarta 2016 metais siekė 570 mln. eurų. „Emperia Holding“, be „Stokrotkos“, valdo nekilnojamojo turto plėtros bendrovę „Elpro Development“ ir IT bendrovę „Infinite“. „Maxima grupė“ valdo prekybos tinklus „Maxima“ (Baltijos šalyse), „Aldik“ (Lenkijoje), „T-Market“ (Bulgarijoje) ir elektroninę maisto parduotuvę „Barbora“. Konsoliduota grupės apyvarta 2016 metais siekė 2,69 mlrd. eurų.