Anot finansų viceministrės Daivos Brasiūnaitės, siūlomas 0,3 proc. NT mokestis ne pagrindiniam gyvenamajam būstui daugumai gyventojų - 70 proc. - siektų 30 eurų per metus. Todėl, anot jos, sukčiauti, perrašinėjant būstą kitiems asmenims, paprasčiausiai neapsimokėtų. Iš šio mokesčio tikimasi surinkti apie 11 mln. eurų. Tačiau tuo pačiu ministerija įsitikinusi, kad šis mokestis padės stabdyti nekilnojamojo turto rinkos perkaitimą. „Galiu sakyti, jog tai paveiks teigiamai ir tai padės išvengti nekilnojamojo turto burbulų, nes akivaizdžiai stebime tendenciją, kad gyventojai, turintys vieną ar du būstus, ima paskolas, kad būtų galima išnuomoti būstą, ir tai turi poveikį šios rinkos kaitimui“, - antradienį spaudos konferencijoje sakė finansų ministras Vilius Šapoka. Anot jo, tai padės nepasikartoti prieš dešimtmetį buvusiam NT burbului. Ministras nevertino, ar dėl naujo mokesčio galėtų kilti nuomos kaina, teigdamas, kad ją lemia „daug veiksnių, ne vien mokesčiai“. „Kalbant apie NT rinkos kainų pokyčius, šioje srityje reikėtų žiūrėti į keletą veiksnių, ne tik mokesčiai lemia, bet ir žmonių perkamoji galia, paklausa, pasiūla“, - sakė V. Šapoka. Pagal Vyriausybės siūlymą, nekilnojamajam turtui, kurio vertė didesnė nei 220 tūkst. eurų, ir toliau būtų taikoma 0,5 proc. mokesčio tarifas. NT vertei siekiant nuo 300 iki 500 tūkst. eurų - taikomas 1 proc. tarifas, o vertei, viršijančiai 500 tūkst. eurų, - 2 proc.