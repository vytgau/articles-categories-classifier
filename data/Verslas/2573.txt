Statybininkų asociacijos prezidentas Dalius Gedvilas teigia, kad statybų bendrovėms šis sąrašas ne toks aktualus, nes galbūt joms sunkiau atitikti kriterijus ir yra paprastesnių įdarbinimo priemonių: „Galbūt yra parankesnis kitas modelis - nuomotis darbininkus iš Lenkijos per laikino įdarbinimo įmonę, nesusisaistant darbo santykiais“. Asociacija agituoja už kitokį sąrašą – D. Gedvilas siūlo, kad Lietuva perimtų gerąją kitų šalių, pavyzdžiui, Šveicarijos, praktiką, kai metų gale yra deklaruojama, kiek kokių specialistų reikės ir bus įleidžiama į šalį iš užsienio. Darbuotojas pretenduoja į tam tikrą laisvą specialisto vietą ir laukia pasiūlymų iš Šveicarijos bendrovių. Taip esą paprasčiau vyksta vizų išdavimo procesas, šių darbuotojų apskaita. Statybininkų asociacija vasario 1 dieną tikisi užbaigti šiuo metu vykdomą apklausą, kokiuose Lietuvos regionuose, kokių darbininkų statybos įmonėms trūksta, ir sieks, kad pagal jų sąrašą būtų įgyvendinta minėta sistema Lietuvoje.