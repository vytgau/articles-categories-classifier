Jei Vyriausybė ir Seimas pritars, cigarečių minimalus akcizas didėtų 5,4 proc. iki 59 eurų, o kombinuotas akcizo tarifas turėtų būti 96 eurai už 1 tūkst. cigarečių - šiuo metu šis rodiklis siekia 90 eurų. Pagal Europos Sąjungos (ES) reikalavimus cigarečių akcizas nuo 2018 metų turi būti ne mažesnis kaip 90 eurų. Apytikriai skaičiuojama, kad dėl tokio akcizo padidinimo pakelis cigarečių brangtų apie 10 centų. Akcizas už cigarus ir cigariles didėtų nuo 33 euro iki 37 eurų už kilogramą, arba 12,1 proc. Paskutinį kartą tabako akcizai didėjo šių metų kovą: cigarams ir cigarilėms - apie 10,5 proc., minimalus – apie 6 proc. Finansų ministerija taip pat siūlo nuo kitų metų sausio dyzelino akcizą didinti nuo 330,17 euro iki 347 eurų, o žemdirbiams skirto dyzelino - 2,7 karto iki 56 eurų už 1 tūkst. litrų.