Bendrovė „Kauno energija“ kovą šilumą parduos po 5,33 cento (be PVM) už kilovatvalandę (kWh) – 5,2 proc. mažiau nei vasarį, bet 7,9 proc. daugiau nei pernai kovą. Tai bus didžiausia kaina tarp visų didmiesčių. Dėl pastaruoju metu Kaune išaugusios šilumos kainos vieni kitus kaltina nepriklausomi šilumos gamintojai (NŠG) ir „Kauno energija“. Anot pastarosios, šilumos brangimą lėmė įmonei šilumą parduodančių gamintojų daugiau kaip penktadaliu padidinta kaina, tuo metu pastarieji tvirtina, kad kainas mieste lemia „Kauno energijos“ kainodara ir pelno siekis. Pigiausiai šilumą kovą ketina parduoti „Šiaulių energija“ – po 4,55 cento, arba 2,5 proc. daugiau nei vasarį ir 7,5 proc. daugiau nei pernai kovą. Sostinės savivaldybės kontroliuojama įmonė Vilniaus šilumos tinklai šilumą kovą parduos po 4,65 cento – 0,2 proc. brangiau nei vasarį ir 8,4 proc. brangiau nei pernai kovą. Vilniuje šilumos kaina pernai keliems mėnesiams buvo sumažinta daugiau nei ketvirtadaliu, Kainų komisijai nustačius, kad buvusi sostinės šilumos tiekėja „Vilniaus energija“ 2012–2014 metais nepagrįstai gavo 24,3 mln. eurų viršpelnio. „Klaipėdos energijos“ parduodamos šilumos kaina sieks 5,14 cento – 2,3 proc. mažiau nei vasarį, tačiau 1,8 proc. daugiau nei pernai kovą. Tuo metu „Panevėžio energija“ kaina bus 5,27 cento – atitinkamai 0,4 proc. ir 2,2 proc. mažiau.