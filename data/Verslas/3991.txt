Neringos savivaldybė ir valstybė turės padengti patirtą žalą, sumokėti milijonines kompensacijas nekilnojamojo turto savininkams, kurie jo neteks. „Jei išsipildys blogiausias scenarijus, mūsų savivaldybė gali tapti nemoki – užgriuvus ieškiniams dėl žalos kompensavimo Neringa patirtų milžinišką finansinį smūgį – pinigai būtų nurašomi iš savivaldybės sąskaitos. Nežinau, iš kur reikėtų gauti pinigų. Galbūt parduoti oro uostą, krantines ar kitą nekilnojamąjį turtą“, – dienraščiui sakė Neringos meras Darius Jasaitis ir stebėjosi, kad atpirkimo ožiais tampa legaliai nekilnojamąjį turtą įsigiję žmonės, o ne jį pastatę verslininkai, kurie galbūt jau seniai bankrutavo. Tarp griauti pasmerktų pastatų nurodomi Juodkrantėje esantis druskų sandėlis, kotedžas, du gyvenamieji namai (juose - ir šeimos su mažamečiais vaikais), trys gyvenamieji namai Preiloje, du namai, kuriuose įsikūręs restoranas „Nidos seklyčia, Nidoje.