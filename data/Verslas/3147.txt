Šiemet tarpbankiniai (tarp skirtingų bankų ar kredito unijų) pinigų pervedimai nevyks gruodžio 23-26 dienomis, tai yra 4 dienas. Norint pinigus pervesti iš vieno banko į kito banko sąskaitą tą pačią darbo dieną, dar iki šventinio savaitgalio, pervedimą reikės atlikti ne vėliau nei gruodžio 22 d. 16 val., primena Lietuvos bankų asociacija. Kitu atveju, pinigai bus įskaityti tik artimiausią darbo dieną – po Šv. Kalėdų, gruodžio 27 d., trečiadienį. Tai galioja ir nustatytiems periodiniams mokėjimams. Analogiška situacija bus ir prieš Naujuosius. Norint pinigus pervesti iš vieno banko į kito banko sąskaitą tą pačią darbo dieną, dar iki šventinio savaitgalio, pervedimą reikės atlikti ne vėliau nei gruodžio 29 d. 16 val. Kitu atveju, pinigai bus įskaityti tik artimiausią darbo dieną – po Naujųjų, sausio 2 d., antradienį. Atsiskaitymai mokėjimo kortelėmis prekybos vietose veiks taip pat kaip bet kurią dieną. Be jokių trikdžių bus galima atsiskaityti mokėjimo kortelėmis internetinėse parduotuvėse. Pinigų gryninimas bankomatuose veiks kaip įprastai.