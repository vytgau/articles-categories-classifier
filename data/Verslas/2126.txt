Anot mero Remigijaus Šimašiaus, tai biudžetui kainuos apie 29 tūkst. eurų – būtent už šią sumą įprastai šventinę dieną nuperkama vienkartinių bilietų. Jis pabrėžė, jog nemokamas viešasis transportas svarbus ir dėl to, jog nemaža dalis automobilių stovėjimo aikštelių Vilniaus centre bus uždarytos dėl renginių. R. Šimašius teigė, kad šventiniai renginiai prasidės ryte ir truks iki vakaro, tad taip savivaldybė siekia, jog gyventojai turėtų galimybę juose dalyvauti „neribodami savęs dėl transporto išlaidų, ir kartu mažindami galimas spūstis dėl į centrą atvykstančių automobilių“. Vilnius nėra pirmasis Baltijos šalyse, siūlantis šią iniciatyvą – pernai lapkričio 18-ąją, Latvijai švenčiant valstybės atkūrimo 99-ąsias metines, Rygoje viešasis transportas taip pat buvo nemokamas. Vasario 16-ąją minint valstybės šimtmetį sostinėje renginiai vyks S. Daukanto aikštėje, Signatarų namuose, Vilniaus arkikatedroje ir kitose miesto erdvėse, Lietuvos valstybės atkūrimo akto signatarai bus pagerbiami Rasų kapinėse. 1918 metų vasario 16 dieną Lietuvos Taryba paskelbė atkurianti nepriklausomą Lietuvos valstybę.