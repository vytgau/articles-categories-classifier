Pirmadienį „Facebook“ akcijų kursas krito 6,8 proc. ir smukimas procentais buvo didžiausias nuo 2014 metų kovo mėnesio. Akcijos per dieną atpigo 12,53 JAV dolerio – labiausiai nuo „Facebook“ pradinio viešo akcijų platinimo (IPO), kuris įvyko 2012 metų gegužę. Įmonės kapitalizacija sumažėjo beveik 40 mlrd. JAV dolerių. Akcijų kurso griūtį išprovokavo pranešimai apie Didžiosios Britanijos įmonę „Cambridge Analytica“, kuri gavo prieigą prie 51,3 mln. socialinio tinklo naudotojų asmens duomenų. Nuo 2018 metų pradžios M. Zuckerbergas pardavė apie 4,9 mln. „Facebook“ akcijų. Atsižvelgiant į vidutinę svertinę akcijų kainą, nurodytą JAV vertybinių popierių ir biržų komisijai (SEC) pateiktuose dokumentuose, jis iš šių operacijų uždirbo apie 900 mln. JAV dolerių. Po kovo 19 dienos griūties šios akcijos kainuotų 855 mln. JAV dolerių. „Facebook“ atstovė Vanessa Chan agentūrai „MarketWatch“ pareiškė, kad įplaukos iš akcijų pardavimo buvo skirtos M. Zuckerbergo su sutuoktine 2015 metais įkurtos labdaros organizacijos projektų finansavimui. Rugsėjį M. Zuckerbergas SEC pranešė, jog šios labdaros organizacijos veiklos finansavimo tikslais per 18 mėnesių ketina parduoti „Facebook“ akcijų už mažiausiai 6 mlrd. JAV dolerių.