JAV restoranų, veikiančių bent 13 mėnesių, pardavimai trečiąjį ketvirtį išaugo 4,1 proc., pranokę „Consensus Metrix“ apklaustų analitikų prognozes (3,4 proc.). „McDonald's“ mėgina sustabdyti lankomumo mažėjimą JAV restoranuose, kuriems tenka didesnioji pelno dalis, inicijuodama įvairias naujas programas, skirtas pritraukti klientus. Pardavimų augimą paskatino tokie specialūs bendrovės pasiūlymai kaip nealkoholinių gėrimų pardavimas už dolerį, gėrimų „McCafe“ kavinėse - už du dolerius ir akcija „McPick 2“, leidžianti klientams pasirinkti du meniu punktus už penkis dolerius. Teigiamos įtakos statistikai padarė ir sprendimas JAV klientams pasiūlyti galimybę patiekalus iš pusryčių meniu užsisakyti visą dieną. Pasauliniu mastu bent 13 mėnesių veikiančiuose tinklo restoranuose pardavimų apimtys kilstelėjo 6 procentais, nors analitikai prognozavo 4,5 proc. prieaugį. „McDonald's“ grynasis pelnas per ketvirtį, pasibaigusį rugsėjo 30 d., lyginant su analogišku laikotarpiu prieš metus, padidėjo nuo 1,28 mlrd., arba 1,50 dolerio vienai akcijai, iki 1,88 mlrd. , arba 2,32 dolerio vienai akcijai. Bendros trečiojo ketvirčio pajamos sumažėjo 10,4 proc., iki 5,75 mlrd. JAV dolerių, analitikai vidutiniškai prognozavo 5,74 mlrd. JAV dolerių, nurodoma įmonės ataskaitoje.