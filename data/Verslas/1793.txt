„Verslas rytuose pelningas, bet ir labai rizikingas“ – tikriausiai su šiuo teiginiu sutiks kiekvienas verslininkas, turėjęs verslo reikalų Rusijoje", - teigia įmonių kreditingumą vertinančios bendrov4s „Creditreform Lietuva“ direktorius Saulius Žilinskas. Pasak jo, to priežastis yra didelė tikimybė „užtaikyti“ ant įmonės, kuri buvo sukurta apgauti partnerį ir pasislėpti su pinigais ar vykdyti kitokius neteisėtus veiksmus. 2017-aisiais Rusijos juridinių asmenų registro tvarkytoja – Federalinė mokesčių tarnyba - įgijo teisę išbraukti įmones, kurių duomenys neteisingi ir kurios per pusmetį jų nepataisys. Tarp jų ir didelė dalis fiktyvių, vienadienių įmonių, kurios kėlė pavojų sąžiningai veikiančiam verslui. Būtent dėl šios priežasties iš juridinių asmenų registro buvo pašalinta 547 tūkstančiai įmonių. Iš viso 2017 m. iš verslo subjektų sąrašų išbraukta 647 tūkst. juridinių asmenų, o įregistruota 454 tūkst. naujų įmonių. Jei užpernai registrų tvarkytojai „šienavo“ vienadienes įmones didmiesčiuose, pavyzdžiui, Maskvoje registruotų verslų skaičius sutirpo 172 tūkstančiais, tai 2017-aisiais jų sumažinta regionuose. „Vertinant pastangas išvalyti juridinių asmenų registrą nuo vienadienių ir apleistų įmonių kiek keistai atrodo šiuo metu aktyviai propaguojama skaitmeninės ekonomikos idėja, pagal kurią Rusijoje turi būti leista steigti verslą be realaus pašto adreso, tiesiog naudojantis pašto dėžute ar net virtualiu adresu", - rašoma pranešime. Įdomu tai, kad įmonė ar jos vadovas nerandami fiziniu įmonės adresu, nurodytu Juridinių asmenų registre, Federalinė mokesčių tarnyba laiko vienu iš įrodymų, kad įmonė yra vienadienė. Šių metų pradžioje Rusijoje buvo įregistruota 4 731 mln. juridinių asmenų. Iš jų Maskvoje – 938,8 tūkst., Sankt Peterburge – 337,9 tūkst. ir Maskvos srityje – 229,2 tūkst.