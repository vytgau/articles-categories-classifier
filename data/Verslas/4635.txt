„Galime konstatuoti, kad ilgalaikiai fondų rezultatai yra stiprūs. Ekonomikos ciklui esant pakilime, didžiausią grąžą šiemet uždirba daugiausiai į akcijas investuojantys fondai. Tačiau visada žvelgiame ir į ilgalaikę perspektyvą ir laikomės gyvenimo ciklo tikslus atitinkančio investicijų balanso“, - sako LIPFA prezidentas Šarūnas Ruzgys. Didžiausia grąža šiemet pasižymėjo fondai, investuojantys tik į akcijas arba tie, kuriuose akcijos sudaro didžiausią dalį įsigyjamų vertybinių popierių. Tik į akcijas investuojantys II pakopos pensijų fondai šiemet pasiekė 4,87 proc. grąžos svertinį vidurkį, fondai, kurių investicijos į akcijas siekia iki 70 proc., - 3,07 proc. Konservatyvesnių fondų, kurių investicijos į akcijas siekia iki 30 proc., grąžos svertinis vidurkis 1,14 proc., o visiškai konservatyvių - 0,33 proc. Balansuoti pensijų išmokas ir ateityje „Sodrai“ tenkančią naštą mažinti turintys II pakopos pensijų fondai yra glaudžiai susiję su socialinėmis bei ekonominėmis šalies tendencijomis: sparčia emigracija bei situacija darbo rinkoje. Šiemet per tris ketvirčius naujas pensijų kaupimo sutartis II pakopoje sudarė 33,4 tūkst. žmonių ir tai yra vidutinis rezultatas, lyginant su ankstesniais laikotarpiais, tarp jų ir 2008 m. ekonomine bei finansine krize, tačiau geras rodiklis, įvertinant darbo jėgos nutekėjimą į užsienį ir gyvenimo trukmės ilgėjimą. Pasak Š. Ruzgio, ši tendencija išsilaikys ir laipsniškai stiprės, nes Lietuvos visuomenė sens, demografinė padėtis tik prastės. „Žmonių finansinis raštingumas nuolat auga, globalios tendencijos bei informacijos gausa skatina kur kas geresnį suvokimą ir realistinį situacijos vertinimą. Tai rodo, kad į II pakopos pensijų fondus ateina nauji klientai, suprantantys, kad senatvėje gali ir nelikti, kas juos išlaikytų pagal dabartinį „Sodros“ įmokų surinkimo ir paskirstymo modelį. Dalis Lietuvos gyventojų renkasi kitas šalis darbui ir gyvenimui, sąlyginis dirbančiųjų ir pensininkų santykis tik prastėja pastarųjų nenaudai, todėl jauni, į darbo rinką ateinantys žmonės renkasi papildomų pensijų pajamų galimybę, atsietą nuo dirbančiųjų skaičiaus ir kur kas labiau suasmenintą, priklausančią nuo paties kaupiančiojo pastangų ir indėlio“, - sako Š. Ruzgys. II pakopos pensijų fondų dalyvių skaičius rugsėjo 30 d. siekė 1,283 mln. Nepaisant 2008 m. vykusios finansų krizės, vidutinė metinė pensijų fondų grąža, atskaičius valdymo mokesčius, siekia 4,9 proc., ir tai beveik 2 procentiniais punktais daugiau nei 3,1 proc. siekusi metinė infliacija. Lietuvos banko duomenimis, pagal dalyvių skaičių didžiausią rinkos dalį užima „Swedbank investicijų valdymas“ - 513,1 tūkst. Toliau rikiuojasi „SEB investicijų valdymas“ (286,3 tūkst.), „Aviva Lietuva“ (225,7 tūkst.), „Luminor investicijų valdymas“ (134,9 tūkst.) ir „INVL Asset Management“ (114 tūkst.). Pagal grynuosius aktyvus taip pat pirmauja „Swedbank investicijų valdymas“ - 1,033 mlrd. eurų. „SEB investicijų valdymas“ valdo 721 mln. eurų, „Aviva Lietuva“ - 432,4 mln., „Luminor investicijų valdymas“ - 297,4 mln., „INVL Asset Management“ - 295,9 mln. eurų.