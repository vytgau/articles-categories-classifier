Ikiteisminį tyrimą šioje byloje atliko STT Panevėžio valdybos pareigūnai, jiems vadovavo Panevėžio apygardos prokuratūros Organizuotų nusikaltimų ir korupcijos tyrimo skyriaus prokurorai. STT pareigūnai domėtis Biržų rajono savivaldybės užsakymu atliekama dvejų kultūros namų rekonstrukcija ėmė po to, kai užsakovams kilo įtarimų dėl darbų apimties ir kokybės. Abiejuose kaimuose kapitalinio remonto darbus atliko viešųjų pirkimų konkursą laimėjusi vilniečio M. D. vadovaujama bendrovė. Šie projektai buvo įgyvendinami Biržų rajono savivaldybės, ES struktūrinių fondų paramos ir valstybės biudžeto lėšomis. Biržų rajono apylinkės teismui perduotoje byloje kaltinimai pateikti 4 asmenims. Vilniuje gyvenantis 38 metų uždarosios akcinės bendrovės direktorius M. D. kaltinamas sukčiavimu, dokumentų suklastojimu bei neteisėtu svetimo dokumento panaudojimu. Jo pavaldinys, šioje bendrovėje statybos darbų vadovu dirbęs 71 metų vilnietis V. K. kaltinamas dokumentų klastojimu. Dviems statybų techniniams prižiūrėtojams – Mažeikiuose gyvenančiam 52 metų L. B. ir 62 metų biržiečiui B. Ž. pateikti kaltinimai netinkamai atlikus savo tarnybines pareigas dėl neatsargumo. Įtariama, nuo 2012 metų spalio mėn. iki 2014 metų kovo mėn. M. D., galimai suklastodamas darbų atlikimo aktus, sąskaitas faktūras, pažymas apie atliktų darbų vertę ir išlaidas bei šiuos dokumentus panaudodamas, neteisėtai, apgaule savo bendrovės naudai įgijo Biržų rajono savivaldybei priklausančius daugiau 20 tūkst. eurų. Šie pinigai M. D. bendrovei buvo pervesti, kaip apmokėjimas už tariamai atliktus statybos darbus. Kartu teisiamas M. D. pavaldinys V. K. kaltinamas, kad suklastojo ir panaudojo dokumentus – statybos darbų žurnaluose įrašė ir savo parašu patvirtino žinomai melagingus duomenis apie neva atliktus darbus bei šiuos dokumentus pateikė statinių statybos techniniams prižiūrėtojams. Abu statybų techniniai prižiūrėtojai kaltinami tuo, kad privalėdami atlikti techninę priežiūrą ir kontroliuoti pagal rangos sutartį atliekamų darbų kokybę bei mastą, tinkamai savo pareigų neatliko, patvirtino neteisingus duomenis ir taip sudarė sąlygas M. D. suklastoti dokumentus, juos panaudoti, todėl statybų bendrovė galėjo neteisėtai įgyti Biržų rajono savivaldybei priklausančius pinigus. Byla perduota nagrinėti į Biržų rajono apylinkės teismą.