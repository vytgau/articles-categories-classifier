Naują dizaino koncepciją miestui sukūrė Vilniaus dailės akademijos studentė Elena Lašaitė, tai – Vilniaus miesto ir Vilniaus dailės akademijos bendradarbiavimo projektas. Pirmieji nauja spalva nudažyti privačių vežėjų „Isuzu“ autobusai pristatyti praėjusių metų rugsėjo pradžioje. Miesto savivaldybė nusprendė, kad visi sostinėje važinėjantys autobusai ir troleibusai turėtų būti nudažyti ta pačia raudona spalva. Tačiau, pasak bendrovės „Vilniaus viešasis transportas“ l. e. technikos direktoriaus pareigas Mindaugo Žalkausko, vėliau dėl troleibusų persigalvota. Baimindamasi, kad vilniečiai nepradėtų painioti tais pačiais maršrutais važinėjančių transporto priemonių, Vilniaus miesto savivaldybė priėmė sprendimą troleibusus palikti dvispalvius, tik pakeisti dabartinę raudoną spalvą tokia pačia, kokia šiuo metu naujai perdažomi autobusai. „Kodėl pasirinkta raudona spalva? Ji – ryški, o viešasis transportas turi skirtis bendrame sraute. Be to, miestui reikia spalvų. Todėl ir priimtas sprendimas autobusus nudažyti raudonai“, – aiškina M. Žalkauskas. Netrukus į miestą atvyksiantys nauji autobusai ir troleibusai jau bus nudažyti naujomis spalvomis. Senuosius žadama perdažyti laipsniškai. „Pradėjome nuo senųjų „Volvo“ autobusų, kurie į miestą atvyko maždaug prieš dešimtmetį. Šiuo metu dar eksploatuojame 88 tokias transporto priemones, pamažu jie keičia spalvą iš sidabrinės į raudoną“, – pasakoja M. Žalkauskas. Vėliau ateis eilė ir 58 už ES lėšas bei pagal Klimato kaitos programą pirktiems sidabriniams „Castrosua“, „Solaris Urbino“, MAN „Lion‘s City“ autobusams. Neseniai bendrovės „Vilniaus viešasis transportas“ įsigyti MAN autobusai bus dažomi vėliausiai – trys dešimtys autobusų ir taip yra raudoni, skiriasi tik jų atspalvis. Pasak M. Žalkausko, vieną autobusą perdažyti užtrunka maždaug savaitę. Kai transporto priemonės – nenaujos, nuvažiavusios po keletą šimtų tūkstančių kilometrų, tenka jas ne tik dažyti, bet ir nuo kėbulo šalinti rūdis, glaistyti. Iš viso vilniečiai žada perdažyti apie 150 autobusų, 100 iš jų – standartinio 12 m, 50 – 18 m ilgio. „Spartinti šio proceso negalime todėl, kad šiuo metu autobusų parke labai trūksta, visus juos turime išleisti į miesto gatves. Transporto priemonės greičiau spalvas keis tuomet, kai į parką atvyks 150 naujų „Solaris Urbino“. Dabar pirmiausia dažome tuos, kurių korpusai pažeisti, kurie apdaužyti po avarijų. Likusieji laukia savo eilės“, – pabrėžia M. Žalkauskas. 