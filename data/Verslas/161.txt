Praėjusią ą savaitę Aplinkos ministerijai buvo pateikti du savo turiniu identiški taikos sutarties projektai. „Pakuočių tvarkymo organizacijai“ papildomai atsiuntus porą pastabų dėl planuojamo susitarimo įgyvendinimo gairių, viešojoje erdvėje pasirodė teiginiai, esą verslo atstovai nesusitaria tarpusavyje. Nors esmingų skirtumų susitarimo projektuose ir nebuvo, bendras dokumentas buvo pakartotinai suderintas, kai tokio varianto paprašė ministerija. „Viso derybų proceso metu gamintojų ir importuotojų organizacijos vieningai ir nuosekliai siekė pasirašyti taikos sutartį. Abi organizacijos bei Lietuvos pramonininkų konfederacijos nariai vienodai mato ir vienodai vertina tiek įsipareigojimų nustatymo principus, tiek jų paskirstymą. Vienintelis projektuose buvęs skirtumas - smulkūs sutarties įgyvendinimo teisinių aspektų niuansai, kuriais po susitikimo su Lietuvos pramoninkų konfederacijos nariais bendru sprendimu papildėme bendrą taikos sutarties projektą. Laukiame ministerijos pastabų bei pasiūlymų. Tikimės, kad jau greitai galima bus planuoti kaip įgyvendinti sutartyje numatytų įsipareigojimų įgyvendinimą“, - sako VšĮ „Pakuočių tvarkymo organizacija“ direktorė Bena Razbadauskienė. Sausio pradžioje Vilniaus regiono aplinkos apsaugos departamentas (VRAAD), patikrinęs „Metrail“ veiklą, nustatė, kad ši netinkamai sutvarkė 14,5 tūkst. tonų metalinių ir 500 tonų plastiko pakuočių. Už šį kiekį neteisėtai išrašyti gaminių ir pakuočių atliekų sutvarkymą įrodantys dokumentai buvo išduoti 1800 verslo įmonių. Įsigiję šiuos dokumentus iš „Metrail“ gamintojai ir importuotojai buvo atleisti nuo mokesčio už aplinkos teršimą pakuotės atliekomis. ELTA primena, kad dar 2015 metais Vilniaus regiono aplinkos apsaugos departamentas (VRAAD) kreipėsi į Vilniaus prokuratūrą dėl „Metrail“ padarytos žalos valstybei dėl nesumokėtų mokesčių už taršą. Žala siekė daugiau kaip 7 milijonus eurų. Nustatyta, kad netvarkiusi atliekų ir dalijusi fiktyvius dokumentus įmonė sudarė sąlygas gamintojams ir importuotojams nemokėti pakuotės mokesčio ir taip padarė didžiulę žalą valstybei. Buvo išaiškinta, kad įmonė dalijo fiktyvias atliekų tvarkymo pažymas, imdama mokestį už atliekų tvarkymą ir nurodydama, kad jos yra sutvarkytos, kai iš tiesų jos tvarkomos nebuvo arba tvarkoma buvo tik maža dalis. „Metrail“ taip pat pareikšti įtarimai ir dėl piktnaudžiavimo, dokumentų klastojimo.