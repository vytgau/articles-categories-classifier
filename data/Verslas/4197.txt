„Tikimės didelio susidomėjimo ir jau esame užmezgę kontaktą su keliais potencialiais pirkėjais. Turime ambicijų užbaigti sandorį iki metų pabaigos, tačiau jeigu atskiriamo turto pardavimo procesas užtruks ilgiau, sandorio užbaigimas gali būti nukeltas į 2018 m. pirmąjį ketvirtį“, – teigia „ICA Gruppen“ išorės komunikacijos vadovas Ola Fernvallas. Jis kol kas neatsako, ar planuojama pasilikti „Iki“ prekės ženklą, ar visos parduotuvės taps „Rimi“. „ICA Gruppen“ spalio pradžioje Valstybiniam patentų biurui pateiktos prekių ženklų registracijos: „Rimi Express“, „Rimi hyper“, „Rimi Mini“ ir „Rimi Super“. Šiuo metu tinklo naudojami parduotuvių formatai Lietuvoje yra žymimi prekių ženklais „Rimi supermarket“ ir „Rimi hypermarket“. BNS primena, kad Konkurencijos taryba spalio viduryje leido „Rimi Lietuvai“ įsigyti „Iki“ valdančią bendrovę „Palink“ su sąlyga, kad per neviešinamą terminą tretiesiems asmenims bus perleista 17 abiejų tinklų parduotuvių. Šią savaitę taryba paviešino jų sąrašą. Švedijos „ICA Gruppen“ spalio viduryje pranešė, kad sandorį sieks užbaigti dar šiais metais, tačiau užtrukus parduotuvių pardavimo procesui, tai tikimasi padaryti per pirmąjį kitų metų ketvirtį.