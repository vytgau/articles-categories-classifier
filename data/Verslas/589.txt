Vasarį konferencija buvo organizuojama Amsterdame, kur susirinko rekordinis jaunų žmonių kiekis – apie 150 lietuvių. Šį kartą „BackTo.LT“ projekto konferencija buvo organizuojama Danijos sostinėje Kopenhagoje –pagrindinio remėjo – „Danske Bank“ centrinėje būstinėje. Banko filiale Lietuvoje jau dabar dirba apie 200 iš užsienio grįžusių lietuvių. Pati konferencija pralenkė visus buvusius rekordus – susirinko apie 260 dalyvių. BackTo.lt vadovas Linas Stankus džiaugėsi milžinišku susidomėjimu ir pripažino, kad daliai organizatorių netgi teko palikti salę, jog jų tilptų kuo daugiau. Projektu siekiama paskatinti užsienyje studijuojančius ir studijas čia baigusius emigrantus grįžti dirbti Lietuvai. Ši konferencija buvo ypatinga tuo, kad būtent čia, Kopenhagoje, 2013 metais įvyko pirmoji iniciatyvos Backto.lt konferencija. Prieš 5 metus ją padėjo organizuoti būtent Danijos lietuvių jaunimo organizacija „Lithuanian Youth Society“ (LYS). Tuometinis šios organizacijos prezidentas Martynas Skrupskelis šį kartą į Kopenhagą grįžo kaip sėkmingas inžinerinių sistemų architektas, nes prieš kelerius metus pats apsisprendė grįžti į Lietuvą ir įsteigė projektavimo įmonę „Trys matai“.  Renginyje pranešimus skaitė Ministro Pirmininko patarėjas Lukas Savickas, „Swedbank“ ekonomistė Laura Galdikienė, „Danske Bank“ pranešėjai Rosita Vasilkevičiūtė ir Giedrius Dzekunskas verslininkas Vladas Lašas, menininkas Olegas Šurajevas, apie galimybes darbo rinkoje Lietuvoje pasakojo „Citco“, „Western Union“, „Telia“, „Alliance for recruitment“ atstovai. „Investuok Lietuvoje“ vadovas Mantas Katinas pristatė investuotojų sėkmės istorijas ir „Work in Lithuania“ projektą. Konferencijoje pranešimą skaitė ir šiuo metu Kaune gamyklą statančios įmonės „Hollister“ atstovas Ole Strange, kuris pasidžiaugė žingsniu investuoti Lietuvoje. „Čia gera kultūrinė ir darbo aplinka, aukštas išsilavinimo lygis, todėl galima rasti talentų, todėl tai tik patvirtina, kad žingsnis buvo geras“, – sakė jis. „Telia“ žmogiškųjų išteklių specialistasTomas Savickas buvo sužavėtas susirinkusiųjų gausa ir nusiteikimu: „Auditorija buvo pilna talentingų, protingų ir labai pozityviu žmonių, kurie laiko save lietuviais ir myli Lietuvą. Daugelis jų Lietuvoje nebegyvena 5–10 metų, tad buvo maloniai nustebinti, kaip šalies darbo rinka pasikeitė ir pasivijo vakarų Europos šalis. Daugelis atėjo tik pasiklausyti, bet vakare nemaža dalis sakė pradėję realiai svarstyti apie galimybes grįžti.“ Susirinkusiuosius maloniai nustebino įkvepiantis Tauragės rajono mero patarėjo Dovydo Kaminsko pranešimas, kuris pats 2 metus praleido Kopenhagoje, įgijo magistro laipsnį ir grįžęs į Lietuvą pradėjo savanorišką veiklą organizacijoje „Baltosios pirštinės“. Dovydas surinko 80 žmonių komandą, organizavo savivaldos rinkimų stebėjimą Tauragės apskrityje, o jiems pasibaigus – sulaukė skambučio iš išrinkto Tauragės rajono mero Sigito Mičiulio ir prisijungė prie mero komandos. Jis inicijavo jaunimo verslumo ugdymo akademiją – „Creativity lab“ ir tvirtina, kad Lietuvoje, netgi regionuose, tikrai yra ką veikti. Konferencija Kopenhagoje – tai jau dešimtoji „BackTo.LT“ rengiama konferencija.