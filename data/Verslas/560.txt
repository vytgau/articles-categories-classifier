Dar 10 milijonų kainuos aikštės antžeminės dalies sutvarkymas. Vienas didžiausių Pastatų komplekso plotas sieks apie 16 tūkst. kv. m. Iš jų apie 14 tūkst. bus skirta nuomai. Planuojama, kad naujame komplekse galės dirbti apie 2000 žmonių. Tai bus vienas iš didžiausių verslo centrų laikinojoje sostinėje. Be burių naujame komplekse veiks 10 kavinių, konferencijų ir sporto centrai, kultūrinės erdvės. Kompleksas sudarytas iš keturių pastatų tūrių, kuriame įsikurs medicinos klasteris, panoraminiai biurai, verslo viešbutis. Šiuo metu vyksta intensyvūs požeminio parkingo įrengimo darbai. Tai bus pirmoji požeminė automobilių stovėjimo aikštelė Kaune, kurioje tilps apie 500 automobilių. Projekto vystytojai UAB „Urban Inventors“ generalinis direktorius Lionginas Šepetys tikina, kad naujus sprendimus lėmė jau esantys sprendiniai. „Architektūra mums padiktavo sprendimus. Yra aukštuminė dalis, kas yra retas dalykas Kaune. Čia yra ir mažesni pastatai. Būtent ta įvairovė ir padiktavo sprendimus. Taip išsivystė visa verslo centro ir kitų erdvių koncepcija“, - sako L. Šepetys. Sudėtingas sprendimas Vystytojai pabrėžia, kad kuriant naują verslo centrą skiria išskirtinai darbuotojų patogumui. „Didžiausia konkurencija vyksta dėl darbuotojų – dėl jų darbo sąlygų, dėl patogumo. Šis verslo centras kuriamas būtent darbuotojams. Ši vieta yra unikali ir tokią vietą rasti sunku visame Baltijos regione. Čia vyks daug veiksmo ir tai susiję ne tik su darbu, nes pastatas labai universalus įvairioms veikloms. Naujame verslo centre galės įsikurti ir labai didelės įmonės, ir vienas žmogus. Nuomos trukmė galės trukti 10 metų, gali trukti ir valandą. Mes norime būti lankstūs. Jau dabar rezervuota apie pusė viso ploto“, - sako L. Šepetys. „Tai buvo drąsūs architektūriniai sprendimai, tačiau tikroji istorija yra šalia – tai Karo muziejus ir Laisvės statula. Pasaulinė praktika rodo, kad dabar vyrauja drąsūs sprendimai“, - sako projekto architektas Rimantas Giedraitis. Vystytojai neslepia, kad projekto įgyvendinimas buvo pakankamai sudėtingas. „Turbūt visi supranta, kad būtų paprasčiau viską nušluoti nuo žemės ir paviršiaus statyti iš naujo. Tačiau mes kalbėjome su miestu ir ėjome sunkesniu bei brangesniu keliu“, - sako L. Šepetys. UAB „Urban Inventors“ generalinis direktorius teigia, kad biurų statybos Kaune nesustos. „Aš manau, kad Kaunas dabar yra žvaigždė. Taip, mes matome ką stato konkurentai, tačiau nemanau, kad rinka jau užpildyta. Mes ir patys planuojame tęsti „Kauno doko“ projektą, kuris netrukus padidės dar 5 tūkst. kv. metrų. Apskritai mes manome, kad Jonavos gatvė yra labai įdomi ir mes dar ten turime planų“, - neslepia L. Šepetys. „Urban Inventors“ – SBA koncerno, valdančio vieną didžiausių verslo grupių Lietuvoje, įmonė. SBA nekilnojamojo turto rinkoje veikia nuo 2007 metų. Įmonė sėkmingai įgyvendino verslo centrų projektus „Green Hall 1“ ir „Green Hall 2“ Vilniuje, BLC ir „Kauno dokas“ Kaune. Šiuo metu „Urban Inventors“ be Kaune esančio verslo centro „Business Leaders Center“ vysto „Green Hall 3“ projektą Vilniuje, planuoja įgyvendinti antrąjį verslo centro „Kauno dokas“ plėtros etapą. 