Du trečdalius fondo kapitalo sudaro Ūkio ministerijos valdomos bendrovės „Investicijų ir verslo garantijos“ („Invega“) lėšos, o likusį trečdalį – privačių investuotojų skirti pinigai, teigiama „Open Circle Capital“ pranešime. Pasak „Open Circle Capital“ vadovo ir vieno iš partnerių Audriaus Miluko, dešimtmetį veiksiančio fondo lėšos bus panaudotos informacinių ir komunikacijos technologijų, robotikos bei aukštųjų technologijų srityse dirbančių ir pasaulines ambicijas demonstruojančių projektų auginimui ir rengimui žengti į užsienio rinkas. „Informacinių ir komunikacijos technologijų srityje ieškome SaaS sprendimų, programėlių ir įvairių debesijos kompiuterijos verslo modelių kūrėjų. Robotikoje daugiausia dėmesio kreipiame į komponentų gamybos, logistikos, dronų, ketvirtajai pramonės revoliucijai priskiriamus startuolius. Aukštųjų technologijų rinkoje mūsų fondą domina medicinos, chemijos, puslaidininkių, optikos ir susijusių technologijų kūrėjai“, – sakė A. Milukas. Jo teigimu, planuojama, kad fondas kasmet investuos į 5–6 naujas technologijų įmones, maksimali investicija į vieną įmonę sieks 3 mln. eurų. „Skaičiuojant bendrai, fondo partneriai vadovavo investicijoms į beveik šimtą technologijų įmonių, dalyvavo daugiau nei 80 technologijų perdavimo sandorių, 7 fondų valdyme ir yra pardavę verslą tokiems pasaulio milžinams kaip „Facebook“, „Saab“, „Eli Lilly“. Nepaisant to, būsime atvira organizacija. Sieksime bendradarbiauti su kuo platesniu kitų investuotojų ratu: verslo angelais, akceleratoriais, rizikos kapitalo fondais. Siekdami to, pasitelksime visą plačiai ir toli siekiantį bendrą fondo partnerių tarptautinį ryšių bei pažinčių tinklą“, – tvirtino A. Milukas. Anot jo, pagrindinis fondo siekis – atrasti ir investuoti į verčiausius bei potencialiai sėkmingiausius Lietuvos technologijų kūrėjus, suteikiant pirmam šuoliui ne tik reikalingo kapitalo, bet ir žinių. Fondą „Open Circle Capital“ valdo keturi partneriai - korporatyvinių finansų valdymo ekspertas, „SME Finance“ įkūrėjas ir valdybos narys A. Milukas, buvęs „Startup Highway“ vadovas Rokas Tamošiūnas, Pietų Danijos universiteto technologijų perdavimo vadovas Jensas Damsgaardas, JAV Šiaurės Karolinos universiteto, Kenano-Flaglerio verslo mokyklos finansų profesorius, šiuo metu gyvenantis ir dirbantis Suomijoje, Williamas Cardwellas.