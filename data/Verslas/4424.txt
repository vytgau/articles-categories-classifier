Bedrovės 9 mėnesių grynasis pelnas - 12 318 tūkst. Eur, 5,4 proc. mažesnis, lyginant su 2016-ųjų atitinkamu laikotarpiu (13 042 tūkst. Eur). Grynojo pelno marža sudaro 15,5 proc. (2016 m. 9 mėn. - 16,2 proc.). Bendrovės 9 mėn. EBITDA sudaro 23 919 tūkst. Eur, arba 1,6 proc. mažiau, lyginant su 2016 m. atitinkamu laikotarpiu (24 298 tūkst. Eur). 2017 m. 9 mėn. EBITDA marža - 30,1 proc. (2016 m. 9 mėn. - 30,3 proc.). Per 9 šių metų mėnesius reikšmingai priartėta atitinkamo laikotarpio 2016-ųjų rezultato, o trečias 2017 m. ketvirtis yra geriausias pelno prasme per 2017 m. Nors metų pradžia rodė ženklų atsilikimą, per likusį laikotarpį diversifikuojant naftos produktų krovos srautus ir nuosekliai įgyvendinant strateginius uždavinius pasiekta tvarų rezultatą, sukurdami daugiau pridėtinės vertės partneriams bei akcininkams. KN naftos terminalų Klaipėdoje bei Subačiuje krova per 2017 m. 9 mėn. sudarė 5,2 mln. tonų naftos produktų, arba 10,3 proc. mažiau lyginant su 2016 m. atitinkamu laikotarpiu, kai perkrauta 5,8 mln. tonų. Pagrindinė krovos srautų mažėjimo priežastis susijusi su regiono geopolitiniais veiksniais. Dėl globalios naftos produktų rinkos neapibrėžtumo, politinių sprendimų įtakos tranzitinių krovinių srautui, bendrovė privalėjo ieškoti alternatyvių krovos portfelio užtikrinimo sprendimų, ir šie sprendimai leido užsitikrinti stabilias pajamas bei pelną. Balandžio pradžioje, Rusijai ir Baltarusijai susitarus dėl žaliavinės naftos tiekimo atnaujinimo ir Baltarusijos gamykloms palaipsniui grįžtant prie įprastų naftos produktų gamybos apimčių, krovos apimtys ėmė didėti ir Klaipėdos naftos terminale. Prie krovos srautų užtikrinimo prisidėjo šių metų pradžioje pabaigta autocisternų pildymo aikštelės modernizacija, kuri leido padidinti per šią aikštelę krovos srautus 55 proc. bei sudaryti ilgalaikes krovos sutartis, kurios duos rezultatų ir ateityje. SGD terminalo išdujinimas ir perkrova per 2017 m. 9 mėn. siekė 10,5 mln. MWh, arba 14,1 proc. mažiau lyginant su 2016 m. atitinkamu laikotarpiu, kai išdujinta 12,2 mln. MWh. Pagrindinė mažesnio šiųmečio srauto priežastis - terminalo naudotojų užsakyti mažesni pajėgumai metų pradžioje. 2017 m. KN naftos terminalų pajamos mažėjo proporcingai krovos apimčių mažėjimui ir per devynis šių metų mėnesius sudarė 27,8 mln. Eur, t.y. sumažėjo 6,4 proc. lyginant su tuo pačiu 2016 m. laikotarpiu. KN valdomo SGD terminalo pajamos ataskaitiniu laikotarpiu siekė 51,7 mln. Eur, kai per 2016 m. atitinkamą laikotarpį - 50,5 mln. Eur. Nepaisant to, kad bendrovės krovos ir pajamų srautai mažėjo, lyginant su rekordiniais 2016 m., KN 2017 m. 9 mėn. rezultatai sparčiai vejasi praėjusių metų rodiklius bei užtikrina stabilius efektyvios veiklos rezultatus.