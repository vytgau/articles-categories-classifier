Rizika susirgti? Šiuo klausimu į dienraštį „Vakarų ekspresas“ kreipėsi du redakcijai žinomi klaipėdiečiai. Jie norėtų, kad kepiniai prekybos centruose nebūtų pasiekiami atvirose vietose. „Pirkėjai negali būti tikri, ar prieš tai bandelių nelietė sergantis žmogus. Dėl to tokius gaminius dažniausiai perku iš uždarų lentynų“, – sakė vienas miestietis. Kiek seniau nei prieš savaitę tokį klausimą viešumoje iškėlė ir žinomas filmų kūrėjas Tadas Vidmantas. Jis situaciją pakomentavo savo socialinio tinklo „Facebook“ paskyroje. „Kas nors gali paaiškinti, kodėl prekybos centruose kai kuriuos kepinius parduoda iš atvirų lentynų ar krepšių? Ypač rudenį-žiemą, kai kas penktas pirkėjas kosėja, o kas antras iš jų nėra mamos išmokytas užsidengt snukio. Apie tuos, kurie įkišę ranką čiupinėja, net nenoriu galvot... Ar man namie grįžus bandeles nusiplauti vandeniu ar jas nusilupt?“ – pasipiktinimo neslėpė režisierius. Įprasta praktika Pasak prekybos tinklo „Iki" Viešųjų ryšių vadovės Bertos Čaikauskaitės, laikyti dalį šviežių bandelių ir kepinių atvirose lentynose yra plačiai taikoma praktika visose Europos Sąjungos šalyse. „Toks būdas leidžia pirkėjams patogiau išsirinkti norimus gaminius, įvertinti jų šviežumą ir kokybę. Apsipirkimo procesas tampa greitesnis, kuomet nereikalingas parduotuvės darbuotojo įsitraukimas“, – sakė atstovė spaudai. Jos teigimu, pirkėjai, norintys į savo prekių krepšelį įsidėti vienos ar kitos rūšies kepinių, raginami naudotis specialiomis žnyplėmis ir vienkartinėmis pirštinėmis. „Darbuotojai, siekdami užtikrinti tinkamą šviežių bandelių ir kepinių laikymą, skiria papildomą dėmesį ir priežiūrą lentynų valymui. Galime patikinti pirkėjus, kad švieži produktai yra laikomi vadovaujantis teisės aktų reikalavimais šių produktų higienai užtikrinti“, – teigė B. Čaikauskaitė. Pasak jos, prekybos tinklas reaguoja į pirkėjų poreikius. Jiems siekiama pateikti kuo daugiau pasirinkimo galimybių, todėl alternatyvą kepiniams siūlo ilgo vartojimo supakuotas bandeles bei šaldytų bandelių pusgaminius. Situacija kontroliuojama Valstybinė maisto ir veterinarijos tarnyba (VMVT) patikino, kad teisės aktai nedraudžia prekybos nefasuotais maisto produktais savitarnos skyriuose, todėl prekybos centrams jokių apribojimų dėl prekybos kepiniais iš atvirų lentynų – netaikoma. Tačiau tokiai prekybai turi būti sudarytos tinkamos sąlygos – nefasuotų konditerijos gaminių inventorius ir jo konstrukcija turi būti tik iš tinkamų medžiagų, lengvai prižiūrimu paviršiumi ir suprojektuota taip, kad produktai būtų apsaugoti nuo įvairios aplinkos taršos. Taip pat prekybos centrų atstovai privalo užtikrinti ir atitinkamų priemonių, pavyzdžiui, paėmimo žnyplių, maišelių, pirštinių reikalingą kiekį bei užtikrinti tinkamą jų laikymą ir priežiūrą. „Rekomenduojame ir pirkėjams būti sąmoningiems – nefasuotų duonos, pyrago, bandelių ar kitų konditerijos gaminių minkštumo nereikėtų tikrinti pirštais, nes liečiamos prekės visada tampa pavojingesnės dėl užkrato. Prekių paėmimui bei įsidėjimui reiktų naudoti tam skirtas priemones, kosint ar čiaudint prisidengti burną bei kaip įmanoma dažniau plauti rankas“, – sakė VMVT Maisto skyriaus vyriausioji specialistė Agnė Kolkaitė. Ji patikino, kad iš prekybos centrų visada yra reikalaujama maisto produktus laikyti tinkamomis sąlygomis, kad pirkėjams būtų pateikiami tik kokybiški ir neužteršti maisto produktai. Dėl šios priežasties reguliariai atliekami prekybos centrų patikrinimai. Skundų negavo VMVT iki šiol skundų dėl netinkamos nefasuotų maisto produktų prekybos centruose nėra gavusi. Tačiau patikrinimų metu inspektoriai nustato atvejų, kuomet prekybos salėse dėžės su nefasuotais maisto produktais sukraunamos tiesiog praėjimuose arba pažeidžiant prekių laikymo ar produktų kaimynystės reikalavimus (pavyzdžiui, šalia pramoninių prekių ir pan.). „Būna ir tokių atvejų, kai savitarnos skyriuose trūksta įrankių nefasuotiems maisto produktams įsidėti, kartais talpos biriems produktams ne laiku tvarkomos ir valomos“, – sakė A. Kolkaitė. VMVT reaguoja ir į visus vartotojų pranešimus bei skundus dėl galimų pažeidimų tvarkant maistą. Kasmet gaunama ir ištiriama daugiau kaip 2,5 tūkst. įvairių vartotojų skundų, kurių vidutiniškai trečdalis pasitvirtina. VMVT vartotojams siūlo nefasuotų maisto produktų, kurių sauga visgi abejojama, nepirkti ir pasirinkti fasuotus maisto produktus.