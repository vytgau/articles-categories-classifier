„Susisiekimo sektoriaus bėdos - valstybės turto pasisavinimas, piktnaudžiavimas tarnyba ir korupcinės schemos - nėra naujiena. Sektoriaus apsivalymas tikrai užtruks ne vienerius metus, o įvykiai Alytuje tik parodo, kad sistemoje vis dar yra asmenų, negalinčių suvokti, kad toks elgesys nebus toleruojamas“, - sako susisiekimo ministras R. Masiulis. Alytaus apskrities vyriausiojo policijos komisariato Kriminalinės policijos ekonominių nusikaltimų tyrimo skyriaus pareigūnai, bendradarbiaudami su valstybės įmone „Kelių priežiūra“, ikiteisminį tyrimą dėl Alytaus kelių tarnybos pradėjo trečiadienį. Įmonėje bei kelių jos darbuotojų namuose buvo atliktos kratos. Alytaus kelių tarnyboje taip pat pradėtas vidaus auditas. „Mūsų Saugos ir prevencijos skyrius gavo signalą, kad Alytaus padalinyje galimai vykdomi neteisėti veiksmai. Siekdami išsiaiškinti galimas korupcines schemas ir visus jų dalyvius, kreipėmės į pareigūnus. Esame jiems dėkingi už pagalbą ir operatyvią reakciją“, - tikina „Kelių priežiūros“ vadovas Darius Aleknavičius. VĮ „Kelių priežiūra“ įkurta sujungus 11 regioninių kelių priežiūros įmonių. Įmonė, kurioje dirba 2600 specialistų, yra atsakinga už valstybinės reikšmės kelių priežiūrą ir valymą.