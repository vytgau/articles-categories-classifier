Valdantieji sako, kad reikalavimas saugoti įrašus 180 dienų yra nepagrįstai ilgas, reikalauja didelių investicijų į įrangą. Todėl „valstiečių“ ir socialdemokratų darbiečių frakcijų atstovai Azartinių lošimų įstatymo pataisomis siūlo terminą trumpinti iki 45 dienų. Reikalavimas visose lošimų vietose įrengti vaizdo įrašymo sistemas, nuolat filmuojančias įėjimą į lošimų namus, vietą, kur įmokami ir išmokami pinigai, ir kitas patalpas turėtų įsigalioti 2019 metų lapkritį, bet dabar siūloma šį terminą paankstinti iki 2019-ųjų sausio. Lošimų priežiūros tarnybos direktorius Virginijus Daukšys BNS pranešė, kad žmonės dažnai kreipiasi tarnybą, praėjus pusantro mėnesio. „Yra buvę atvejų, ir ne vienas skundas, susijęs su lažybomis“, – tikino jis. Jis taip pat priminė, kad Seime per svarstymus dėl vaizdo kamerų pradžioje buvo siūlomas 45 dienų terminas, tačiau ilginti jį pasiūlė Nacionalinio saugumo ir gynybos komitetas, ir Seimas tam pritarė. Dabar vaizdo įrašus privaloma saugoti tik kazino. Tačiau V. Daukšys sako, kad ir kiti lošimų organizatoriai daro įrašus savo iniciatyva. „Įrašus daro savo iniciatyva ir vaizdo kameras turi, ir įrašus, tik kai mes paprašome, ne visada duoda. Remiasi, kad neprivalo daryti ir saugoti, duoti, išskyrus tuos atvejus, kai jiems tai naudinga ir reikalinga“, – teigė Lošimų priežiūros tarnybos vadovas.