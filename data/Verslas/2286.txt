Skelbiama, kad visų produktų vienodai palyginti nepavyks, tačiau į lyginamų prekių sąrašą atrinktos identiškos arba labai panašios prekės iš parduotuvės „Auchan“ asortimento, skelbiama pranešime spaudai. Nurodoma, kad šis Lenkijos prekybos tinklas pasirinktas ne atsitiktinai: Lenkijoje sudaromas ir skelbiamas 50 maisto produktų krepšelis, o „Auchan“ yra jo reitingo pirmoje vietoje. Atlikus sausio mėnesio kainų tyrimą Lietuvos parduotuvėse, užfiksuotos tokios kainų pokyčių tendencijos: 1. Baigėsi šventės, baigėsi ir „bananų kainų karai“ – bananų kaina sausio mėnesį žemiau 99 centų nebekrenta. 2. Dėl prasto derliaus obuoliai ir bulvės žymiai brangesni, nei pernai tuo pačiu metu, tikėtis jų pigimo galime tik sulaukus naujo derliaus. 3. Sviesto kaina Europoje jau nukrito į 2017 m. gegužės lygį. To pasakyti apie Lietuvą negalima. Sviesto kainos Lietuvos parduotuvėse vis dar rekordinės. Palyginus su gruodžiu, vidutinė pigiausio sviesto kaina sausio mėnesį dar pakilo 5,7 proc., palyginus su 2016 metų sausiu, ji yra padidėjusi virš 46 proc. 4. Europoje kiaušinių kainos pradėjo mažėti. Lietuvoje pigiausi kiaušiniai palyginus su praeitų metų sausiu, jau pabrango 29,3 proc., pigimo kol kas nefiksuojama. Sausio mėnesio tyrimas parodė, kad maisto produktai parduotuvėse brangsta nevienodai. Ryškėja aiški tendencija, kad mažiau brangsta pigiausių maisto produktų krepšelis. Palyginus su praeitų metų sausiu, šių produktų krepšelis kainavo praktiškai tiek pat, kaip ir prieš metus. O populiarūs prekių ženklai toliau sėkmingai brangsta. Kylant pragyvenimo lygiui ir augant namų ūkio pajamoms, pirkėjai vis daugiau sumoka ir už tuos pačius, gerai žinomus, pamėgtus produktus. Kas Auchane pigiau, o kas brangiau? Atlikus kainų palyginimą tarp visų Lietuvos parduotuvių kainų ir Lenkijos e-parduotuvės auchandirect.pl, matoma, kad pas kaimynus e-parduotuvėje mažiau kainuoja bananai, ryžiai, cukrus, kava ir fermentinis sūris. Visus kitus pigiausių produktų krepšelio produktus tyrimo dieną buvo galima pigiau nusipirkti vienoje ar kitoje Lietuvos parduotuvėje. Ypač stipriai skiriasi maltos kiaulienos ir broilerio viščiuko ketvirčių kaina, kuria prekiauja auchandirect.pl – ji žymiai didesnė, nei tokių pat produktų Lietuvoje. Tam įtakos turi ir tai, kad Lenkijos elektroninė parduotuvė ir šviežios mėsos produktus parduoda tik fasuotus, o Lietuvos gyventojai šviežią mėsą svetur perka nefasuotą ir ne tik parduotuvėse (skerdyklose ir bazėse), todėl moka žymiai pigiau, nei prekiauja „Auchan“. Išanalizavus sausio duomenis, matoma, kad parduotuvė „Iki“ keičia pigių maisto prekių kainodarą. Iki šiol, ši parduotuvė buvo viena iš brangiausių, o sausį joje fiksuotas pigiausių maisto prekių kainų sumažėjimas: krepšelis pirkėjui atpigo daugiau kaip 5 eurais. Tai lėmė, kad parduotuvė „Iki“ parduotuvių reitinge pakilo į trečią vietą ir sausį rikiavosi po „Maximos“ ir „Norfos“, už savęs palikdama „Lidl“. Tiesa, palyginant parduotuves Lietuvoje skaičiuojamas kiek didesnis prekių krepšelis, nei jas lyginant su kainomis Lenkijos parduotuvėje. Kiti mėnesiai parodys, ar tai tik epizodinis kainų sumažinimas, ar nuosaikus kainodaros pertvarkymas. Portalas www.pricer.lt kainas užfiksavo sausio 17 dieną, Lietuvos prekybos centruose „Maxima“, „Iki“, „Norfa“, „Rimi“, „Lidl“, internetinėje parduotuvėje „Barbora“ bei Lenkijoje e-parduotuvėje „Auchandirect.pl“.