Kaip DELFI informavo Valstybinės vartotojų teisių apsaugos tarnybos (VVTAT) vartotojų konsultavimo, asmenų aptarnavimo ir komunikacijos skyriaus vedėja Giedrė Nenartavičiūtė, dėl interneto tinklapio 24fly.com pastaruoju metu buvo gautas ne vienas nusiskundimas. „Nuo 2018 metų sausio pradžios tarnyba yra gavusi keleto vartotojų prašymus dėl interneto tinklalapyje 24fly.com užsakytų bilietų ir negrąžinamų pinigų, nors vartotojams buvo pažadėta pinigus grąžinti pagal jų įsigytos kelionės draudimo sąlygas, taip pat dėl vartotojams negrąžinamų pinigų, nors aviakompanijos nurodė, kad pinigus jau pervedė į įmonės „Skrydžiai LT“ bankinę sąskaitą. Pažymėtina, kad pastarosiomis dienomis į tarnybą telefonu kreipiasi vartotojai nurodydami, kad interneto tinklalapyje 24fly.com užsisakė lėktuvo bilietus, tačiau negavo patvirtinimų apie įsigytus bilietus arba įlaipinimo talonų“, – nurodė ji. P. Jasaitis teigė, kad taip negali būti. Tiesa, iš pradžių jis neigė savo sąsajas su 24fly.com, tačiau po to pripažino, kad keliautojų už bilietus mokami pinigai keliauja į dar vienos jo įmonės „Oviosoft“ sąskaitą. Iš rankų į rankas 24fly.com anksčiau priklausė įmonei „Skrydžiai LT“, kurios akcininkai – „Aviahero“ (dar viena P. Jasaičio įmonė) ir E. Lenkovičienė. Tačiau prokurorams susidomėjus „Travelonline Baltics“, o Valstybiniam turizmo departamentui panaikinus jo veiklos pažymėjimą, skelbta, kad tinklapis perduodamas E. Lenkovičienės įmonei „Du keturi“. Svetainės Who.is duomenimis, domenas 24fly.com registruotas dar 2009 metais. Šiuo metu nurodoma, kad jis registruotas E. Lenkovičienės ir įmonės „24fly“ vardu. Šiandien „24fly“ galima rasti tik tarp istorinių Registro centro pavadinimų, o dabar ši įmonė vadinasi „EP Travel Group“, kurios vienintelė akcininkė yra ta pati E. Lenkovičienė. Vis dėlto, bilietus 24fly.com perkantys gyventojai savo pinigus perveda ne į E. Lenkovičienės įmonių sąskaitas, o į P. Jasaičiui priklausančios „Oviosoft“. Kodėl? P. Jasaitis aiškino, kad „ten yra „iata'iniai“ (Tarptautinės oro transporto asociacijos, angl. International Air Transport Association (IATA) – DELFI) bilietai. Šio savo atsakymo DELFI paaiškinti plačiau P. Jasaitis nepanoro. Skundėsi ir dėl „Skrydžiai LT“ VVTAT atstovė G. Nenartavičiūtė dar nurodė, kad per 2016–2017 metus tarnyba gavo apie 40 vartotojų skundų dėl „Skrydžiai LT“ veiklos. „Dažniausiai vartotojai skundėsi klaidinančia informacija apie skrydžių bilietų kainas, kurios bilieto rezervacijos pabaigoje padidėdavo, ir dėl to patirtos žalos atlyginimo, dėl netinkamai suderintų skrydžių, bilietų permokų, netinkamai rezervuotų skrydžių, neteisėtai rezervuotų pinigų bei nepageidaujamos reklamos trumposiomis tekstinėmis žinutėmis Pažymėtina, kad 2017 metais už vykdytą nesąžiningą komercinę veiklą, naudojant į oficialių oro vežėjų interneto tinklalapių panašų interneto tinklalapių dizainą bei suteikiant klaidinančią informaciją apie paslaugų kainas ir taip iškreipiant vartotojų ekonominį elgesį siūlomo produkto atžvilgiu, „Skrydžiai LT“ skirta 4 tūkst. eurų bauda“, – teigė ji. G. Nenartavičiūtė taip pat nurodė, kad dėl „Skrydžiai LT“ bei galimai su „Skrydžiai LT“ susijusių bendrovių vykdomos veiklos 2018 metų vasario pradžioje tarnyba kreipėsi į Vilniaus apygardos prokuratūrą bei Vilniaus apskrities vyriausiąjį policijos komisariatą. P. Jasaitis sakė, kad VVTAT jo įmones skundžia ne klientai, o konkurentai. „Ar vartotojų teisių tarnyba tikrino, ar ten realūs žmonės? – kalbėjo jis. – Tai konkrečių asmenų interesai. Tai yra konkurentų veiksmai, tiesioginė žala.“ Kiti puslapiai nebeveikia „Travelonline Baltics“ netekus kelionių organizatoriaus pažymėjimo, nebeveikia jo valdytos interneto svetainės, pavyzdžiui, easytravel.lt, toptravel.lt, judek.lt, keliones.lt ir kitos. DELFI jau rašė, kad maždaug prieš mėnesį „Travelonline Baltics“ biure lankėsi pareigūnai. Vilniaus apygardos prokuratūros atstovė Rita Stundienė nurodė, kad kratos atliktos siekiant atskleisti tiriamą nusikalstamą veiką. Įtariama, kad „Travelonline Baltics“ ir su ja susiję asmenys galėjo iššvaistyti jiems patikėtą ar jų žinioje buvusį didelės vertės svetimą turtą. Už tai Baudžiamajame kodekse numatytas laisvės atėmimas iki 7 metų. P. Jasaitis dabar sakė, kad vykstančio tyrimo komentuoti negali. „Ras kaltus ir jie bus paviešinti“, – apie tikėtiną jo baigti pridūrė jis. Turizmo departamento turizmo veiklos priežiūros skyriaus vedėjas Tadas Žentelis DELFI sakė, kad 24fly.com nėra tiesiogiai valdomas „Travelonline Baltics“, todėl veikti gali. „Jie neteko kelionių organizatoriaus licencijos. Bilietų pardavimas arba viešbučių rezervacija, kaip atskiros paslaugos nėra licencijuojamos“, – kalbėjo jis.