Keletas neįvardintų šaltinių informavo naujienų agentūras, kad nepaisant D. Trumpo pasisakymų per „Twitter“ prieš mažmeninės prekybos milžinę „Amazon“, Baltieji rūmai kol kas nesvarsto jokių konkrečių priemonių, kurie galėtų pakenkti šios bendrovės verslo modeliui. JAV paviešino kiniškų produktų sąrašą, kuriems siūloma įvesti bendros 50 mlrd. JAV dolerių apimties muitus. Sąraše dominuoja aukštųjų technologijų produktai – tokie kaip puslaidininkiai ir ličio baterijos. Skelbiama, kad sąrašas sudarytas siekiant minimizuoti neigiamą poveikį JAV vartotojams. Šį penktadienį bus skelbiama nemažai svarbių JAV darbo rinkos duomenų, tarp jų – naujai registruotų bedarbių sk. ir nedarbo lygis. Tikimasi, kad ties 4,1 proc. žyma penkis mėnesius iš eilės laikęsis nedarbo lygis sumažėjo iki 4,0 procento. Azijos biržose šįryt akcijų indeksai neįgauna aiškios krypties (8.45 val. Lietuvos laiku Japonijos NIKKEI +0,43 proc., Honkongo „Hang Seng“ -0,34 proc., Indijos „BSE 30“ +0,38 proc.), ateities sandoriai JAV indeksais rodo smukimą („S&P 500“ -0,37 proc., „Dow Jones“ -0,57 procento). Baltijos šalių biržose antrasis ketvirtis prasidėjo aktyvia prekyba. Apie ketinimus pasitraukti iš biržos paskelbusiai „Olympic Entertainment Group“ (167 sandoriai už 1,42 mln. eurų, kaina nepakito) pagal prekybos aktyvumą beveik prilygo Šiaulių bankas (159 sandoriai už 1,19 mln. eurų, +1,56 proc. iki 0,652 euro už akciją). Apranga paskelbė, kad mažmeninės prekybos apyvarta kovą, palyginti su 2017 m. kovu, išaugo 1 proc., o per pirmąjį ketvirtį sumažėjo 2,7 procento. Bendrovės akcijų kaina vakar pakilo 0,76 proc. (iki 2,64 euro), apyvarta siekė 17,2 tūkst. eurų. Labiausiai vakar pagrindiniame sąraše pabrango „Panevėžio statybos tresto“ akcijos (+4,61 proc., iki 0,908 euro už akciją). Bendrovė dar ketvirtadienį paskelbė, kad 2017 m. gavo 56,4 mln. eurų pajamų ir uždirbo 194 tūkst. eurų pelno (2016 m. – atitinkamai 83,9 mln. ir 1,79 mln. eurų). PST pranešime teigiama, kad rezultatų suprastėjimą lėmė keli stambūs objektai bei pasiruošimo naujai vykdomiems projektams darbai. Per tris biržas vakar sudaryta sandorių už daugiau nei 4 mln. eurų, OMXB indekso vertė beveik nepakito.