Apeliacinis teismas balandį nagrinėjo „Sodros“ prašymą iškelti „Vilstatai“ bankroto bylą, nurodant, kad įmonė nuo 2015 metų pabaigos vėluoja mokėti įmokas, praėjusių metų viduryje įmonės įsiskolinimas „Sodrai“ siekė beveik 120 tūkst. eurų. „Vilstata“ teisme tikino vienintelė iš konsorciumo dalyvių turinti leidimą dirbti radioaktyvioje aplinkoje, o jai bankrutavus, kiltų rizika visam projektui. „Jeigu „Vilstata“ bus pašalinta iš jungtinės veiklos partnerių sudėties dėl jos bankroto, tai IAE nutrauks šio projekto rangos sutartį su visais trimis partneriais, nes kiti partneriai neturi tokios licencijos. Tai sukels milijoninę žalą valstybei, darbų užsakovui IAE bei jungtinės veiklos partneriams, kurie, neįvykdžius projekto, bus įrašyti į Viešųjų pirkimų nepatikimų tiekėjų sąrašą trejiems metams ir negalės dalyvauti kituose viešuosiuose pirkimuose visoje šalyje“, – teismą tikino „Vilstata“. Apeliacinis teismas paliko galioti Panevėžio apygardos teismo vasarį priimtą sprendimą, kuriuo „Vilstatai“ iškelta restruktūrizavimo byla. IAE pernai liepą pasirašė 6,2 mln. eurų vertės sutartį su bendrovėmis „Eurovia Lietuva“, „Vilstata“ ir „Ekobana“. IAE atstovė spaudai Ina Daukšienė BNS teigė, kad „Vilstata“ šiuo metu neatlieka jokių konkrečių projekto darbų, todėl neturima jokių pretenzijų dėl jos veiklos. Be to, jos teigimu, „Eurovia Lietuva“ patikino, kad „Vilstata“ atliks darbus ne radiacinėje zonoje. „Darbui jonizuojančios spinduliuotės zonoje bus kviečiami kiti subrangovai, kurie turės visas reikalingas tokiam darbui licencijas. Todėl „Vilstatos“ licencija suteikianti teisę vykdyti veiklą jonizuojančios spinduliuotės zonoje jokios įtakos projekto vykdymui neturi“, – BNS atsiųstame komentare teigė I. Daukšienė. IAE dėl finansinių problemų anksčiau buvo pašalinusi „Vilstatą“ iš konkurso, tačiau teismo sprendimu įmonė turėjo būti grąžinta. Įgyvendinant projektą, statomi trys po 20 tūkst. kubų talpos atliekų laidojimo moduliai, kuriuose numatoma sutalpinti apie 60 tūkst. kubų labai mažai aktyvių radioaktyviųjų atliekų. 2013 metais IAE teritorijoje jau buvo pastatyta buferinė saugykla, kurioje atliekos kaupiamos, kol jos bus pervežtos į atliekyną.