Euro grupėje didžiausią dėmesį finansų ministrai skirs bankų sąjungos užbaigimo, ES fiskalinių taisyklių tobulinimo ir fiskalinių pajėgumų sukūrimo klausimams, kurie itin svarbūs siekiant pažangos Ekonominės ir pinigų sąjungos užbaigimo srityje, BNS pranešė Finansų ministerija. Taip pat, remiantis Europos Komisijos (EK) atlikta analize, euro grupė aptars investicijų į žmogiškąjį kapitalą klausimą, diskutuos apie valstybės išlaidų švietimui efektyvumą. „Ecofin“ posėdžio metu šalys sieks bendro požiūrio dėl elektroninės prekybos apmokestinimo tobulinimo. Numatoma, kad įgyvendinus EK pateiktą pasiūlymų paketą, ES gaunamos pridėtinės vertės mokesčio (PVM) pajamos iki 2021 metais padidės 7 mlrd. eurų per metus, tuo metu įmonėms tenkančią administracinę naštą šie pasiūlymai turėtų sumažinti 2,3 mlrd. eurų per metus. Taip pat numatoma aptarti EK pasiūlymus dėl Europos finansų priežiūros sistemos peržiūros, neveiksnių paskolų lygio mažinimo ir kitus šalims svarbius finansų klausimus.