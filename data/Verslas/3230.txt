„Ši mokykla gyvavo 25 metus, ir per tą laikotarpį buvo pasiekta puikių rezultatų, kartelė pakelta gana aukštai tiek vadybine, tiek sportine prasme. Prieš daugiau nei du dešimtmečius buvo noras sukurti tai, ko iki tol Lietuvoje nebuvo - vakarietišką krepšinio mokyklą, kurioje ugdomi ne tik sportininkai, bet ir asmenybės“, - apie krepšinio mokyklą kalbėjo legendinis krepšininkas Arvydas Sabonis. Pasak A. Sabonio, tokios įstaigos išlaikymas kainuoja nemažus pinigus, o rėmėjų pritraukti darosi vis sunkiau. „Per šiuos ilgus gyvavimo metus mokyklai kiek galėjau skyriau finansinius ir žmogiškuosius išteklius, tačiau manau, kad šiuo metu prie jos gyvavimo gali prisidėti daugiau žmonių ir pats miestas“, - teigė A. Sabonis A. Saboniui su žmona priklausantis sporto centras įsikūręs Pašilės g. 41. Sporto bazėje, kurioje įrengtos 4 krepšinio aikštelės, šiuo metu veikia A. Sabonio krepšinio mokykla. „Kaunas anksčiau yra matęs ne vieną skaudų pavyzdį, kuomet iš sporto žemėlapio išnyko stadionai ir sporto salės. Tarkime, K. Baršausko gatvėje stovėjęs stadionas ir sporto salė, vietoj kurių dabar yra prekybos centrai. Kitas atvejis - Lietuvių gatvėje buvusi sporto bazė, vietoj kurios šiandien stovi daugiabučiai namai. Nenorime, kad panašus likimas ištiktų Pašilės gatvėje veikiantį sporto centrą“, - sakė Kauno savivaldybės administracijos direktorius Gintaras Petrauskas. Daugiau nei 4 tūkst. kv. m ploto sporto centras buvo įvertintas 2,3 mln. eurais. Sulaukus Kauno miesto tarybos pritarimo, bus pradėtos derybos dėl sporto centro įsigijimo. „Galutinė kaina paaiškėtų po derybų. Mūsų tikslas - už adekvačią ir protingą kainą išsaugoti puikiai veikiantį sporto centrą, kuriame dabar nuolat sportuoja keli šimtai vaikų. Šis kompleksas papildytų miesto turimų sporto bazių sąrašą. Čia galėtų sportuoti ne tik krepšinį, bet ir kitas sporto šakas lankantys Kauno vaikai“, - tvirtino G. Petrauskas, pridūręs, kad šis centras pritaikytas ne tik krepšinio, bet ir dziudo, imtynių, fechtavimosi, badmintono ir stalo teniso treniruotėms bei varžyboms. Specialistų parengtoje ekonominio pagrindimo analizėje buvo pateikti keli scenarijai. Nusprendus nepirkti komplekso, miestas prarastų puikiai veikiančią sporto bazę. Kita pateikta alternatyva - sporto komplekso nuoma. Pagal šį scenarijų, minimų 2,3 mln. eurų užtektų vos 6 metams. Kita specialistų analizuota alternatyva - naujo panašaus dydžio sporto komplekso statybos - atsieitų bent 3,6 mln. eurų.