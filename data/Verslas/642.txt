„Per artimiausias keletą dienų šildymas bus atjungtas daugiabučiuose, administraciniuose pastatuose ir bendrojo ugdymo mokyklose, asmens sveikatos priežiūros ir ikimokyklinio ugdymo įstaigose“, – rašoma Vilniaus savivaldybės pranešime spaudai. Savivaldybė pažymi, kad šiluma šį sezoną gyventojams kainavo pigiau – šilumos kainos buvo vienos mažiausių šalyje, buvo sumažintas ir mokestis už karšto vandens skaitiklių priežiūrą. Be to, daugiabučių gyventojai gali ir patys šildymą name atjungti anksčiau, jei dauguma gyventojų dėl to sutaria. Klaipėdos savivaldybė pirmadienį informavo, kad šildymą mieste numatoma išjungti šią savaitę, kai – tikimasi, kad jos viduryje vidutinė oro temperatūra tris paras iš eilės sieks 10 laipsnių šilumos. „Kitą savaitę dar pasitaikys kelios šaltos dienos, tačiau vėliau tik šils – skelbia meteorologai“, – rašoma savivaldybės pranešime. Kauno savivaldybės administracija teigia, kad sprendimas baigti šildymo sezoną gali būti priimtas trečiadienį arba ketvirtadienį. „Planuojame tą veiksmą padaryti šią savaitę, trys paros turi būti daugiau nei 10 laipsnių temperatūra, tai kol kas viena tokia buvo. Žiūrėsime į meteorologines prognozes, jeigu jos pasitvirtins, tai reiškia, šiandien ryt, ta temperatūra bus aukštesnė nei 10 laipsnių, tai stabdysime šildymo sezoną, o gyventojai visada turi tą galimybę sustabdyti“, – BNS sakė savivaldybės administracijos Energetikos skyriaus vedėjas Raimondas Mačikėnas. Šiauliuose sprendimas dėl šildymo sezono pabaigos dar nepriimtas. Miesto mero pavaduotojas Domas Griškevičius teigia, kad savivaldybė dėl to gali spręsti dar šią savaitę. „Stebima situacija, žiūrėsime, kokios sinoptikų yra prognozės, ir tada bus priimtas sprendimas. Manau, kad šią savaitę planuojamas susitikimas, kada gali būti priimtas sprendimas“, – BNS sakė D. Griškevičius. Panevėžyje sprendimas irgi dar nepriimtas, bet šildymo sezonas gali būti baigtas penktadienį, jeigu nepasikeis orų prognozės. „Jeigu nepasikeis orų prognozė ir kai truputį sužinosime apie ateinančios savaitės orus, jeigu jie bus tokie pat neblogi, tai gali būti, kad jau šį penktadienį skelbsime šildymo sezono pabaigą. Labai priklausys nuo ateinančios savaitės orų“, – BNS sakė savivaldybės administracijos Komunikacijos skyriaus vedėjo pavaduotoja Vilma Kučytė. Alytuje sprendimas dėl šildymo sezono pabaigos gali būti priimtas antradienį, BNS sakė miesto savivaldybės administracijoje. Šildymo sezono pabaiga skelbiama, kai vidutinė oro temperatūra tris dienas iš eilės yra ne mažesnė nei 10 laipsnių šilumos. 2017 metais šildymas Vilniuje buvo išjungtas gegužės 4 dieną, užpernai – gegužės 2 dieną, 2015 metais – balandžio 24 dieną.