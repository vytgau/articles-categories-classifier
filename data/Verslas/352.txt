„Matyt, teks raudonuoti, nes stadiono vis dar nėra. Didelė rizika dėl to stadiono ateities, čia mes sutarę su savivaldybe dėl konkretaus termino - gegužės 15 dienos, kai bus aišku, ar tas projektas gali būti įgyvendintas“, - žurnalistams trečiadienį sakė S. Skvernelis. Anot jo, būtent gegužę bus aišku, ar bus galima laiku pasirašyti sutartis ir stadionui gauti europinį finansavimą. Trečiadienį sostinės savivaldybė piktybiniu nacionalinio stadiono konkurso procedūrų vilkimu pavadino tai, kad bendrovė „Vilniaus nacionalinis stadionas“ skundžia teismo sprendimą. Įmonės vadovas Renatas Načajus antradienį teigė neabejotinai skųsiąs teismo sprendimą, kuriuo nebuvo patenkintas bendrovės ieškinys dėl galimybės toliau dalyvauti nacionalinio stadiono konkurse. Sostinės savivaldybė pabrėžia, kad draudimas tęsti konkurso procedūras lieka galioti, ir tai esą yra didžiausias trukdis ant Šeškinės kalvų atsirasti sveikatinimo, ugdymo, kultūros ir užimtumo skatinimo centrui. Kaip ELTA jau skelbė, „Vilniaus nacionalinis stadionas“ ieškiniu siekė, kad būtų priimtas ir vertinamas konkursui pateiktas popierinis preliminaraus pasiūlymo variantas bei sudaryta galimybė formaliai elektroniniu būdu CVP sistemoje pateikti pasiūlymą, atitinkantį popierinį variantą. Vilniaus apygardos teismas balandžio 16 d. priėmė sprendimą dėl Nacionalinio stadiono konkurso procedūrų, kuriuo atmetė bendrovės „Vilniaus nacionalinis stadionas“ reikalavimus - teismas pripažino teisėtais komisijos, atmetusios popierine forma teiktą „Vilniaus nacionalinio stadiono“ preliminarų pasiūlymą, veiksmus. Atmetus „Vilniaus nacionalinio stadiono“ pasiūlymą, konkurse liko tik „Icor“ grupės pasiūlymas.