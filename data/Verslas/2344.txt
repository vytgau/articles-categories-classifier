„Kalbant apie šiuos metus, turbūt tokio dydžio arba skaičiaus didelių žuvų mes nesitikime, nes šiuo metu matome, kad yra daug vidutinio kalibro projektų ir Lietuvoje yra atsibudęs plėtros potencialas. Negaliu atskleisti pavadinimų, bet yra ne viena vietos įmonė, kuri turi stambių plėtros planų. (...) Šiems metams prognozė šiek tiek konservatyvesnė. Planuojame panašius skaičius, bet matydamas prielaidas, taip pat matau, kad bus sunkiau šiemet“, – BNS tvirtino M. Katinas. „Investuok Lietuvoje“ pernai pritraukė 39 tiesioginių užsienio investicijų projektus, planuojančius sukurti 5060 naujų darbo vietų ir investuoti 206 mln. eurų. Palyginti su 2016 metais, naujų darbo vietų skaičius augo 40 proc., o investicijų – 53 procentais. M. Katino teigimu, nors pernai Lietuvai pavyko pritraukti ne vieną stambų investuotoją, šalyje vis dar egzistuoja kelios investicijas stabdančios problemos, o pati didžiausia – specialistų trūkumas. Pavyzdžiui, pradedant plėstis automobilių pramonei, svarbu paruošti pakankamai inžinierių. „Jeigu norime auginti automobilių industriją, tai reikia sutvarkyti švietimo sistemą. Kalbame apie Šiaulius, Panevėžį ir Klaipėdą – jie turi savo švietimos sistemoje susikurti galimybę ruožti pramonei tinkančius inžinierius“, – tvirtino M. Katinas. Anot jo, Lietuvai taip pat yra svarbūs verslininkams skirti tiesioginiai skrydžiai su didžiausiais pasaulio finansų centrais, nes tai pritrauktų daugiau finansinių technologijų įmonių ir globalių paslaugų centrų. Jis pridūrė, kad šalies gyventojų emigracija taip pat išlieka didele problema, tačiau ją galima būtų atsverti tikslinga kvalifikuotų užsieniečių imigracija. Tuo pat metu reiktų stengtis į Lietuvą privilioti išvažiavusius lietuvius. „Lietuva turi turėti kontroliuojamą imigracijos procesą, kur aukštos kvalifikacijos talentai turi būti, mėgstami, trokštami, viliojami, o žemos kvalifikacijos srityje valstybė turėtų aiškų mechanizmą, kiek tų žmonių nori ir kokiomis procedūromis remiantis juos kviečia į Lietuvą“, – kalbėjo M .Katinas. „Investuok Lietuvoje“ skaičiuoja, kad užsienio investuotojams įgyvendinus visus pernai paskelbtus projektus, per metus į valstybės biudžetą bus sumokami papildomi 104 mln. eurų mokesčių. Pernai į Lietuvą žengė Vokietijos automobilių dalių pramonės milžinės „Continental“, Kauno laisvojoje ekonominėje zonoje (LEZ) ketinantis investuoti 95 mln. eurų ir elektronikos komponentus automobilių pramonei gaminanti Vokietijos bendrovė „Hella“ į gamyklą tame pačiame LEZ investuosianti 30 mln. eurų.