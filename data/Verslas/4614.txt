Anot Komisijos, patikros atliktos, „įtarus, kad kelios Vokietijos automobilių gamintojos pažeidė ES antimonopolines taisykles, draudžiančias kartelius ir verslą ribojančius veiksmus“. Penktadienį Vokietijos prabangių automobilių gamintoja BMW patvirtino, kad Europos konkurencijos tarnybų pareigūnai atliko kratas jos būstinėje Miunchene. Europos Komisija ėmėsi priemonių po to, kai liepą buvo informuota apie galimą kartelinį didžiausių Vokietijos automobilių gamintojų susitarimą. Liepos pabaigoje savaitraštis „Spiegel“ pranešė, kad pagrindinės Vokietijos automobilių rinkos dalyvės - „Volkswagen“, „Audi“, „Porsche“, BMW ir „Daimler“ - galėjo derinti tarpusavyje įvarius klausimus, įskaitant ir tuos, kurie susiję su dyzelinių automobilių išmetamųjų dujų valymo technologijomis. Pranešimai apie įtariamą slaptą kartelį prasidėjo tuo metu, kai Vokietijos automobilių pramonė visomis išgalėmis stengiasi susigrąžinti visuomenės pasitikėjimą po dyzelinio skandalo, kai prieš daugiau nei dvejus metus „Volkswagen“ pripažino klastojusi dyzelinių variklių emisijų duomenis.