Tuo tarpu svaras pinga, nes Europos Sąjungos (ES) ir Didžiosios Britanijos vadovams kol kas taip ir nepavyko pasiekti susitarimo dėl „Brexit“ sąlygų, kuris jiems leistų pereiti prie antrojo derybų etapo, rašo agentūra „MarketWatch“. Euro kursas, pirmadienio vakare siekęs 1,1866 JAV dolerio, antradienį smuktelėjo iki maždaug 1,1856 JAV dolerio. JAV dolerio kursas jenos atžvilgiu paūgėjo nuo 112,41 iki maždaug 112,62 jenos. O svaro kursas, pirmadienio vakare siekęs 1,3480 JAV dolerio, antradienį buvo nusileidęs iki 1,3371 JAV dolerio, tačiau vėliau ūgtelėjo iki maždaug 1,3423 JAV dolerio. Didžiosios Britanijos premjerė Theresa May ir Europos Komisijos (EK) pirmininkas Jeanas Claude Junckeris gruodžio 4 dieną surengė eilinį susitikimą, kuriame tarėsi dėl „Brexit“ sąlygų, tačiau jiems taip ir nepavyko išspręsti nesutarimų. Taigi, likus 10 dienų iki svarbaus Europos Sąjungos (ES) aukščiausiojo lygio susitikimo, vis dar nėra susitarimo, kuris yra būtinas, kad šalys galėtų pereiti prie antrojo derybų etapo, kuriame planuojama tartis dėl Didžiosios Britanijos ir ES santykių po „Brexit“. „Svaro kurso reakcija yra akivaizdi. Kai tik bus uždegta „žalia šviesa“ Didžiosios Britanijos ir ES deryboms dėl prekybos, rinkos dalyviai atsikvėps su palengvėjimu ir tai parems Didžiosios Britanijos valiutą“, – pareiškė „Rabobank“ analitikė Jane Foley, kurią cituoja britų verslo dienraštis „The Financial Times“.