„Ikiteisminis tyrimas dėl galimo pareigų neatlikimo Nacionalinėje žemės tarnyboje, nutrauktas nenustačius nusikaltimo ar baudžiamojo nusižengimo požymių. Taip pat nutrauktas pagal Valstybinės teritorijų planavimo ir statybos inspekcijos pareiškimą pradėtas ikiteisminis tyrimas dėl galimo piktnaudžiavimo priimant „Misionierių sodų“ projektui palankius sprendimus, nenustačius nusikaltimo ar baudžiamojo nusižengimo požymių“, – BNS atsiųstame atsakyme teigė STT Viešųjų ryšių skyriaus vyriausioji specialistė Renata Edružytė. Pasak jos, abu Vilniaus apygardos prokuratūros pradėtus ikiteisminiai tyrimai nutraukti šią savaitę. Skelbta, jog Vienas tyrimas pradėtas dėl galimo piktnaudžiavimo derinant „Misionierių sodų“ projektą – dėl to į tarnybą kreipėsi Statybos inspekcija, kuriai kilo įtarimų dėl vystytojų naudai inspekcijos Vilniaus departamente priimtų sprendimų. Kitas tyrimas buvo atliekamas jį perėmus iš Ekonominių nusikaltimo tyrimo valdybos. Šiame tyrime dėl galimo tarnybos pareigų neatlikimo, rugpjūčio pabaigoje buvo atliktos kratos buvusio Nacionalinės žemės tarnybos vadovo Danieliaus Kuprio darbo vietoje ir namuose. Šiuo metu pretenzijų dėl plėtros teritorijoje turi tik Statybos inspekcija, kurios ir projekto plėtotojos bendrovės „Misionierių namai“ nagrinėjantis Vilniaus miesto apylinkės teismą vasario pradžioje ginčą perdavė nagrinėti mediacijos būdu. Bendrovė „Misionierių namai“ sostinės Subačiaus gatvėje iki 2019 metų pabaigos planavo rekonstruoti 9,5 tūkst. kv. m ploto statinių, kuriuose įrengtų apie 100 butų. Plėtojant projektą numatyta 1978 metais statytą ligoninę rekonstruoti į atskirus namų komplekso korpusus, vietoje slėptuvės suformuoti viešąją erdvę. Taip pat ketinama rekonstruoti Vaikelio Jėzaus prieglaudos korpusą. Į projektą planuojama investuoti 40 mln. eurų. Portalo 15min duomenimis, bendrovę „Misionierių namai“ per Kipre registruotą kompaniją „HJKM Holdings Limited“ valdo Gruzijos verslininkas Romanas Pipia.