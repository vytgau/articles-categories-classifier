Toks sprendimas priimtas pirmadienį vykusiame įmonės akcininkų susirinkime, per „Nasdaq“ Vilniaus biržą pranešė „Snaigė“. „Snaigė“ pernai patyrė 12,616 mln. eurų grynųjų nuostolių. Bendrovės teigimu, juos lėmė 12,2 mln. eurų vertės grupės įmonėms suteiktų paskolų ir sukauptų palūkanų atidėjimas į abejotinas skolas. Lietuvos bankas vasario pradžioje atskleidė, kad su Rusijos „Polair“ susijusios bendrovės iki 2017 metų rugsėjo 30 dienos iš „Snaigės“ yra gavusios 11,92 mln. eurų paskolų, už kurias nuo 2012 metų vidurio nemoka palūkanų. Tuomet centrinis bankas „Snaigei“ skyrė 207 tūkst. eurų baudą, nes bendrovė neveikė jos ir visų akcininkų interesais. „Snaigės“ akcininkai, įvertinus nepaskirstytą ankstesnių metų pelną (9,8 tūkst. eurų) bei pervedimus iš rezervų (976,2 tūkst. eurų), paskirstė 11,63 mln. eurų nuostolių. Nepaisant patirtų nuostolių, įmonė į įstatymo numatytus rezervus pervedė 946,2 tūkst. eurų, todėl jos nepaskirstyti nuostoliai siekė 12,576 mln. eurų. Akcininkų susirinkime taip pat nuspręsta sumažinti įmonės įstatinį kapitalą nuo 11,887 mln. iki 8,321 mln. eurų, o atsilaisvinusius 3,566 mln. eurų pervesti į bendrovės perkainojimo rezervą. Įstatinis kapitalas mažinamas įmonės akcijos nominalią vertę pakeičiant iš 0,30 į 0,21 euro. „Snaigės“ akcininkai iš įmonės valdybos narių atšaukė Svetlaną Ardentovą ir Nataliją Cvetkovą. Vietoje jų ir nuo balandžio 26 dienos iš valdybos atsistatydinusios Natalijos Suchanovos į valdybą iki jos kadencijos pabaigos išrinkti Michailas Stukalas, Ana Kovalčiuk ir Konstantinas Kovalčiukas. Bendrovės valdyboje taip pat dirba jos pirmininkas Aleksejus Kovalčiukas ir Olegas Carkovas. 91,1 proc. „Snaigės“ akcijų valdo Rusijos „Polair“ netiesiogiai kontroliuojama Kipre registruota bendrovė „Bevorano Holdings“. „Snaigės“ akcijos kotiruojamos biržos Papildomajame prekybos sąraše.