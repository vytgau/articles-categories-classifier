2014 m. liepos 28 d. Gatautiškės kaime Šilalės rajone suskilus elektros oro linijos izoliatoriui nuo jo nusimovė ir ant žemės bei ant neteisėtai po oro linija eksploatuojamo elektros piemens laidininko nukrito oro linijos laidas. Dėl šių priežasčių piemens laidininke atsirado pavojinga žmogaus gyvybei elektros įtampa. To nežinoję prie elektros piemens atsitiktinai prisilietę du žmonės patyrė mirtinas traumas. Atlikus ikiteisminį tyrimą, kaltinimai buvo pareikšti dviem AB ESO darbuotojams. Kaip įtariama, būdami atsakingi už elektros įrenginių techninę priežiūrą, defektų šalinimą laiku ir asmenų informavimą apie daromus pažeidimus, jie aplaidžiai vykdė savo pareigas. Dėl to, įtariama, ir įvyko ši nelaimė. Tačiau Šilalės rajono apylinkės teismas 2017 m. spalio 30 d. nuosprendžiu vyrus išteisino. Tokį sprendimą teismas grindė tuo, kad nepadarytos veikos, turinčios nusikaltimų požymių. Elektros įrenginių eksploatavimo taisyklių pažeidimų kaltinamieji galėjo ir nepastebėti, o už elektros piemens netinkamą eksploatavimą atsakingi žemės savininkai (žuvusiosios tėvai), tad teismas konstatavo, kad žuvusiųjų mirtį lėmė jų pačių neapdairus elgesys prisiliečiant prie pavojingos įtampos paveikto laidininko. 2017 m. lapkričio 17 d. Klaipėdos apygardos teismui įteiktame apeliaciniame skunde teigiama, kad kaltinamieji buvo atsakingi ne tik už saugų elektros įrenginio – 10 kV oro linijos – eksploatavimą užtikrinant netinkamo izoliatoriaus pakeitimą tinkamu, bet privalėjo užtikrinti ir tai, kad netinkamai eksploatuojamas elektros piemuo, kuris ir buvo nelaimingo atsitikimo ir jo pasekmių priežastis, būtų išardytas. Šį ikiteisminį tyrimą atliko Tauragės apskrities vyriausiojo policijos komisariato Šilalės rajono policijos komisariato pareigūnai, jį organizavo ir kontroliavo Klaipėdos apygardos prokuratūros Pirmojo baudžiamojo persekiojimo skyriaus prokuroras.