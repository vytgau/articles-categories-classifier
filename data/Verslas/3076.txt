„CoinMarketCap“ duomenimis, 6.50 val. ryto Lietuvos laiku populiariausia pasaulyje kriptovaliuta pabrango 12,09 proc. - iki 16,77 tūkst. dolerių. Biržoje „Bitfinex“ bitkoino kaina išaugo 11,7 proc. iki 16,35 tūkst. dolerių, GDAX biržoje - 4,08 proc. iki 16,43 tūkst. dolerių. Kriptovaliutų platformos „CoinDesk“ duomenimis, vieno bitkoino kaina ūgtelėjo 4,24 proc. iki 16,41 tūkst. dolerių. Praėjusią savaitę bitkoinas neteko daugiau nei pusės savo vertės, atpigęs iki mažiau nei 13 tūkst. dolerių, pažymi agentūra „Reuters“. Iki kritimo bitkoino kursas buvo pasiekęs 20 tūkst. dolerių ribą. Nuo metų pradžios bitkoinas buvo pabrangęs beveik 20 kartų. Kitos kriptovaliutos trečiadienį taip pat brango. „Ethereum“ kaina pakilo 1,09 proc. iki 783,7 dolerio, „Bitcoin Cash“ pabrango 1,4 proc., iki 3,05 tūkst. dolerių, „Ripple“ - 9,58 proc. iki 1,23 dolerio, rodo „CoinMarketCap“ duomenys. Kriptovaliutų rinkos vertė, „CoinMarketCap“ duomenimis, šiuo metu siekia 615,515 mlrd. dolerių, bitkoino daliai tenka apie 45 proc. visos kriptovaliutų rinkos.