„Indėlių ir investicijų draudimas“ šios kredito unijos indėlininkams, kuriems priklauso draudimo išmokos, planuoja išmokėti apie 22 mln. eurų. Lietuvos banko valdyba pripažino kredito uniją „Vilniaus kreditas“ nemokia ir visam laikui atšaukė jai išduotą kredito unijos licenciją, todėl ji neturi teisės teikti finansinių paslaugų. Lietuvos bankas kreipsis į Vilniaus apygardos teismą dėl bankroto bylos iškėlimo šiai kredito unijai. Toks sprendimas priimtas todėl, kad kredito unijos turtas yra mažesnis už įsipareigojimus ir ji jau ilgą laiką nesilaiko svarbiausių su kapitalu susijusių normatyvų – kapitalo pakankamumo ir didžiausios paskolos sumos vienam skolininkui, rašoma Lietuvos banko pranešime spaudai. Juos vykdyti Lietuvos banko Priežiūros tarnyba įpareigojo kredito uniją 2017 m. gegužės mėn., kai paskyrė laikinąjį atstovą veiklos priežiūrai, tačiau šio įpareigojimo kredito unija neįgyvendino. Iš kredito unijos pateiktos ir Lietuvos banko turimos informacijos nėra pagrindo manyti, kad gali būti atkurta stabili ir patikima jos veikla. Nepavyko rasti ir potencialaus investuotojo, kuris padėtų išspręsti finansines problemas. Pagal kredito unijos 2017 m. rugsėjo 30 d. duomenis, jos turtas sudarė 21,28 mln., o įsipareigojimai – 21,59 mln., kredito unijos kapitalas – minus 0,38 mln. Eur, t. y. jos turtas tokio dydžio suma buvo mažesnis už įsipareigojimus. Kredito unija 2017 m. rugsėjo 30 d. buvo patyrusi 2,85 mln. Eur nuostolių, dėl kurių jos nuosavas kapitalas tapo neigiamas. Kredito unijos pripažinimas nemokia yra draudžiamasis įvykis, todėl jos indėlininkams bus išmokamos indėlių draudimo išmokos. Įvykus draudžiamajam įvykiui, kompensuojama 100 proc. indėlio sumos, neviršijančios 100 tūkst. Eur. Išmoka klientui išmokama per 20 darbo dienų nuo draudžiamojo įvykio paskelbimo dienos (2017 m. lapkričio 10 d.). „Draudimo išmokos bus mokamos per draudimo įmonės pasirinktą kredito įstaigą ir ne ilgesnį kaip 20 darbo dienų laikotarpį, t.y. iki 2017 m. gruodžio 8 d. Užtikrinsime, kad visi indėlininkams priklausantys pinigai būtų gauti laiku ir įstatymo nustatyta tvarka“, – teigė „Indėlių ir investicijų draudimo“ direktorė Aurelija Mažintienė. Visą reikalingą informaciją apie indėlininkus ir jų turėtus indėlius draudimo įmonei suteiks kredito unija „Vilniaus kreditas“. Todėl kredito unijos „Vilniaus kreditas“ indėlininkams dėl draudimo išmokų niekur kreiptis nereikia. Taip pat jiems nereikia niekam teikti duomenų apie turėtus indėlius. Apie kredito įstaigą, per kurią indėlininkams bus išmokamos draudimo išmokos, draudimo įmonė informuos žiniasklaidoje ir įmonės interneto svetainėje iidraudimas.lt. Paskelbus šią informaciją, indėlininkai galės kreiptis į nurodytą kredito įstaigą dėl jiems priklausančių draudimo išmokų. Preliminariais duomenimis, bendra mokėtinų draudimo išmokų suma kredito unijos „Vilniaus kreditas“ indėlininkams – apie 22 mln. eurų, indėlininkų, kuriems priklauso draudimo išmokos – apie 1350. Draudimo įmonė primena, kad draudimo išmokos nemokamos už: 1) kitų kredito įstaigų indėlius, laikomus savo sąskaita ir savo vardu; 2) indėlius, dėl kurių priimtas apkaltinamasis nuosprendis baudžiamojoje byloje dėl pinigų plovimo; 3) finansų įstaigų indėlius; 4) valdymo įmonių indėlius; 5) finansų maklerio įmonių indėlius; 6) indėlius, kurių savininkų tapatybė nenustatyta (už anoniminėse ir koduotose sąskaitose laikomus indėlius); 7) pagal Lietuvos Respublikos draudimo įstatymą veikiančių draudimo įmonių ir perdraudimo įmonių indėlius; 8) kolektyvinio investavimo subjektų indėlius; 9) pensijų fondų indėlius; 10) valstybės ir savivaldybių institucijų ir įstaigų, kaip jos apibrėžtos Lietuvos Respublikos valstybės tarnybos įstatyme, indėlius, išskyrus tokių institucijų ir įstaigų depozitinėse sąskaitose laikomas kitiems asmenims priklausančias lėšas; 11) Lietuvos banko indėlius; 12) paties indėlių draudimo sistemos dalyvio išleistus skolos vertybinius popierius ir įsipareigojimus, susijusius su jo akceptais ir paprastaisiais vekseliais; 13) elektroninius pinigus ir elektroninių pinigų įstaigos iš elektroninių pinigų turėtojų mainams į elektroninius pinigus gautas lėšas. Draudimo išmokos taip pat nemokamos indėlininkams už indėlius sąskaitoje, kurioje per pastaruosius 24 mėnesius iki indėlių draudžiamojo įvykio dienos nėra atlikta jokių su indėliu susijusių operacijų ir laikomo indėlio suma yra mažesnė kaip 10 eurų.