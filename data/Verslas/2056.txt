L. Vagonė pastebi, kad jau kelerius metus vis labiau populiarėja vestuvės užsienyje. Ryškėja ir dar viena tendencija – vis dažniau nebenorima švęsti vestuvių su didžiule krūva giminaičių. „Kartais švenčiama net dviese arba su maža grupele giminių ir artimiausių draugų. Tuomet renkamasi vestuvėms kažkur iškeliauti, o tuo pačiu pasidaryti ne tik vestuvių šventę, bet ir atostogas sau ir savo svečiams“, – kalba pašnekovė. Vieni bando sutaupyti, kiti – gerokai paišlaidauti L. Vagonė išskiria du klientų, švenčiančių vestuves užsienyje, tipus. Vienas jų – tie, kurie nori didelės prabangos, o Lietuvoje negali rasti pakankamai didelių, gražių, prabangių vilų ar viešbučių „Yra ir grupė klientų, neturinčių stulbinančio biudžeto, tačiau užsienyje, pavyzdžiui, Sicilijos periferijoje, įmanoma išsikelti vestuves už tą patį biudžetą, kurio prireiktų ir Lietuvoje. Greta to gauni garantuotai gerą orą, dėl ko Lietuvoje net vidurvasarį negali būti tikras, bei įspūdingus vaizdus“, – pažymi pašnekovė. Vedybų planuotoja Karina Mickevičiūtė sako, kad nors kai kurie mano, jog švenčiant vestuves užsienyje galima sutaupyti, tai pavyksta retai. Dažniausiai kaina būna panaši arba didesnė. „Paprastai tie, kurie kreipiasi į mus, nori sutaupyti, tačiau planuojant vestuves užsienyje iš Lietuvos, prisidėjus išlaidoms vestuvių planuotojui, kaina tampa gerokai didesnė. Esant poreikiui, rekomenduojame koleges, kurios yra šalyse, dominančiose jaunuosius, o vestuvių planuotojais užsienyje dirbančių lietuvių daugėja, nes auga jų poreikis“, – teigia K. Mickevičiūtė. Pasak pašnekovės, įtakos apsisprendimui švęsti vestuves užsienyje turi tai, kad Lietuvoje vietos tokiai šventei jau yra pabodusios. Taip pat svarbus faktorius – geras oras, vaizdai fotografijose. „Be to, kuomet vyksti vestuvių švęsti užsienyje, atsiriboji nuo būtinybės kviesti visus giminaičius, taip iš dalies sutaupydamas“, – kalba K. Mickevičiūtė. Tuo metu L. Vagonė pastebi, kad kai kurių apsisprendimą švęsti vestuves užsienyje lemia ir sentimentai vienai ar kitai šaliai, ypač dažnai sentimentai lietuvius jaunavedžius nuveda į Italiją. Suskaičiavo: kainuos 2 tūkst. pigiau Vilnietė Laura, ketinanti vestuves švęsti Sicilijoje, pasakoja taip planuojanti sutaupyti nemažą sumą. „Italija žaviuosi nuo pat vaikystės, pirmoji mano kelionė į užsienį buvo į Italiją. Ši šalis man visada buvo labai prie širdies. Tačiau pagrindinė priežastis, kodėl nutarėme vestuves švęsti užsienyje, buvo ta, kad, pagal mūsų poreikius, šventė Sicilijoje kainuos pigiau nei Lietuvoje. Sutaupysime bent porą tūkstančių. Svečiams skrydžių nepirksime, tačiau apmokėsime jų nakvynę“, – pasakoja Laura. Į pagalbą organizuojant vestuves Sicilijoje moteris pasitelkė ir vedybų planuotoją. „Man pasisekė, nes mano grupiokė pradėjo organizuoti vestuves Italijoje. Taigi, dalį organizacinių klausimų spręsiu pati, kai ką vietoje padės suderinti ir suorganizuoti ji“, – sako pašnekovė. Kultūrų skirtumas – nemažas iššūkis L. Vagonė pastebi, kad dalis žmonių šventę užsienyje organizuoja patys, o šalyse, kurias jaunavedžiai dažniausiai renkasi medaus mėnesiui, tokius klientus pritraukti suinteresuoti viešbučiai patys padaro daug darbo. Tiesa, pasak jos, tuomet rizikuojama, kad klientų ir viešbučio estetinis suvokimas gali gerokai prasilenkti. „Dalis klientų, kurie nori kokybiškos šventės, kreipiasi į vedybų planuotojus. Kreipiasi ir į mane, ir į toje šalyje dirbančius žmones. Imuosi projektų užsienyje, tačiau stengiuosi apriboti lokacijas, nes pačiai smagiau dirbti vietoje, kurios rinką jau išmanau. Tačiau populiariausiose lietuvių vestuvių šalyse yra ir ten dirbančių emigravusių lietuvių, kurie gali pagelbėti. Užsienyje organizuoti vestuves nėra labai paprasta dėl kultūrų skirtumų. Esu organizavusi vestuves Gran Kanarijoje, kur siestos metu ką nors nudirbti – beveik neįmanoma. Jei tariesi dėl susitikimo, laiko paklaida, kada jis iš tiesų įvyks, gali būti iki poros valandų. Panašiai ir Italijoje – jei susitarei gėles atsiimti vieną valandą, nebūtinai tada jas atsiimsi“, – pasakoja L. Vagonė.