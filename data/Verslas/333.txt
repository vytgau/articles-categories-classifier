„Litgrid“ pranešė, kad tai numatanti sutartis trečiadienį pasirašyta Sofijoje. Sutartį pasirašė Europos Komisijos INEA (Inovacijų ir tinklų programų vykdomoji įstaiga) agentūros ir Baltijos valstybių ir Lenkijos perdavimo sistemų operatorių atstovai. Sutartį „Litgrid“ vardu pasirašė įmonės vadovas Daivis Virbickas. Dinaminio stabilumo studiją Baltijos valstybių ir Lenkijos perdavimo tinklų operatorių užsakymu atlieka Gdansko universiteto mokslininkai. Studijos kaina - 250 tūkst. eurų, o iš Europos infrastruktūros tinklų priemonės (CEF) tam skiriama 125 tūkst. eurų. Rezultatus viešai ketinama pristatyti birželį. „Baltijos elektros tinklų sinchronizacija su Kontinentinės Europos tinklais yra kertinis pernai metų lapkričio mėnesį patvirtintų trečiojo ES Bendro intereso projektų (PCI) paketo elementas ir ypatingai svarbus politinis prioritetas, siekiant Energetikos sąjungos“, - pranešime teigė Europos komisaras, atsakingas už klimato politiką ir energetiką, Miguelis Ariasas Canete. Europos infrastruktūros tinklų priemonė (EITP) (CEF - Connecting Europe Facility) finansuos sinchronizacijai reikalingos infrastruktūros projektus. Projektų finansavimą ir įgyvendinimą prižiūrės Europos Komisijos INEA (Inovacijų ir tinklų programų vykdomoji įstaiga) agentūra.