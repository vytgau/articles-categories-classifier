Feisbuko paskyroje jis pasidalijo nuotrauka su fiskaliniu kvitu, gautu vienoje Vilniaus maitinimo įstaigų. Už salotas ir jautienos kepsnį sumokėjęs 9,5 Eur popietę jis juokaudamas rašė: „Be baimės neriu į tautinės fiskalinės loterijos vandenis. Dabar turėtų paskambinti koks nors guvus vyriškis, pranešti, kad laimėjau 5000 eurų ir paprašyti atnešti 1000 eurų depozitą grynaisiais, norint atsiimti laimėjimą banke. Kviečiu dalyvauti ir jus! Nors gal... nedalyvaukite – tuomet aš vienintelis dalyvausiu ir laimėsiu!“ DELFI paklaustas, kaip apskritai vertina tokias iniciatyvas, ekonomistas buvo kiek atsargesnis. „Nedrįsčiau, aišku, teigti apie sėkmę ar nesėkmę, kol viskas tiktai prasideda. Bet pats sumanymas geras. Jis sukuria paskatas tame sektoriuje, kuriame yra galbūt didelė tikimybė to kvito negauti arba nepaimti, vis dėlto pasinaudoti šia galimybe, atveria progą gauti tam tikrą premiją. Manau, net ir tuo atveju, kai čekis galbūt liks pas padavėją, gal ne mes, kaip klientai, sužaisime, bet sužais padavėjas. Fiskaliniu požiūriu tai bus naudinga, nes čekis bus išmuštas, užregistruotas ir valstybė galės tikėtis daugiau įplaukų.“ Kita vertus, G. Nausėdos nuomone, neverta tikėtis, kad padidėjęs dėmesys žaidimui išliks ir ateityje: „Žinote, tokios akcijos visada turi tam tikrą efektyvumo limitą. Tam tikrą laiką, kol įspūdis šviežias visi nori dalyvauti, aktyviai pasinaudoti ta galimybe. Ilgainiui įspūdis blėsta ir tada, matyt, dalis efektyvumo prarandama. Arba tai turi būti nuolat pakurstomas dėmesys ir paskatinamas, arba tenka susitaikyti su menkesniu efektyvumu. Laiko požiūriu poveikis ribotas, bet tai nėra blogai, nes galbūt ilgainiui iš to galėtų susiformuoti ir tam tikra tradicija arba kultūros elementas nepatingėti tą čekį paimti.“   Kaip jau skelbta, ne vienerius metus kvitų loteriją žadėjusi rengti VMI antradienį paskelbė jos pradžią. Žaidimu siekiama kovoti su nepaskaityta ekonomika, skatinti žmones pirkti tik legaliai. Norintiems dalyvauti tereikia registruoti kasos aparatų kvitus, gautus maitinimo, remonto, kirpimo įstaigose ar turgavietėse už įsigytas prekes bei paslaugas. Pirkti mažiausia 1 Eur kainuojančią prekę turgavietėse arba mažiausia tiek sumokėti už paslaugą (remontą, kirpimą ir pan.). Gautą fiskalinį kvitą reikia registruoti puslapyje kvituzaidimas.vmi.lt Kiekvieną antradienį 10 kvitų savininkų laimės po 200 Eur Kiekvieno mėnesio pirmą antradienį vienas kvitas laimės 5 000 Eur.