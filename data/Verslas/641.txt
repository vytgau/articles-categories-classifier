„Kantrus Federalinio atvirų rinkų komiteto (FOMC) požiūris davė rezultatų ir prisidėjo prie ekonomikos stiprinimo, – pareiškė FRS vadovas, kurį cituoja agentūra „MarketWatch“. – Dėl nuosaikaus normos didinimo tempo taip pat sumažėjo netikėto JAV ekonomikos sukrėtimo, kuris galėtų išprovokuoti recesiją, rizika.“ Nuo 2015 metų gruodžio JAV centrinis bankas bazinę palūkanų normą padidino penkis kartus ir ji šiuo metu sudaro 1,5–1,75 procento. Manoma, kad šiemet norma bus padidinta dar du kartus, nors yra manančiųjų, kad FRS ją padidins tris kartus, kad pažabotų infliaciją ir užkirstų kelią ekonomikos perkaitimui. „Su mano kolegomis FOMC manome, kad esant dabartinei ekonomikos plėtros krypčiai, būtų geriausia toliau nuosaikiu tempu didinti normą, kad infliacija artėtų prie tikslinio lygio ir stiprėtų darbo rinka“, – pareiškė J. Powellas. „Tai, kad vis nematyti staigaus darbo užmokesčio augimo paspartėjimo, mums rodo, kad darbo rinka dar nepakankamai pasisotino“, – pažymėjo FRS vadovas. Praėjusią savaitę paskelbti statistiniai duomenys parodė, kad darbo vietų skaičius JAV ūkyje kovą padidėjo 103 tūkst., o darbo užmokestis išaugo vidutiniškai 2,7 procento.