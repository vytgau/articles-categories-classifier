Penki išskirtinumai „Aon Best Employers“ tyrimo, kurį Baltijos šalyse vykdo konsultacijų ir mokymo kompanija „OVC Consulting“, duomenys rodo, kad geriausių darbdavių organizacijas nuo kitų atskiria net penki aspektai. „Tai – atvirumas turimai įvairovei, leidžiantis „įdarbinti“ skirtingas darbuotojų patirtis ir idėjas, nuoseklus talentų valdymas, organizacijos viduje vyraujanti patikimo darbdavio reputacija, organizacijos tikslų darbuotojams siekti padedanti organizacinė struktūra ir tikėjimą organizacijos sėkme per atvirą bendravimą ir pagarbą kitiems įkvepiantys lyderiai“, – sako Almanta Jakštaitė-Vinkuvienė, „OVC Consulting“ partnerė ir įsitraukimo sprendimų vadovė. Geriausių darbdavių organizacijose šiuos aspektus, kaip stipriai pasireiškiančius, įvardija net 80 proc. darbuotojų. Palyginimui: vidutinėse organizacijose tokių darbuotojų dalis siekia iki 50 proc. Įsitraukimas lenkia vidurkį Be to, titulą pelniusiose organizacijose darbuotojų įsitraukimas siekia net 81 proc. Toks įsitraukimo lygis smarkiai lenkia vidurkį, fiksuojamą tiek Lietuvoje, tiek ir kitose Europos šalyse. „Lietuvoje – vis daugiau organizacijų artėjančių ir jau lenkiančių 58 proc. siekiantį europinį vidurkį. Panašu, kad joms iš tiesų pavyksta surasti priemones ir būdus, kurie leidžia sėkmingai suderinti darbuotojų veiklai keliamus lūkesčius su jų požiūriais ir tikslais, pradėjus dirbti konkrečioje organizacijoje“, – sako A. Jakštaitė-Vinkuvienė. Vidutinis darbuotojų įsitraukimas Lietuvos organizacijose taip pat pamažu auga – 2017 m. šis rodiklis pasiekė 50 proc, o ankstesniais metais jis svyruodavo tarp 46-48 proc. Vadinasi, galima daryti išvadą, kad vadovavimo kultūra jose tampa vis labiau orientuota į žmones, vis dažniau atsižvelgiama į darbuotojų pasiūlymus kartu ieškant efektyvių veiklos sprendimų, o tai daro realų poveikį darbuotojų nusiteikimui stengtis dėl savo organizacijų. Apklausia visus darbuotojus „Aon Best Employers“ tyrimą nuo 2012 m. Baltijos šalyse vykdo konsultacijų ir mokymo kompanija „OVC Consulting“, kuri yra oficiali tyrimo metodiką sukūrusios pasaulinės konsultacijų kompanijos „Aon Hewitt“ atstovė Lietuvai, Latvijai ir Estijai. „Aon Best Employers“ tyrimas atliekamas apklausiant visus tyrime dalyvaujančios organizacijos darbuotojus – analizuojami darbuotojų įsitraukimo, patikimos lyderystės, aukštų veiklos standartų kultūros, darbdavio patrauklumo indeksai. 2017 m. Baltijos šalyse tyrime dalyvavo 66 unikalios organizacijos. GERIAUSI DARBDAVIAI: KAS NULĖMĖ PERGALĘ „Lietuvos draudimas“: įsitraukusi ir stipri komanda „Didžiuojuosi „Lietuvos draudimu“ ir jo žmonėmis. Darbuotojų įsitraukimas yra „Lietuvos draudimo“ lyderystės ir sėkmės pagrindas. Esu įsitikinęs, kad įsitraukusių darbuotojų komanda gali pasiekti geresnių verslo rezultatų. Tai, kad esame jau ne pirmą kartą nominuojami geriausiu darbdaviu ir patenkame tarp geriausių Baltijos šalių darbdavių reiškia, kad turime stiprią, nebijančią iššūkių ir laiminčią komandą, kuri keičiasi kartu su verslo tikslais ir sugeba užtikrinti „Lietuvos draudimo“ lyderystę“, – sako Kęstutis Šerpytis, „Lietuvos draudimo“ generalinis direktorius.  „Tele2“: darbuotojų motyvacija – įmonės sėkmės šaltinis „Šis įvertinimas įmonei yra itin svarbus, nes buvo skirtas remiantis darbuotojų apklausos rezultatais. Darbuotojų motyvacija yra esminis įmonės sėkmės šaltinis, vedantis ją į priekį“, – sako Petras Masiulis, „Tele2“ generalinis direktorius. „AbbVie“: investuojame į darbuotojų tobulėjimą „AbbVie“ nuolat stengiamės, kad darbuotojai būtų laimingi ir dirbtų su meile. Puoselėjame kūrybiškumą ir laisvę išreikšti savo nuomonę bei priimti sprendimus, skatiname draugiškus santykius ir troškimą būti sėkmingais. Dirbame itin prasmingą darbą, mūsų asmeninės vertybės yra harmonijoje su kompanijos vertybėmis – padėti sunkiai sergantiems. Kompanijoje skiriame daug laiko ir investuojame į darbuotojų tobulėjimą – emocinio intelekto vystymas komandoje yra vienas iš svarbiausių prioritetų“, – sako „AbbVie“ Baltijos šalių regiono vadovas Gintautas Storpirštis. „Affidea Lietuva“: sėkmė priklauso nuo darbuotojų indėlio „Siekiant tapti tobulesne ir vertingesne organizacija darbuotojams, turime suprasti, kad sėkmė didžiausia dalimi priklauso nuo darbuotojų indėlio į organizacijos vystymąsi. Dėl to mums labai svarbu, kad šioje organizacijoje darbuotojai gerai jaustųsi, galėtų realizuoti savo žinias ir gebėjimus, o jų pasiekimai būtų vertinami ir būtų sudarytos sąlygos mokytis bei gauti vertingos patirties. Dirbdami sveikatos priežiūros srityje puikiai suprantame, kad be įsitraukusių darbuotojų niekada neturėsime mūsų paslaugomis patenkintų pacientų. Mums labai svarbu, kad kiekvienas organizacijos narys suprastų bendrovės tikslus ir veiklos kryptį, taip pat kad savo idėjomis turėtų galimybę prisidėti prie šių tikslų įgyvendinimo. Darbuotojai į organizacijos veiklą ir savo darbą emociškai įsitraukia labiau tuomet, kai jaučiasi asmeniškai atsakingi“, – sako „Affidea Lietuva“ direktorius Vitalijus Orlovas. „Balta“: esame įsipareigoję skatinti įsitraukimą „Gaudami jau trečiąjį prestižinį „Aon Best Employer Baltics“ apdovanojimą jaučiamės labai pakylėti ir pagerbti. Esame įsipareigoję skatinti tvarų darbuotojų įsitraukimą ir užtikrinti, kad jie būtų mūsų organizacijos pagrindas. Šis apdovanojimas įrodo, kad BALTA pasižymi unikalia kultūra ir yra puiki vieta dirbti. Gerai žinoma, kad įsitraukę darbuotojai gali geriausiai aptarnauti klientus, o mūsų pavyzdys tai patvirtina“, – sako Iain Kenndely, Latvijos draudimo bendrovės BALTA vadovas.