Apžvalgoje teigiama, kad eksportui augant lėčiau nei praėjusiais metais, reikalingi kiti augimo šaltiniai, kuriuos sietume su ankstesnėmis investicijomis, naujų užsienio investuotojų atėjimu. Nepaisant pernai užfiksuoto darbo našumo šuolio, nuolatinis jo didinimas tebėra svarbus ekonomikos plėtros prioritetas, teigia SEB ekspertai. „Atsižvelgiant į tai, kad vidutinio laikotarpio dirbančiųjų skaičiaus prognozė nieko gero nežada, darbo našumo tūpčiojimas vietoje sustingdytų šalies ekonomikos augimą ties 1-2 proc. riba. Tokiomis sąlygomis ekonominė konvergencija su išsivysčiusiomis Vakarų Europos valstybėmis ne tik sustotų, bet ir pasuktų priešinga kryptimi“, - rašoma apžvalgoje. Banko duomenimis, praėjusių metų ketvirtąjį ketvirtį, palyginti su tuo pačiu laikotarpiu užpernai, šalies bendrasis vidaus produktas (BVP) ūgtelėjo 3,9 proc. (pašalinus sezono ir darbo dienų skaičiaus įtaką - 3,8 proc.). Per visus metus BVP ūgtelėjo 3,8 proc., tai yra augo vienu sparčiausių tempų po krizės. Banko ekspertų nuomone, šiais metais vidaus vartojimo sektorius bus vienas iš rizikos veiksnių, galintis trukdyti pasiekti panašų BVP augimo rodiklį kaip pernai. Vis dėlto SEB banko atstovai teigia kol kas nematantys priežasčių keisti ankstesnių 2018 ir 2019 metų BVP plėtros prognozių - jos išlieka atitinkamai 3,2 proc. ir 3,0 proc.