Sėkmingi metai buvo ir nekilnojamojo turto (NT) rinkai. Būsto kainos ir nuomos pajamų grąža siekė 7,7 proc., skaičiuoja turto valdymo bendrovė „INVL Asset Management“. „Obligacijos ir indėliai yra saugi turto klasė, bet praėjusiais metais beveik nieko neuždirbo. Indėlių grąža buvo beveik nulinė, jei jie laikomi įprastame banke, o Lietuvos valstybės obligacijos, neatmetus infliacijos, praėjusiais metais uždirbo 0,4 proc.“, - antradienį žurnalistams sakė „INVL Asset Management“ investicijų padalinio vadovas Vaidotas Rūkas. Pasak jo, akcijų rinka šįmet buvo žvaigždė, nors jos grąža nėra tokia didelė, kad signalizuotų burbulą. „Tai nėra burbulas, tai nešimtaprocentinė, bet 17 proc. grąža, kuri yra solidi ir nemenka, prie jos prisidėjo gera ekonominė aplinka, įmonių veikla, užsienio investuotojai, kurie atkreipia šalių dėmesį į Lietuvos akcijų rinką“, - sakė jis. Lietuvos akcijų grąža pasauliniu kontekstu buvo taip pat stipri ir uždirbo 17 proc. Tuo metu Europos akcijos uždirbo apie 11 proc., pasaulio - apie 25 proc., skaičiuojant doleriais. „Jei paverstume į eurus, turėtume nuimti apie 15 proc. dėl dolerio nuvertėjimo. Lietuvos akcijos eurais aplenkė Europos ir viso pasaulio grąžą“, - sakė jis. Kalbant apie ateities perspektyvas, V. Rūkas sakė, kad tendencijos greičiausiai nesikeis. „Iš sukauptų indėlių palūkanų galima tikėtis daugiausia 1 proc. grąžos, kuri gali būti nusverta kainų mažėjimo“, - sakė jis. Visgi V. Rūkas teigė, kad investuoti į obligacijas ir indėlius gali būti verta. „Verta investuoti, bet reikia analizuoti, derinti valstybės ir įmonių obligacijas, žiūrėti regionus, bet kalbant tik apie Lietuvos valstybės obligacijas lūkestis yra neturėti uždarbio“, - įspėjo jis. Anot jo, tikėtis kainų prieaugio iš būsto nuomos sudėtinga, tikėtina grąža nebent iš nuomos pajamingumo. „Tai nereiškia, kad į NT neverta investuoti, yra sėkmingų sektorių - komerciniai, prekybiniai objektai, bet konkretus būsto segmentas turėtų likti nuošalyje šiais metais. Čia kalbu tik apie didžiuosius miestus, mažųjų miestų situacija yra drastiškai kitokia“, - kalbėjo V. Rūkas. Tuo metu akcijų rinką prognozuoti sudėtingiausia, tačiau, jo teigimu, Lietuvos ir pasaulio ekonomika yra stipri, todėl uždarbio iš akcijų tikėtis galima.