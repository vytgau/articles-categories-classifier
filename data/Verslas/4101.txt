„Nuo 2013 metų atlyginimai augo sparčiau nei produktyvumas. Iki šiol ši tendencija nedarė neigiamos įtakos ekonomikos konkurencingumui, tačiau jei tai tęstųsi, tai gali pakenkti eksporto augimui bei padidinti infliaciją. Šiame kontekste tolesnis minimalaus atlyginimo, kuris jau šiuo metu siekia beveik 50 proc. vidutinio atlyginimo, tik sustiprintų rizikas šioje srityje“, – pranešime spaudai teigė TVF misijos vadovas Lietuvai Borja Gracia. TVF ekspertų teigimu, Lietuva turėtų mažiau apmokestinti darbą, o daugiau - kapitalą bei turtą, taip pat gerinti mokesčių surinkimą. „Pajamų prasme dėmesys turėtų būti skiriamas mokesčių pertvarkymui nuo darbo prie kapitalo ir turto apmokestinimo bei geresniam mokesčių surinkimui. Išlaidų prasme turėtų būti kuriamos galimybės papildomoms socialinėms išlaidoms. Tai turėtų būti daroma siekiant didesnio efektyvumo, ypatingai švietimo bei sveikatos apsaugos srityse. Socialiniam ir fiskaliniam tvarumui pasiekti pensijų reforma turėtų būti prioritetas“, – teigia TVF. Tarp prioritetinių struktūrinių reformų įvardijama švietimo, sveikatos apsaugos, inovacijų bei valstybės valdomų įmonių reformos. TVF prognozuoja, kad Lietuvos ekonomika šiemet augs 3,5 procento. Pagyrė naująjį Darbo kodeksą ir pasiūlė dar 3 reformas Lapkričio 7-13 dienomis Lietuvoje dirbę Tarptautinio valiutos fondo (TVF) ekspertai pateikė išvadas, kuriose teigiamai vertinamas Lietuvos ekonomikos augimas ir vykdoma fiskalinė politika, leidžianti 2018 m. formuoti perteklinį biudžetą. Lietuvai siūloma įgyvendinti reformas švietimo, sveikatos ir inovacijų srityje. Teigiamai įvertintas naujojo Darbo kodekso priėmimas, nes jis skatina produktyvumą, tačiau anot TVF ekspertų, švietimo sistemos efektyvumo didinimas išlieka prioritetine sritimi. TVF ekspertų nuomone, struktūrinės reformos yra būtinos siekiant pagreitinti Lietuvos konvergenciją su kitų euro zonos šalių ekonomikomis. „Toks teigiamas Lietuvos vertinimas dar kartą įrodo, kad šalies finansai tvarkomi atsakingai ir teisingai. Ir toliau sieksime vykdyti tokią ekonominę ir finansų politiką, kuri užtikrintų šalies ekonominį stabilumą ir tvarų augimą. Kaip pabrėžė TVF ekspertai, fiskalinė politika yra tinkama ir anticiklinė, atsižvelgiant į spartų ekonomikos augimą ir infliacijos lygį“, - teigė finansų ministras Vilius Šapoka. Vertindami Lietuvos ekonominę situaciją TVF ekspertai atkreipė dėmesį į spartų Lietuvos ekonomikos augimą, gerus eksporto ir investicijų rezultatus. TVF nuomone, Lietuvos ekonominis augimas 2017 m. sieks 3,5 proc., o vėliau palaipsniui priartės prie 3 proc. vidutinio laikotarpio augimo potencialo. TVF ekspertai teigiamai įvertino 2018 m. valstybės biudžeto projektą ir Vyriausybės siekius mažinti skurdą ir nelygybę, skatinti inovacijas ir verslumą, bei skirti ypatingą dėmesį sveikatos apsaugos sistemos reformavimui ir gynybos įsipareigojimų NATO įgyvendinimui. Ekspertai pabrėžė, kad formuojamas 0,6 proc. BVP perteklius biudžete atitinka fiskalinės drausmės taisykles. TVF ekspertai įžvelgė riziką dėl spartaus darbo užmokesčio augimo, kuris pastaruoju metu viršija produktyvumo augimą. Tą riziką dar labiau padidintų tolesnis minimalaus darbo užmokesčio didinimas. „Fiskalinė situacija išlieka stipri. Dėl pajamų iš mokesčių, gaunamų iš darbo užmokesčio ir vartojimo augimo, ir dėl mažesnių išlaidų biudžetas bus perteklinis, palyginus su planuotu 0,7 proc. BVP deficitu. Pastarojo laikotarpio fiskaliniai rezultatai ir vidutinės trukmės fiskalinis planas sudaro sąlygas valstybės skolai mažėti“, - teigiama TVF pranešime.