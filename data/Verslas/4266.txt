Septyni „valstiečiai“ siūlo nuo sausio uždrausti bet kokią azartinių lošimų reklamą, išskyrus kelias išimtis, neleisti skleisti informacijos apie tai, kad lošimus organizuojančios bendrovės remia viešus renginius, veiklas bei fizinius ar juridinius asmenis. Į lošimo automatų ir bingo salonus, lažybų bei totalizatorių punktus siūloma neįleisti jaunesnių kaip 18 metų asmenų, taip pat drausti jiems dalyvauti nuotoliniuose lošimuose. Iki šiol nepilnamečiai galėdavo patekti į šias lošimo vietas, bet negalėdavo lošti - tik stebėti lošimo procesą. Parlamentarai siūlo susiaurinti azartinių lošimų reklamos išimtis ir palikti tik kelis atvejus, kada draudimas nebūtų taikomas. Būtų galima skelbti azartinius lošimus organizuojančios bendrovės pavadinimą, prekės ženklą bei interneto svetainės adresą. Taip pat ši informacija galėtų būti skelbiama ant lošimų organizatoriaus buveinės pastato, ar statinio, kuriame jis bus įsikūręs, ar prie pat įėjimo. Reklama nebūtų laikomas informacijos apie įmonės siūlomus azartinius lošimus skelbimas lošimų organizavimo vietoje ir interneto svetainėje. Taip pat nebūtų draudžiama informacija apie lošimus specialiuose leidiniuose, skirtuose tik lošimų verslo specialistams. Pataisomis taip pat siūloma šalia leidžiamos informacijos apie azartinius lošimus uždrausti bet kokią papildomą rašytinę, vaizdinę ar garsinę informaciją. Pinigų plovimo prevencijos įstatymo pakeitimais siūloma visų lošimų organizatorius įpareigoti patikrinti lankytojų tapatybę ir juos registruoti. Papildoma registracija būtų sumos įmokėjimo, laimėjimo atidavimo metu, kai lošėjas keistų grynuosius pinigus į žetonus arba atvirkščiai, jeigu pinigų suma viršytų 1 tūkst. eurų, nesvarbu, ar sandoris atliekamas vienos, ar kelių operacijų metu. Dabar tokios patikros atliekamos tik kazino.