Kaip teigiama įmonės išplatintame pranešime, avarija kelyje įvyko tarp dviejų valymo etapų. „Avarija įvyko tarp dviejų kelio valymo etapų, pirmą kartą kelias barstytas ir valytas tarp 6 ir 7 val. Dėl prastų meteorologinių sąlygų kelio danga labai greitai pasidengė šlapio sniego koše, nuo 9.15 val. buvo pradėti valyti šio regiono magistraliniai keliai – barstytuvas buvo pakeliui. Ši kelio atkarpa yra krašto II priežiūros lygio kelias. Po snygio kelias turi būti sutvarkytas per 4 val.“, – pranešime cituojamas „Kelių priežiūros“ generalinis direktorius Darius Aleknavičius. Pranešimą apie avariją Ukmergės rajone policija gavo 10.01 val. Jakutiškių kaime, kelyje Deltuva – Bukonys, nuo kelio nuvažiavo ir apsivertė autobusas, vežęs 35 vaikus. Du juo vykę vaikai ir mokytoja paguldyti į ligoninės reanimacijos skyrių, ligoninėje taip pat gydomas autobuso vairuotojas ir dar keli per avariją nukentėję vaikai. Kelių priežiūros įmonė nurodo, kad valstybinės reikšmės keliai, atsižvelgiant į eismo intensyvumą ir svarbą, yra suskirstyti į priežiūros lygius. Pirmiausia yra valomi ir barstomi didžiausio eismo intensyvumo keliai – I ir II priežiūros lygių magistraliniai keliai. Baigus darbus šiuose keliuose, tvarkomi krašto keliai, po jų – rajoninės reikšmės keliai.