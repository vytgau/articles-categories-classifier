Šiuo metu gyventojai, ant stogo įsirengę saulės jėgainę, perteklinę elektrą gali tiekti į ESO tinklą pasaugoti. Jiems tenka mokėti kainų komisijos nustatytą pasaugojimo mokestį. Pripažįstama, kad vartotojams tai nenaudinga. Seimas pakoregavo atsinaujinančių išteklių bei Elektros įstatymus ir nuo gegužės elektrą gaminantys vartotojai galės už paslaugą atsiskaityti pagal keturis būdus. „Bus galimybė, kaip kad vadinamas abonentinis mokestis, už pasaugotą energiją, kaip dabar arba barteriu, energiją kažkiek atidavei, bet ir susigrąžinai, ir jokių piniginių santykių nėra. Kiekvienas turės pasiskaičiuoti ir pasižiūrėti“, – sakė Seimo Energetikos komisijos pirmininkas Virgilijus Poderys. „Jei jam apsimoka atsiskaityti už pasaugojimą ta pačia pagaminta elektra, jei jam tie kiekiai ekonomiškai susiderina, tai gali atsiskaityti elektra, kur manome, kad jei kainų komisija tikrai priims, paskaičiuos tą ekonomiškiausią būdą, patrauklų vartotojams ir gamintojams, tai manome, kad šitas būdas būtų pats populiariausias“, – kalbėjo Seimo Aplinkos apsaugos komiteto pirmininkas Kęstutis Mažeika. Gerinamos sąlygos ūkininkams, norintiems tapti elektros gamintojais. Nuo šiol jie, kaip ir juridiniai asmenys, galės įsirengti 10 kartų galingesnes – iki 100 kilovatų galios – saulės ar vėjo elektrines. Nors Seime įstatymui pritarta beveik vienbalsiai, vienas parlamentaras, pats namie saulės jėgaine gaminantis elektrą, tikina, kad esą naudos nebus. „Sako, čia bus proveržis, čia vis puls, gal jūs, statytis ant savo stogų ten savo elektrines. Nepulsite, pasiskaičiuosit, neapsimokės“, – teigė Seimo narys Kęstutis Masiulis. Suskaičiuoti vartotojai ir gamintojai galės kiek vėliau, kai tikslią kainodarą nustatys Kainų komisija. Vartotojai mokėjimo būdą galės keisti kartą per metus. Nepaisant būsimos kainodaros, verslas jau dabar privačių namų savininkams siūlo paslaugą – išsinuomoti bendrovės saulės jėgainę, o už jos pagamintą elektrą mokėti iki 15 proc. mažiau. „Galėčiau pateikti kliento pavyzdį, kuris suvartoja 6 tūkst. kWh. Jis turi tam tikrą ESO planą, jo tarifas gali svyruoti apie 10 ct, priklausomai kiek suvartoja dieną ir naktį, įvertinus net pasaugojimo mokestį, tiek kiek elektros atiduotų pasaugojimui, su „Green Genius“ jis galėtų sutaupyti iki 15 proc., tai reiškia jo tarifas galėtų būti 8,5 ct“, – pasakojo UAB „Green Genius“ Saulės energijos verslo vystymo skyriaus vadovė Brigita Mačiulytė. Bendrovė tikina pati sutvarkysianti visus dokumentus, sumontuosianti elektrinę, prižiūrėsianti, o vartotojui beliks tik naudotis saulės pagaminta elektra.