SEB banko vyriausiasis analitikas Tadas Povilauskas sako, jog pieno produktų kainoms daugiausiai įtakos turės rinkos cikliškumas. „Pieno sektorius yra labai cikliškas ir kas kelerius metus matome besikeičiančias ciklo dalis. Jeigu prieš pusantrų metų buvo gili duobė ir pieno supirkimo bei produktų kainos buvo žemos, tai dabar ciklo stadija - turėjome stiprų augimą. Sviesto kainos augimas rekordiškai aukštas - kosminė kaina. Kitų produktų kainų augimas nėra labai išskirtinis“, - kalbėjo T. Povilauskas. Jo nuomone, sviesto pigimas kitąmet yra neišvengiamas. „Turėjome pieno ciklo stadiją, kai po dugno sumažėjo žaliavinio pieno gamyba, aišku, pradėjo mažėti pieno produktų sandėliuose atsargos, o ekonomikos augimas paspartėjo pasaulyje ir Europoje, todėl tam tikrų pieno produktų paklausai šoktelėjus, o pasiūlai likus stabiliai arba net sumažėjus, turėjome kainų augimą, bet žiūrint į priekį, sviesto pigimas yra neišvengiamas. Kitų metų pradžioje turėtume matyti mažesnes sviesto ir turbūt sūrių kainas“, - tvirtino analitikas. Vienos didžiausių pieno perdirbimo įmonių „Rokiškio sūris“ valdybos pirmininkas Dalius Trumpa taip pat prognozuoja sviesto kainos kritimą, tačiau kitų produktų kainos, jo nuomone, turėtų būti stabilios. „Aš manau, kad kitais metais daugumos produktų kainos turėtų būti panašios į šių metų, išskyrūs sviesto. Jo kainos yra išsipūtusios ir dabar yra mažėjimo tendencija“, - kalbėjo D. Trumpa. Jo nuomone, sviesto kainai įtakos pastaruoju metu turėjo keletas veiksnių, o jo pardavimas praėjusią vasarą buvo pelningas „Rokiškio sūriui“. „Pradžioje buvo pasirodęs riebalų trūkumas, paskui jis tikriausiai buvo sukeltas specialiai perpardavinėtojų. Iš kitos pusės riebalų vartojime didėjo ir kažkuriuo laiku žirklės pasidarė didelės ir tai skatino spekuliacinį kainų augimą“, - teigė D. Trumpa. Pieno perdirbėjus vienijanti asociacija „Pieno centras“ spalio pabaigoje pranešė, jog įmonės pradėjo derybas su ūkininkais dėl mažesnių pieno supirkimo kainų. D. Trumpa sakė, jog kainos jau mažina įmonės konkurencingumą, todėl tikimasi su gamintojais susiderėti dėl mažesnių supirkimo kainų. „Nustojo augti produktų kainos, iš inercijos pieno kainos Lietuvoje viršijo Europos Sąjungos vidurkį ir tai ilgai tęstis negali. Jeigu mes tokiomis kainomis pirksime toliau pieną, mes būsime paprasčiau nekonkurencingi eksporto rinkose“, - tvirtino D. Trumpa. Europos Komisijos duomenimis, spalio pabaigoje 100 kilogramų sviesto ES vidutiniškai kainavo 586 eurus - 43,3 proc. daugiau nei pernai tuo pačiu metu (409 eurus). Tuo metu „Čedario“ sūrio kaina per metus ūgtelėjo 10,2 proc. iki 347 eurų, o „Gouda“ sūrio kaina - 19,2 proc. iki 342 euro.