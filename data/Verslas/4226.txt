Su naujuoju TVF misijos vadovu Lietuvai Borja Gracia ir kitais TVF atstovais finansų ministras aptarė Lietuvos ekonominę padėtį, fiskalinės politikos, valstybės biudžeto bei kitus aktualius klausimus. „Daug dėmesio skyrėme kitų metų šalies biudžetui. Misijos nariams pristačiau, kuo jis ypatingas - socialiai jautriausias, pirmasis, kuriame radome visus reikalingus išteklius įsipareigojimams tarptautiniams partneriams įgyvendinti, taip pat skatinsiantis verslumą ir auginsiantis inovacijas šalyje. Misijos narius patikinau, kad į ekonomikos augimą žvelgiame toliaregiškai, todėl ta perteklinė biudžeto dalis bus atidėta į rezervą galimiems mažiau palankiems laikotarpiams“, - sako finansų ministras V. Šapoka. TVF atstovai taip pat planuoja susitikti su kitų valstybės institucijų, Lietuvos banko bei privataus sektoriaus atstovais. Tarptautinis valiutos fondas (TVF) įkurtas 1944 metais Breton Vudse (JAV) vykusioje Jungtinių Tautų konferencijoje. TVF nare Lietuva yra nuo 1992 m. Šiuo metu TVF priklauso 189 pasaulio valstybės.