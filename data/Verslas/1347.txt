Pagrindinis Tokijo akcijų indeksas „Nikkei 225“ krito 0,87 proc., iki 27 777,29 punkto. Platesnis indeksas „Topix“ smuktelėjo 0,45 proc., iki 1 743,21 punkto. Tokijo biržos dieną pradėjo silpnai, į rinką vėl sugrįžus baimei dėl prekybos karo. JAV žiniasklaida taip pat antradienį paskelbė, kad D. Trumpas svarsto atsaką Kinijai, kurią JAV kaltina intelektinės nuosavybės vagystėmis. Svarstoma, kad prezidentas naujus tarifus Kinijos technologijų sektoriui gali paskelbti jau kitą savaitę. Be to, nerimą investuotojams sukėlė ir D. Trumpo sprendimas atleisti R. Tillersoną bei į jo vietą pasiūlyti Centrinės žvalgybos valdybos (CŽV) direktorių Mike'ą Pompeo. Analitikai R. Tillersoną laikė laisvos prekybos šalininku bei baiminasi, kad M. Pompeo prekybos klausimais užims griežtesnes pozicijas.