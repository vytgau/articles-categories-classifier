Portalui „Kas vyksta Kaune“ pradėjus domėtis šio pastato situacija, paaiškėjo, kad pastato rekonstrukcija išties prasidėjo, yra parengtas jos projektas bei ketinama pastato paskirtį iš paslaugų teikimo keisti į gydymo paskirties pastatą. Savivaldybei viešam svarstymui pateikto projekto vizualizacijose nurodyta, kad čia įsikurs neseniai pacientų duomenų vagystės skandalo purtyta klinika „Grožio chirurgija“. Klinikos vadovai prisipažino apie derybas Vienas iš klinikos „Grožio chirurgija“ bendrasavininkų, plastinės rekonstrukcinės chirurgijos gydytojas Vygintas Kaikaris portalui „Kas vyksta Kaune“ patvirtino, kad klinika ieško erdvesnių patalpų, tačiau kad būtų konkretūs susitarimai su rekonstruoti pradedamo „Juzės“ pastato savininkais, neigė. Informaciją apie vykstančias derybas patvirtino ir klinikos vadovas Jonas Steikūnas, tačiau situaciją priimti greitus sprendimus vertino gana skeptiškai. „Kol kas yra labai ankstyva stadija, tikrai nėra jokių konkrečių susitarimų“, – portalui teigė J. Steikūnas. Pasak vadovo, naujų patalpų klinikai ieškoma jau keletą metų, tačiau iki šiol nieko tinkamo nebuvo rasta. Susisiekus su vienu iš rekonstruojamo „Juzės“ pastato savininkų, kuris nepanoro viešinti savo vardo ir pavardės, buvo patvirtinta, kad darbai vyksta, kad derybos su potencialiais nuomininkais vyksta, kad gydomosios paskirties paslaugų teikimo sutvarkytame pastate neketinama atsisakyti. „Jei bus norinčių, kad čia veiktų klinika – taip ir bus“, – sakė prisistatyti nepanoręs verslininkas. Klinika išsibarsčiusi skirtingose vietose Šiuo metu „Grožio chirurgijos“ klinika Kaune veikia per tris vietas – didžioji dauguma klinikos specialistų konsultuoja nuomojamose patalpose Savanorių prospekte pastate „Ortopedijos technika“, nedidelis filialas glaudžiasi klinikos „Motina ir vaikas“ patalpose, klinikos veikla vyksta ir nuošaliau Savanorių pr. – Č. Sasnausko–Giedraičių gatvių sankryžoje esančiame naujos statybos pastate, apie kurį informacijos klinikos svetainėje nerasite. Portalo žiniomis, šiame pastate yra įrengta viena iš klinikos operacinių. J. Steikūnas nebuvo linkęs atvirauti, kokio dydžio patalpų ieškoma klinikai, kad visi jos konsultuojantys ir operuojantys gydytojai galėtų dirbti vienoje vietoje, tačiau apytikriai įvardijo, kad ieškoma apie 1000 kv. metrų patalpų. Dabartinio „Juzės“ pastato pagrindinis plotas šiuo metu yra 6963 kv. metrų, planuojama, kad po rekonstrukcijos pastatas sumažės iki 3490 kv. metrų. Vietoje dalies pastato – kelių aukštų stovėjimo aikštelė Esama senojo „Juzės“ pastato konfigūracija susideda iš kelių skirtingo aukščio pastato korpusų. Statinio viduje yra suformuotas vidinis kiemelis, į kurį galėtų patekti tik gydymo įstaigos lankytojai. Projektiniame pasiūlyme, kurio viešas svarstymas vyko praeito mėnesio pabaigoje, žemesnieji korpusai būtų nugriauti, paliktas vienas, aukščiausias tūris, esantis arčiau Savanorių prospekto, kuris būtų paaukštintas iki 5 aukštų. Vietoje nugriautų korpusų vidinio kiemo aikštelėse skirtinguose lygiuose būtų įrengtos automobilių stovėjimo aikštelės. Suprojektuotas centrinis įėjimas į pastatą ir pacientų bei personalo srautų skirstymas koridoriais į abi pastato puses. Iš centrinio holo patenkama į laiptinę, liftus, galimas išėjimas į vidinį kiemą. Pirmas pastato aukštas projektuojamas konsultacinių kabinetų veiklai. Antrame aukšte numatyta mišri tyrimų ir konsultacinių kabinetų veikla. Trečiame aukšte suprojektuotos trumpalaikio stacionaro palatos. Ketvirtame aukšte – chirurgijos blokas. Penktame aukšte galėtų įsikurti klinikos administracija, o pastato rūsyje numatytos pagalbinės patalpos, personalo persirengimo patalpos, sandėliavimo patalpos. Atkreiptinas dėmesys, kad dalis šio pastato rūsio priklauso miesto savivaldybei, nes čia įrengtos specialios paskirties patalpos – slėptuvė. Pastato rekonstrukcija užsiims bendrovė „Kauno buities namai“, kuriai vadovauja Dalius Variakojis. Lapkričio mėn. rekvizitai.lt duomenimis, įmonėje dirba 9 darbuotojai, įmonės metinė apyvarta neviršija 100 tūkst. eurų. Daugiau skaitykite čia. 