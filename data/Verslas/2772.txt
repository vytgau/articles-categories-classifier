„Bendra vidutinė UAB „Giraitės vandenys“ tiekiamo geriamojo vandens tiekimo ir nuotekų tvarkymo paslaugų bazinė kaina, palyginus su galiojančia vidutine 2,21 Eur už kubinį metrą kaina, mažėja 0,27 Eur už kub. m (8,1 proc.)“, - sakė Kauno rajono savivaldybės administracijos Aplinkos skyriaus vedėjas Darius Šlapikas. Geriamojo vandens tiekimo kaina mažėja 0,05 Eur už kub. m.(6,1 proc.), nuotekų tvarkymo paslaugų - 0,22 Eur už kub. m.(20 proc.). Individualių gyvenamųjų namų vartotojams kaina mažėja nuo 1,83 Eur iki 1,65 Eur už kub. m. arba 0,18 Eur už kub. m. (9,8 proc.): geriamojo vandens tiekimo - 0,01 Eur, nuotekų tvarkymo paslaugos - 0,17 Eur už kub. m. Galiojančios ir perskaičiuotos geriamojo vandens tiekimo, nuotekų tvarkymo, atsiskaitomųjų apskaitos prietaisų priežiūros paslaugų bazinės kainos gyvenantiems butuose mažėja 8,8 proc., individualiuose namuose - 9,8 proc. Naudojamas komerciniams poreikiams ir skirtas karštam vandeniui ruošti centralizuotai tiekiamas vanduo bus pigesnis 9,5 proc., patalpoms šildyti daugiabučiuose namuose naudojamas vanduo atpigs 9,9 proc. „Giraitės vandenys“ direktoriaus Gičio Urbelio teigimu, kainos perskaičiuojamos atsižvelgiant į efektyvumo koeficientą, realizuotą paslaugų kiekį, faktinius paslaugų kainų pokyčius, elektros energijos kainas, mokesčius bei kitus rodiklius. Kauno rajono mero patarėjas Edmundas Mališauskas priminė, kad Geriamojo vandens tiekimo ir nuotekų tvarkymo įstatymas nustato, kad savivaldybių tarybų nustatytos geriamojo vandens tiekimo ir nuotekų tvarkymo paslaugų bazinės kainos perskaičiuojamos kiekvienais metais ir galioja 12 mėnesių.