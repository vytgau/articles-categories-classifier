„Čia nenorėčiau komentuoti, nes matau, buvo išsakyta ministerijos pozicija. (...) Ministerija išsakė savo poziciją, ministerija yra mano vadovas ir aš įsiklausau į ministerijos poziciją“, – sakė D. Janulevičius. Jis taip pat teigė nenorintis komentuoti jam pareikštų įtarimų. „Aš labai komentuoti nenorėčiau, nes esu įsipareigojęs, kad nieko negaliu atskleisti. Dėl tyrimo vyksta bendradarbiavimas, ir manau, kad tarnybos atlieka savo darbą ir objektyviai viskas bus ištirta“, – kalbėjo IAE vadovas. Teisėsauga gruodžio pabaigoje baigė ikiteisminį tyrimą dėl 2014 metais IAE rengto 1,5 mln. eurų vertės aukciono. Įtarimai dėl piktnaudžiavimo pareikšti šešiems asmenims, tarp jų – dabartiniam ir buvusiam IAE vadovams D. Janulevičiui ir Osvaldui Čiukšiui bei buvusiam komercijos skyriaus vadovui Laurui Pusliui. Energetikos ministerija kol kas situacijos nekomentuoja. Ministro atstovė Aurelija Vernickaitė BNS teigė, kad ministras Žygimantas Vaičiūnas su D. Janulevičiumi susitiks šią savaitę. Tuo metu pirmą dieną po atostogų dirbantis D. Janulevičius BNS sakė, kad jo susitikimas su Ž. Vaičiūnu artimiausiu metu nenumatytas. Jis teigė „darbine tvarka“ daugiau bendraujantis su energetikos viceministru Simonu Šatūnu. Teisėsaugos pareigūnams įtarimų sukėlė 2014 metais rengtas IAE aukcionas, kuriame ji pardavė 2 tūkst. tonų varinių vamzdelių, užterštų radioaktyviomis medžiagomis. Įtariama, kad aukciono laimėtoja – Vokietijos „Sypra“ – buvo žinoma iš anksto. Tarptautiniai donorai, Europos Komisija ir Europos rekonstrukcijos ir plėtros bankas, finansuojantys šimtais milijonų eurų vertinamus jėgainės uždarymo projektus, teigiamai vertina pastarųjų metų IAE veiklą, uždarant sovietų statytą branduolinę elektrinę. 2013 metų kovą IAE pradėjus vadovauti D. Janulevičiui, tų pačių metų pabaigoje įmonė galutinai susitarė su Rusijos kapitalo Vokietijos rangove „Nukem“ dėl kelerius metus strigusių didelės vertės projektų tęsimo. IAE vadovas pernai lapkritį teisėsaugos tyrime buvo apklaustas kaip liudininkas. Tuomet jis BNS teigė, kad, anot nepriklausomų auditorių, parduodant užterštą elektrinės metalo laužą, nebuvo piktnaudžiaujama. D. Janulevičius iki darbo IAE vadovavo bankrutavusiai investicijų bendrovei „Hermis Capital“.