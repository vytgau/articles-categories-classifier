Tiek lietuvių kainų augimą įvardijo, kai buvo paprašyti nurodyti pačius didžiausius iššūkius, su kuriais šiuo metu susiduria Lietuva. Kiti du dažniausi lietuvių minėti iššūkiai buvo nedarbas ir apmokestinimas – juos atitinkamai nurodė 23 ir 20 proc. šalies gyventojų. Dėl didelių kainų taip pat stipriai nerimauja čekai (41 proc.), estai (40 proc.), slovakai ir lenkai (po 37 proc.). Kaimyninėje Latvijoje augančias kainas kaip iššūkį įvardijo 30 proc. gyventojų. Mažiausiai Europos Sąjungoje dėl kainų augimo nerimauja Danija (3 proc.), Švedija (4 proc.) ir Suomija (7 proc.). „Šiuo metu infliacija vėl pašoko ir Lietuvoje mes praeitus metus užbaigėm su viena didžiausių infliacijų Europos Sąjungoje – apie 4 procentų. Kainos tikrai yra pakilusios. Ir kai kainos pakyla, žmonės pradeda jaudintis“, – BNS sakė Vilniaus universiteto profesorius, ekonomistas Rimantas Rudzkis. Pasak jo, pastaraisiais metais maisto kainos augo daugelyje pasaulio šalių, o paslaugų kainos Lietuvoje augo, kylant darbo užmokesčiui. „Tai, kad pas mus maistas sudaro didelę dalį vartojimo krepšelio, ir tai, kad kilo atlyginimai (vadinasi, brango paslaugos), davė rezultatą tokį, kokį davė“, – kalbėjo profesorius. Lietuvoje gyventojų apklausą lapkričio pradžioje atliko tyrimų bendrovė „TNS LT“, jos metu apklausta 1013 žmonių.