Kovo mėnesio ateities sandorių „Brent“ rūšies naftos kaina Londono biržoje „ICE Futures“ nuo sesijos pradžios smuktelėjo 0,04 JAV dolerio, arba 0,06 proc., iki 68,03 JAV dolerio už barelį. O vasario mėnesio ateities sandorių WTI rūšies naftos kaina Niujorko prekių biržoje (NYMEX) sumenko 0,03 JAV dolerio, arba 0,05 proc., iki 61,98 JAV dolerio už barelį. Ketvirtadienį „Brent“ pabrango 0,23 JAV dolerio, arba 0,34 proc., o WTI – 0,38 JAV dolerio, arba 0,62 procento. Energetikos departamento paskelbtais duomenimis, JAV komercinės naftos atsargos per praėjusią savaitę sumažėjo 7,4 mln. barelių, tuo tarpu „ S&P Global Platts“ apklausti ekspertai prognozavo, kad jos smuks vidutiniškai 5,7 mln. barelių. JAV benzino atsargos per savaitę padidėjo 4,8 mln. barelių vietoj prognozuotų 2 mln. barelių, o distiliatų atsargos išaugo 8,9 mln. barelių ir prieaugis buvo kur kas didesnis negu prognozuoti vidutiniškai 1,3 mln. barelių. Ekspertai nerimauja dėl padėties Irane, kur tęsiasi protestai prieš valdžią ir sudėtingą ekonominę padėtį. Dėl įtampos Irane kyla nerimas dėl galimo naftos gavybos šioje šalyje sumažėjimo, rašo agentūra „MarketWatch“. „Padėtis Irane yra neprognozuojama. Jeigu neramumai tęsis arba dar labiau išsiplės, naftos kainos gali pakilti mažiausiai 1 JAV doleriu už barelį“, – prognozuoja „Long Leaf Trading Group“ analitikas Scottas Gecasas (Skotas Gekasas).