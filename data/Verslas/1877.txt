Aplinkos ministro atstovas Mindaugas Bajarūnas BNS informavo, kad M. Pulkauninkas laimėjo ministerijos skelbtą atranką. Anot jo, Valstybinių miškų urėdijos direktorius penkerių metų kadencijai bus paskirtas po teisės aktų nustatytų procedūrų. 40-ies M. Pulkauninkas nuo 2002 metų dirbo tarptautinėse audito ir konsultacinėse kompanijose „Arthur Andersen“, „Ernst and Young Baltic“. Bendrovėje „Klaipėdos nafta“ jis dirba nuo 2014 metų spalio, yra laikinai vadovavęs šiai bendrovei. Valstybinių miškų urėdija įregistruota sausio viduryje – ji sujungė visas 42 šalies urėdijas, kurių skaičius per metus turėtų sumažėti iki 26 regioninių padalinių. Iki tol Generalinei miškų urėdijai, kurią iki gegužės ketinama likviduoti, vadovavo Rimantas Prūsaitis. Šiuo metu laikinai Valstybinių miškų urėdijai vadovauja buvęs Panevėžio urėdas Valdas Kaubrė.