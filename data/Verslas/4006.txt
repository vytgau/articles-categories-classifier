„Šio įstatymo pakeitimo esmė - operatyvesnės ir efektyvesnės Uosto direkcijos kasmet atliekamo uosto terminalų apsaugos patikrinimo procedūros. Tai reiškia, kad ir ateityje uosto įrenginiai turės būti tikrinami labai kruopščiai ir atsakingai, bet bus taupomos laiko sąnaudos. Įteisinus įstatymo pataisas, Uosto direkcija patikrinimo aktų dėl jų galiojimo pratęsimo nebeprivalės teikti ministerijai, juolab kad tai nesukuria jokios pridėtinės vertės, bet atima daug laiko“, - sako R. Masiulis. Nepaisant to, visa susijusi informacija Susisiekimo ministerijai bus žinoma. Ministerija ir toliau bus informuojama apie atliktus patikrinimus, surašytas išvadas ir kitus siūlymus, kuriuos parengs Uosto direkcija. Seimui pritarus Susisiekimo ministerijos pateiktam Klaipėdos valstybinio jūrų uosto įstatymo pakeitimui, kasmet atliktų uostų įrenginių (terminalų) patikrinimo aktų, jei pastarųjų išvados teigiamos, galiojimą patvirtins Uosto direkcijos generalinis direktorius. Priėmus minėtą įstatymo projektą, Uosto direkcijos generalinis direktorius turės patvirtinti Uosto įrenginio (terminalo) apsaugos patikrinimo akto formą.