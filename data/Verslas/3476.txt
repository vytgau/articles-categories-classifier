Anot parlamentarų, vadinamosios „Sodros“ įmokų grindys ne visą dieną dirbantiems žmonėms leis uždirbti pensijai būtiną stažą, tačiau darbdaviai įžvelgia ne vieną grėsmę, teigiama LRT žinių reportaže. Neuždirbančių MMA Lietuvoje – beveik 190 tūkst, arba 14 proc. visų dirbančiųjų. Tačiau, kadangi reikalavimas negaliotų jei žmogus dirba keliose vietose, gauna pensiją, yra neįgalus arba jaunesnis nei 24 metų, tokių žmonių sumažėja iki 150 tūkst. Vis dėlto „DR klinikos“ vadovė Giedrė Kvedaravičienė įžvelgia konfliktą, nes ant darbdavių užkraunama prievolė, besikertanti su kitais teisės aktais. Šioje klinikoje dirba 14 darbuotojų, kurių daugiau nei pusė, kaip įprasta medicinos srityje, dirba per kelias vietas. „Yra asmens duomenų apsaugos įstatymas, ir darbuotojas neturi įpareigojimo pateikti duomenų apie kitas darbovietes. Todėl atsiranda ne tik prievolė suadministruoti mokesčius, kuriuos turi sumokėti įmonė, bet dar ir pareiga susirinkti informaciją apie savo darbuotojus. Tai yra prieštaravimas“, – atkreipė dėmesį ji. Tuo metu buhalterių ir auditorių asociacijos prezidentė Daiva Čibirienė teigė, kad dalis darbuotojų tiesiog bus atleisti, pavyzdžiui, įmonėse, kur darbo yra dviem, bet priimta dvigubai ar trigubai daugiau darbuotojų. Mat yra dalis žmonių, norinčių dirbti trumpiau, bet gauti atitinkamai mažiau. „Už dvi valandas tokie darbuotojai uždirba tikrai neminimalią algą, o, duok Dieve, 100–200 eurų, ir nuo jų MMA mokėti mokesčius kaimo parduotuvei jau gausis per brangu, tai ką ji darys – atleis žmones. Nors jie iš tikrųjų buvo patenkinti galimybę bent šiek tiek dirbti, ir tas darbo tempas ir nedidelis atlygis juos tenkino, nes jie dar turi ūkį, savo reikalų ir pan.“ Taip pat lieka landa, kai žmogus dirba dvejose vietose, gauna kad ir po 10 eurų iš abiejų darbdavių, o „Sodrai“ mokesčius nuo MMA neprivalo mokėti nei vienas darbdavys. O jei vienas jį staiga atleidžia – kitam darbdaviui išauga sąnaudos. Darbdaviai teigia, kad viskas būtų gerai, jeigu susimokėti mokesčius politikai būtų pavedę patiems darbuotojams. Vadinamosios „Sodros“ įmokų grindys, jeigu jas palaimins prezidentė, įsigalios nuo sausio.