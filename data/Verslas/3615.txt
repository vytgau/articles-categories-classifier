Tačiau kainos toliau laikėsi netoli aukščiausio taško nuo 2015 m. vidurio, o rinkai palaikymą teikia praėjusią savaitę pratęsta Naftą eksportuojančių šalių organizacijos (OPEC) gavybos apribojimo programa. „Brent“ rūšies nafta pirmadienį atpigo 0,6 proc., iki 63,34 dolerio už barelį. JAV „West Texas Intermediate“ nafta savaitės pradžioje smuktelėjo 0,8 proc., iki 57,90 dolerio už barelį. Energetikos paslaugų bendrovės „Baker Hughes“ duomenimis, JAV veikiančių naftos platformų skaičius praėjusią savaitę išaugo dviem platformomis, iki 749. Tai yra aukščiausias platformų skaičius šalyje nuo rugsėjo mėnesio. Veikiančių platformų skaičius yra vienas iš faktorių, pagal kuriuos investuotojai numato šalies naftos gavybos apimtis ateityje. Energetikos kompanijoms 2017 m. padidinus išlaidas, veikiančių platformų skaičius Jungtinėse Valstijose smarkiai išaugo - dar praėjusių metų pabaigoje skaičius siekė 477. Tuo tarpu OPEC praėjusią savaitę susitarė dėl naftos gavybos apribojimo programos pratęsimo iki 2018 m. Naujajame susitarime numatyta, kad jo dalyviai gali pasitraukti, jei rinka artės link perkaitimo. Daugiausiai dvejonių dėl programos pratęsimo turėjo Rusija, kuri baiminasi, kad sprendimas dėl gavybos ribojimo pratęsimo paskatins JAV skalūnų įmones dar labiau didinti naftos gręžimo apimtis.