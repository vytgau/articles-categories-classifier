Ankstyvą rytą Lietuvos laiku vieno bitkoino kaina, platformos „CoinDesk“ duomenimis, buvo pasiekusi 10 tūkst. 789,15 dolerio. Po to kriptovaliuta per 20 minučių prarado apie 600 dolerių savo vertės, bet vėliau atsigavo bei apie 10 val. 30 min. Lietuvos laiku kainavo 10 tūkst. 613,03 dolerio. Verta pažymėti, kad bitkoino vertė 10 tūkst. dolerių mažesnėse keityklose peržengė gerokai anksčiau, tuo tarpu trečiadienį ši riba buvo peržengta ir didžiosiose keityklose, tarp jų Liuksemburgo platformoje „BitStamp“. Pavyzdžiui, Zimbabvės keityklose pirmadienį bitkoino kaina siekė per 17 tūkst. dolerių, o Pietų Korėjoje bitkoinas netoli 11 tūkst. ribos buvo jau savaitės pradžioje. Didžiosiose kriptovaliutų keitimo platformose bitkoino vertė per šiuos metus išaugo jau apie 10 kartų.