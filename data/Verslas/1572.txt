Lietuvoje ne vienerius metus mažmeninės prekybos rinkodaros srityje dirbusi Jolita Pranskuvienė jau kurį laiką gyvena Australijoje, Sidnėjuje, ir dalinasi savo įžvalgomis apie ten veikiančias parduotuves, rašoma pranešime spaudai. „Trumpai apie save, tuomet bus aišku, iš kur toks ryžtas. Lietuvoje dirbau mažmeninės prekybos tinkle, marketingo skyriuje. Per 15 darbo metų susikaupė daug patirties ir žinių. Tad persikėlus gyventi čia, paprastai apsipirkti nemoku, „profesinis smalsumas“ daro savo: negaliu nematyti vidaus ir išorės reklamų, parduotuvių išplanavimų, prekių išdėstymo, kainų, akcijų ir daugybės kitų dalykų, kurie paprastam pirkėjui net nepastebimi", - rašo ji. Ji mažmeninės prekybos sektorių Australijoje palygina su veikiančiu Lietuvoje ir tam naudoja Pricer.lt surinktus duomenis. Kuo išsiskiria pirkėjai Australijoje „Australijos gyventojai labai vertina sveiką gyvenseną, todėl daug sportuoja ir, žinoma, renkasi kokybiškus, ekologiškus produktus. Lengvai pasiduoda reklamuojamoms naujovėms. Jie taip pat linkę taupyti, tačiau ne būtiniausių prekių sąskaita, o mažindami išlaidas alkoholiui, transportui ir tam tikriems maisto produktams. Beje, australai itin aistringi pirkėjai internete", - apibūdina juos J. Pranskuvienė. Ji vardija, kad Australijos mažmeninės prekybos rinką sudaro keli tinklai, tai: „Woolworths", „Coles" ir žemų kainų lyderis „Aldi", tinklas „Iga", o smulkiojo verslo atstovai užima palyginti nedidelę rinkos dalį. „Vartotojai, kurių poreikiams patenkinti reikia plataus prekių asortimento, yra smalsūs, inovatyvūs, renkasi „Woolworths" arba „Coles" parduotuves, jos naudoja hypermarketų ir supermarketų formatus. Lietuvoje jų atitikmuo būtų „Maxima" ir „Rimi". Norintys taupyti renkasi žemų kainų „Aldi". Pastarasis mėgiamas ir europiečių, kadangi tikimasi „vokiškos kokybės“ ir nišinių produktų, pavyzdžiui, vokiškų dešrelių, saldumynų ar konservuotų gaminių", - rašo J. Pranskuvienė. Taip pat Sidnėjuje veikia daug smulkiojo verslo parduotuvių. „Šypsojau sau į ūsą: aplankęs tokią prekyvietę lietuviškas higienistas mikliai surašytų pluoštus pažeidimų ir lieptų užsidaryti: nešvaru ir netvarkinga, problemos su elektros instaliacija, šaldytuvų režimai netinkami ir t.t. Smalsumo vedama užsukau į parduotuvę „Russkis Deli", kurioje prekiaujama europietiškomis prekėmis. Aptikau „Nykštuko" sūrelius, kuriuos reklamavo kaip rusišką gaminį. Kiek vėliau atsivežė kitos rūšies „Nykštukų" – dabar jau korektiškai reklamuoja", - dėstė ji. Anot J. Pranskuvienės, atvykusius iš Lietuvos Australijoje gali sužavėti kepyklėlės, specializuotos mėsos, žuvų ir jūrų gėrybių, bei vaisių – daržovių krautuvėlės. Daug jų įsikūrusių didžiuosiuose prekybos centruose. Tačiau ji priduria, kad ir didieji prekybininkai taip pat deda visas pastangas vilioti pirkėjus: įėjimo zonoje, prieš kasas, sumodeliuoti vaisių ir daržovių išstatymai. Kelionė po prekybos salę prasideda nuo šio skyriaus. „Gerai apgalvoti lentynų aukščiai – patogu pasiimti, neteko matyti didelių suverstų kalnų – nebaisu, kad sugrius muliažai ar apačioje esantys vaisiai bus apgadinti. Salotos, svogūnų laiškai, krapai ir kiti lapiniai išguldyti ant ledukų", - rašo ji. Sezoninės prekės Šiuo metu lentynose karaliauja mangai, nes jų sezonas prasideda rugsėjį ir tęsiasi iki balandžio. „Yra daugiau nei dešimt mangų rūšių ir visi jie auginami Australijos regionuose. Vienas vaisius gali sverti šimtą gramų, o kitas - gerą puskilogramį. Naudinga žinoti, kad mangus būtina išimti iš plastikinio maišelio, rekomenduojama laikyti kambario temperatūroje, - pasakoja J. Pranskuvienė. - Tad belieka pasirinkti: nori pirkti po vieną - mokėsi brangiau, nori pigiau - prašau fasuotų, nori dar pigiau – imk dėžutę." Pasak jos, mangai parduodami sunokę, tad tinkami valgyti iš karto, naudojami ir glotnučiams, įvairiems desertams, salotoms, Pavlovos pyragui, kuris yra australų pasididžiavimas. „Vasaros sezonas turtingas ne tik mangais. Uogos, nektarinai ir persikai, abrikosai ir slyvos, melionai, apelsinai, bananai. Įdomu pastebėti, kad sezoniniai vasaros vaisiai regionuose skiriasi ir vieni kitus papildo. Tad nenuostabu, kad ištisus metus galima mėgautis kone visomis vaisių rūšimis. Atvežtinių labai nedaug: granatai, datulės, mandarinai iš Amerikos, kiviai iš Italijos ar Fidžio, kokosai iš Vietnamo. Ant nefasuotų vaisių klijuojami maži lipdukai su pavadinimu – patogu ir pirkėjams ir kasininkėms – nesuklysi. Bananų ženklinimas įdomus – galiukai užklijuojami spalvota plėvele (raudona, žalia), tad neįgudusiai kasininkei nereikia prisiminti ypatingo vaisiaus atspalvio ar formos", - pastebėjo J. Pranskuvienė. Pasak jos, vaisiai neskirstomi į pirmos ar antros klasės: jie yra skirtingų rūšių, bet kokybės ženklinimo neturi. „Čia nerasi ir itin pigių obuolių. Jie gali būti akciniai – tuomet pigesni, arba sezoniniai – kai reikia parduoti didelį kiekį", - rašo J. Pranskuvienė. Dar viena įdomybė: Lietuvoje populiarūs ekologiškų vaisių daržovių skyreliai, o J. Pranskuvienės lankytose parduotuvėse Sidnėjuje jų nebuvo arba lentynos buvo pustuštės. „Manau, kad pirkėjų poreikius patenkina bendrieji skyriai, - dėstė ji. - Kaip ir Lietuvoje, taip ir Australijoje vartotojai pirmiausiai domisi ir perka sezono prekes, tad dabar, vasarą, ant bangos mangai, uogos, kaulavaisiai, o obuoliai laukia savo sezono – rudens. Tačiau apelsinai ant mano stalo nežino sezoniškumo – jų yra visada. Tokių gardžių Lietuvoje nebuvo. Ragavau ir ličių, ir „dragon fruits“ – įspūdžio nepaliko, bet čia, matyt, mangai kalti." Kainų palyginimas - nuotraukų galerijoje. 