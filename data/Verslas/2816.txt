Nepalas, Kvala Lumpūras, Meksika, Vokietija, Belgija, Italija – Ada Jonušė dešimt metų mokėsi, savanoriavo, atliko praktikas ir dirbo įvairiose pasaulio šalyse. Jau nuo aštuntos klasės Ada norėjo būti politike, ir būtent šis tikslas paskatino ją grįžti į Lietuvą. Adai susipažinus su technologijomis, jos ėmė užimti svarbų vaidmenį jos gyvenime, rašoma pranešime spaudai. Nors Ada gana dažnai parvykdavo į tėvynę ir nejautė su šalimi prarasto ryšio, pastebėjo, kad per dešimt metų lietuviai stipriai pasistūmėjo į priekį. „Dirbdami, gyvendami ar atostogaudami užsienyje, jie parsiveždavo patirčių, vystėsi platesnis požiūris, suaktyvėjo klientų paieška užsienyje. Tiesa, kai kurie dalykai beveik nesikeitė – jeigu Amerikoje net ir konkuruojančios įmonės kooperuojasi, kad galėtų efektyviau augti bei įgyvendinti savo tikslus, tai Lietuvoje, turbūt dėl mažos rinkos, vis dar buvo pastebimas nenoras bendradarbiauti su panašią veiklą vykdančiomis įmonėmis“, – apie Lietuvos ir kitų šalių verslo ypatumus kalbėjo Ada. Tačiau galimybė greitai ir nebrangiai išbandyti naują produktą šalies rinkoje paskatino Adą vystyti savo verslą būtent Lietuvoje. „Atsisakius planų tapti politike, norėjosi permainų. Todėl ėmiau galvoti, ką noriu veikti toliau, kokius iššūkius išbandyti. Kaip tik apmąstymų metu, kartu su Laurynu Gumbiu, nusprendėme sukurti sporto specialistų platformą, kuri vienytų profesionalius trenerius ir norintiems sportuoti leistų su jais susisiekti asmeniškai. Ir nors žinojau, kaip startuolio sukūrimas veikia teoriškai – praktikoje laukė daug daugiau išbandymų“, – sako A. Jonušė. Prisijungė prie mentorystės programos „Pradėjusi kurti platformą „Lympo“, pastebėjau galimybę sudalyvauti mentorystės programoje „Women Go Tech“, kurioje moterys skatinamos atrasti technologijų sritį. Nors su technologijomis buvau pažįstama, turėjau daug klausimų, kurie buvo susiję su informacinių technologijų projektų, verslo valdymu. IT specialistų komandos koordinavimas – vienas iš darbų, kurį buvo privaloma įveikti norint įgyvendinti startuolio tikslus“, – teigia A. Jonušė. Apie mentorystės principus Ada sužinojo iš savo patirčių užsienyje, tačiau Lietuvoje toks modelis buvo nenaudojamas ir neįprastas. „Women Go Tech“ programos metu Ados mentoriumi tapo patirtį telekomunikacijų srityje turintis „Baltic Engineering Company“ vadovas Darius Montvila. „Tuo metu mano tikslas buvo turėti patikimą žmogų, kurio aš galėčiau pasiteirauti iškilus klausimams vystant startuolį. Mes susitikdavome kartą per mėnesį, nuolat palaikydavome ryšį telefonu, susirašinėjome. Jis dalinosi savo patirtimi apie technologijų pritaikymą, derybų strategijas, komandos motyvacijos kėlimą, suteikė naudingos literatūros. Susitikę kalbėdavomės apie mano profesinį gyvenimą, su kokiais iššūkiais susiduriu“, – sako A. Jonušė. Pateko į kylančių technologijų žvaigždžių šimtuką Neseniai skaitmeninė milžinė „Google“, Varšuvoje įkurtas žurnalas „Res Publica“, tarptautinė organizacija „Visegrad Fund“ ir prestižinis Didžiosios Britanijos verslo dienraštis „Financial Times“ iš Rytų ir Vidurio Europos šalių išrinko 100 išskirtinių asmenų, kurie prisideda prie regiono visuomenės, politikos ar verslo aplinkos gerinimo ir randa naujų būdų, kaip spręsti jau esančias problemas. Į šį sąrašą pateko ir A. Jonušė. „Mane labai nustebino patekimas į šį sąrašą. Žiūrėdama į kitas sąraše esančias pavardes, vis dar galvoju, kad šis apdovanojimas – avansas ateičiai. Šiuo metu nesijaučiu galinti lygintis su kitais žmonėmis ir kompanijomis esančiomis tame sąraše. Tačiau kuo aš skiriuosi nuo jų – šioje srityje esu ganėtinai trumpą laiką – tik 11 mėnesių. Džiugu, kad mano darbai buvo pastebėti ir įvertinti“, – teigia „Lympo“ įkūrėja. Ji mano, kad Lietuvoje yra galimybių kurti savo verslą, tačiau svarbu imtis iniciatyvos. „Lietuva išsiskiria tuo, kad čia lengva išbandyti verslo idėjas. Niekada neturėjau plano kurti verslą Lietuvoje, kadangi mūsų rinka maža ir sunku išvystyti didžiulio mąsto kompaniją, tačiau čia galima pakankamai pigiai išbandyti savo projektą ir jeigu jis susilaukia sėkmės – plėstis į užsienį“, – apibendrino A. Jonušė.