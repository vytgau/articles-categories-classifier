„Facebook“ akcijų kaina nusirito 6,77 proc., paaiškėjus apie duomenų nutekėjimą, kuris galėjo paveikti 50 milijonų vartotojų. Tai didžiausias neigiamas kainos pokytis per beveik ketverius metus. Didžiausių technologijų sektoriaus bendrovių vadovai gali būti kviečiami į JAV kongresą atsakyti į įstatymų leidėjų klausimus dėl duomenų apsaugos. Papildomo reguliavimo įvedimas gali gerokai sulėtinti jų pajamų augimą. Be to, analitikų nuomone, gresiantys prekybos karai, kartu su automobilių pramone, labiausiai paveiktų būtent technologijų sektorių. Investuotojų nuotaiką gerokai sugadino ir Europos Komisijos siūlymas taikyti tokioms bendrovėms kaip „Google“ ar „Twitter“ 3 proc. pajamų mokestį, priklausomai nuo to, kur reziduoja jų vartotojai. Didžiosios Britanijos svaras sterlingų JAV dolerio atžvilgiu vakar pabrango 0,59 proc., Jungtinės Karalystės ir ES derybininkams pavyko pasiekus susitarimą dėl pereinamojo „Brexit“ laikotarpio sąlygų. Azijoje indeksai šįryt juda priešingomis kryptimis (Kinijos „Shanghai Composite“ +0,25 proc., Japonijos NIKKEI -0,47 proc., Indijos „BSE 30“ +0,45 procento). „Olympic Entertainment Group“ naujiena sudrebino rinką. Vakar išplatintas pranešimas, kad Estijos lošimų organizatorę planuoja įsigyti „Odyssey Europe “. Iš dabartinių akcininkų „HansaAssets“ ir „Hendaya Invest“ bus nupirkta atitinkamai 45 ir 19 proc. akcijų, o likusios akcijos savanoriško siūlymo būdu bus superkamos mokant 1,9 euro už akciją. „Odyssey Europe “planuoja patraukti bendrovę iš vertybinių popierių biržos. „Olympic Entertainment Group“ akcijų vakar perleista už 4,2 mln. eurų, kaina (1,905 euro už akciją) nepakito. Prekybos aktyvumas gerokai išaugo ir kitose pozicijose – „Tallink Grupp“ (-0,80 proc.), „Tallinna Kaubamaja Grupp“ (+0,50 proc.) ir „LHV Group“ (+2,31 proc.) akcijų prekybos apyvarta viršijo 400 tūkst. eurų. „Olainfarm“ akcijų kaina smuktelėjo 2,27 proc. (apyvarta 72,6 tūkst. eurų). Bendrovė jau pasibaigus prekybos sesijai paskelbė, kad vasario mėn. pardavimai, palyginti su 2017 m. vasariu, išaugo 33 proc. – iki 10,7 mln. eurų. OMXB indeksas vakar ūgtelėjo 0,24 proc., bendra apyvarta sudarė 6,1 mln. eurų.