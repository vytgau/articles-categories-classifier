Panašu, kad ilgai spyriojęsis ministras ir premjeras galiausiai nusileido visuomenės ir kai kurių politikų spaudimui. Iš patikimų šaltinių DELFI pavyko sužinoti, kad Vyriausybė siūlys naują 5 proc. lengvatinį pridėtinės vertės mokesčio (PVM) tarifą taikyti kompensuojamiesiems vaistams, neįgaliųjų technikai ir nekompensuojamiesiems receptiniams vaistams. 9 proc. lengvatinį tarifą bus siūloma taikyti knygoms ir leidiniams, keleivių vežimo paslaugoms, apgyvendinimo paslaugoms ir centriniam šildymui. Vadinasi, juos palikti tokius pačius, kokie yra dabar. Anksčiau tiek finansų ministras Vilius Šapoka, tiek premjeras Saulius Skvernelis tikino, kad nuo kitų metų PVM tarifas centralizuotai tiekiamam šildymui ir karštam vandeniui bus 15 proc. Tam prieštaravo ne tik daugelis daugiabučių gyventojų, bet ir buvę koalicijos partneriai Gintauto Palucko socialdemokratai ir opoziciniai konservatoriai su Gabrieliumi Landsbergiu priešakyje. Dėl PVM viešbučiams ir kitoms apgyvendinimo paslaugoms labiausiai prieštaravo verslo atstovai ir jų poziciją palaikęs ūkio ministras Mindaugas Sinkevičius. Nei premjero atstovas, nei finansų ministrės atstovė nei paneigė nei patvirtino, kad planai dėl PVM tarifų dar kartą keičiami. Esą visos naujovės oficialiai bus pristatytos trečiadienį, spalio 11 d. Politikos užkulisiuose daugelis ne kartą užsiminė, kad kai kurių Vyriausybės siūlomų mokestinių pakeitimų gali nepalaikyti ne tik opozicija, bet ir dalis pačių Valstiečių ir žaliųjų frakcijos narių. Dar daugiau netikrumo galėjo atsirasti po to, kai išsiskyrė Vyriausybės programą palaikę socialdemokratai, kurių Seimo narių dalis veikiausiai jau netrukus bus pašalinti iš partijos dėl jos sprendimų nesilaikymo. Tai bus ne pirmas kartas, kai persigalvoja dėl mokesčių. Pvz., jie jau nebesvarsto sujungti gyventojų pajamų mokesčio su socialinio draudimo įmokomis, o šioms atsisako taikyti „lubas“.