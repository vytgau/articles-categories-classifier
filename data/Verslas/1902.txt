Per mėnesį prekybos tinklų išsidėstymas kainų lentelėje iš esmės nepakito, tačiau per tą laiką dalis produktų brango. Tyrimų agentūra „SeeNext“ prekių kainas Vilniuje, Kaune, Klaipėdoje, Panevėžyje ir Šiauliuose lygino penkiuose prekybos tinkluose – „Maxima“, „Lidl“, „Rimi“, „Iki“ bei „Norfa“. Tų pačių prekių krepšelio kaina svyruoja priklausomai nuo miesto ir prekybos tinklo: pigiausiai prekių krepšelį galima įsigyti bet kurio iš didžiųjų miestų „Lidl“ parduotuvėse – už 49,27 euro, o brangiausiai – Kauno „Rimi“, kur jo kaina siekia 59,41 euro. Vidutiniškai pigiausiai galima apsipirkti „Lidl“ parduotuvėse, kur pirkėjai sumokėtų 49,27 euro, prekybos tinkle „Maxima“ – 49,54 euro, prekybos tinkle „Norfa“ kaina siekia 53,85 euro, „Iki“ pirkėjams produktų krepšelis vidutiniškai kainuotų 57,08 euro, o didžiausią sumą tektų išleisti apsiperkant „Rimi“ prekybos tinkle – 59,07 euro. „Lidl“ parduotuvėse visuose išvardytuose miestuose prekės buvo įsigytos už vienodą sumą – 49,27 euro. Tuo metu „Maximos“ parduotuvėse tos pačios prekės buvo pigiausiai įsigytos Panevėžyje – už 49,29 euro, o brangiausiai – Šiauliuose – už 49,64 euro. „Norfos“ parduotuvėse to paties prekių krepšelio kaina svyravo nuo 53,58 euro Klaipėdoje iki 54,28 euro Kaune, „Iki“ parduotuvėse – nuo 55,59 euro Panevėžyje iki 58,19 euro Klaipėdoje. „Rimi“ parduotuvėse pigiausiai prekių krepšelis kainavo Panevėžyje – 58,88 euro. Pigiausiai dažno vartojimo 34 prekių krepšelį, kurių sudaro bananai, obuoliai, sveriami pomidorai, bulvės, ryžiai, šokoladas, batonas, saulėgrąžų aliejus, šviežias viščiukas broileris, pienas, grietinė, šviesus alus, degtinė ir kitos prekės, gali įsigyti panevėžiečiai, savo miesto parduotuvėse už minėtąsias prekes sumokėdami vidutiniškai 53,35 euro, o brangiausiai analogiškų prekių krepšelis atsieitų kauniečiams – vidutiniškai 54,10 euro. „Lidl“ prekybos tinkle pigiausiai galima buvo įsigyti bulvių (0,20 euro už 1 kg), šaldytos argentininės jūrinės lydekos be galvų ir uodegų (3,24 euro už 1 kg), fasuoto fermentinio sūrio (45 proc. rieb.) (5,13 euro už 1 kg). „Norfoje“ pigiausia malta skrudinta kava (1,99 euro už 500 g), obuoliai (0,66 euro už 1 kg), pomidorai (1,03 euro už 1 kg). Visuose minėtuose prekybos centruose vienodai kainuoja batonas (0,21 euro), kefyras (0,59 euro), vištų kiaušiniai (1,15 euro). Išanalizavus konkrečių produktų grupių kainas paaiškėjo, jog išvardytus vaisius ir daržoves už mažiausią kainą siūlo „Norfos“ tinklas. Tuo metu pieno ir mėsos produktai ir gėrimai pigiausi „Lidl“ ir „Maxima“ parduotuvėse. Grūdinių produktų kaina apylygė visų prekybos tinklų parduotuvėse. Likusieji produktai pigiausiai gali būti įsigyti „Norfos“ ir „Lidl“ tinklų parduotuvėse. Dalis produktų sausį buvo pigesni, pavyzdžiui: pigiausi bananai šiuo metu vidutiniškai kainuoja 1,09 euro už kilogramą, prieš mėnesį kainavo 0,99 euro. Pigiausių obuolių kilogramą dabar galima įsigyti už 0,66 euro, kai sausį jie kainavo 0,57 euro. Tiesa, kai kurių prekių vasarį galima įsigyti pigiau, pavyzdžiui: sviestas (82 proc. rieb., 200 g) pigiausiai kainuoja 1,49 euro, o prieš mėnesį kainavo 1,59 euro. Maltos skrudintos kavos vasarį galima buvo įsigyti už 1,99 euro už 500 gramų, o sausį ji pigiausiai kainavo 2,47 euro. Slapto pirkėjo tyrimų agentūra „SeeNext“ tyrimą atliko vasario 6 dieną. Agentūra turi daugiau nei 850 slaptų pirkėjų.