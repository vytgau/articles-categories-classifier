Barų savininkai pasakoja, kad reklama feisbuke jiems itin svarbi – tai kone vienintelis efektyvus kelias pasiekti savo klientus, pranešti jiems apie naujienas, dienos pietų pasiūlymus ir pan. Sumokėdami tam tikrą sumą feisbukui, jie gali pareklamuoti norimus įrašus (angl. boost), kad tie įrašai pasiektų kur kas didesnę auditoriją. Nuo šių metų įsigaliojus Alkoholio kontrolės įstatymo pataisoms, kuriomis alkoholio reklama yra uždrausta, barai ir restoranai jų reklamuoti negali, tačiau feisbukas nusprendė, kad tokių vietų paskyrose negali būti reklamuojamas net maistas. „Mes sugaišome labai daug laiko, dvi savaites be sustojimo rašėme feisbukui – ir raštus, ir skundus, iki gyvų susirašinėsimų priėjome, tą problemą turi ne tik barai, bet ir bravorai. Feisbukas, turbūt, pažiūrėjo į tai labai paprastai – yra priimtas įstatymas, jie neturi laiko gilintis į jį, o įstatyme aiškumo labai trūksta. Todėl feisbukas visoms barų paskyroms tiesiog uždraudė skelbti bet kokią reklamą – ir nesuka dėl to galvos“, – piktinosi „Local pub“ savininkas Vidmantas Čičelis. Net tuščia taurė ar žodis gerti feisbukui yra reklama V. Čičelis pasakojo, kad tokį feisbuko elgesį baro administracija pastebėjo maždaug prieš mėnesį. „Po Naujųjų metų mes nereklamuojame absoliučiai nieko, kas susiję su alkoholiu, – net bokalų nuotraukų nededami, nieko. Reklamuojame tik maistą. Tačiau feisbukas blokuoja viską“, – sakė jis.  Su tokia pačia situacija susidūrė ir kito baro „King and Mouse“ savininkas Šarūnas Karalius. „Pats Alkoholio kontrolės įstatymas yra ganėtinai neaiškus, nėra aiški sąvoka, kas yra laikoma reklama, kas ne. Bet feisbukas pradėjo viską traktuoti kaip reklamą. Rezultatas toks, kad tokioms rinkoms kaip Lietuva jie neskiria pakankamai dėmesio, viskas automatizuota ir valdoma robotų, todėl jie barų paskyroms feisbuke tiesiog uždėjo bendrą draudimą. Priėjome iki tokių absurdiškų dalykų, kad net negalima taurės įsidėti į feisbuką ar vartoti žodį „drink“ (liet. gėrimas). Pagal feisbuką – tai jau yra alkoholio reklama. Kaip nedidelio verslo atstovas su liūdesiu ir pykčiu stebiu, kas vyksta. Realiai pati valdžia su tokiais įstatymais žlugdo savo verslą“, – sako jis. Š. Karalius paaiškino, kad į feisbuką kreipėsi ne vieną kartą, surašė daug skundų, ir gavęs ne vieną automatinį laišką iš robotų, pagaliau jam pavyko susisiekti su realiais bendrovėje „Facebook“ dirbančiais darbuotojais. „Paprastai eiga tokia, kad jie susipažįsta su situacija, praneša, kad pasitars su komanda ir kad turiu palaukti tam tikrų išaiškinimų, apie kuriuos informuos e. paštu. Tada į e. paštą ateina tie patys atsakymai, pavyzdžiui, kad turime pakoreguoti auditorijos amžių, nors pas mus ir taip jis nustatytas didesnis, tarkime, kad tą reklamuojamą įrašą galės matyti tik 22 metų sulaukę asmenys. Nustatome dar didesnį amžių, bet vis tiek sistema neveikia ir nieko neleidžia reklamuoti. Tada vėl jiems rašome ir iš naujo viską einame ratu. Pasaka be galo. Bendraujant su feisbuku išaiškėjo, kad bet kokia apeliacija į gėrimą, netgi tuščia taurė yra traktuojama kaip alkoholio reklama. Tada feisbukas dar siūlė pervadinti mūsų feisbuko paskyrą, nes formuluotė „King and Mouse Whiskey bar“ (viskio baras) jiems netiko, todėl pakeitėme į „King and Mouse drink and shop“ ir vis tiek jiems tai netiko, nes pagal juos „drink“ (iš anglų k. gerti) jau yra alkoholio reklama“, – stebisi Š. Karalius. Verslininkas pripažįsta, kad reklama feisbuke smulkiems verslams yra labai svarbi, todėl reklamavosi galimybių praradimas reiškia ir tam tikros klientų dalies praradimus. „Feisbukas pastaraisiais metais mums yra pagrindinis kanalas. Tai yra labai patogi priemonė ir naudinga, greit pasiekianti būtent mūsų auditoriją“, – sakė jis. Negailėjo kritikos ir valdžiai, ir departamentui Į feisbuką ne kartą kreipėsi ir V. Čičelis, tačiau situacija pagerėjo labai nedaug. „Mes sugaišome dvi savaites be sustojimo rašydami ir raštus, ir skundus, net gyvai su feisbuko darbuotojais bendravome, sugaišome begalę laiko“, – teigė jis. Atsakymai, kurių sulaukė, buvo tokie patys kaip ir siųsti Š. Karaliui. Galiausia po sunkios kovos „Local Pub“ pavyko pareklamuoti bent dalį įrašų. „Su savo nesibaigiančiais raštais feisbukui pagaliau pasiekėme, kad kas ketvirtą reklamą jau patvirtina. Bet supraskite, kai jūs darote darbą, ir tik 25 proc. jo pasiekia savo tikslą, o visa kita eina į šiukšliadėžę, labai apmaudu. Mes prarandame daug laiko ir pinigų“, – nuogąstauja jis. V. Čičelis negaili kritikos Narkotikų, tabako ir alkoholio kontrolės departamentui (NTAKD), kuris neišaiškina, kaip turėtų būti traktuojamas įstatymas. „Didžiausia bėda, kad nei vienas žmogus, dirbantis su alkoholiu, nežino, kaip bus interpretuojamas šitas įstatymas, o tos mūsų instancijos, kurios turėtų padėti tai spręsti, – kaip tik baudžia mus, o ne gina“, – piktinasi. Abu verslininkai taip pat nesupranta, kodėl kai kurioms didelėms alkoholio kompanijoms galima reklamuotis televizijoje ir kitur mažomis raidytėmis kampe parašant „Nealkoholinis“. „Mano galva, įstatymas buvo priimtas paskubomis, neišaiškinant jo, negalvojant kokios bus pasekmės, ir turime tokį chaosą. Labai keista ir liūdna, gyvename 21 amžiuje, kada pasaulyje kalbama apie gėrimų kultūrą, yra garbinga someljė profesija, o per tą švietimą ir kalbėjimą alkoholio vartojimas yra mažinamas. Pas mus viskas vyksta atvirkščiai – žlugdomas lietuviškas verslas“, – teigia Š. Karalius. „Feisbukas priskiria Lietuvą prie arabų šalių“ Lietuvos barų ir kavinių asociacijos prezidentas Raimondas Pranka patvirtino, kad ši problema yra gaji. „Daug barų ir klubų vykdo kultūrinę veiklą – rengia koncertus, DJ pasirodymus, parodas, diskusijas ir t. t. Kad pasiektų didesnę auditoriją ir pritrauktų daugiau žmonių, barai šiuos renginius reklamuoja. Po Naujųjų feisbukas to daryti nebeleidžia, nors reklamuojant renginius nenaudojamas nei vienas žodis, susijęs su alkoholiu ar net žodžiu gerti, reklamuojamas tik pats kultūrinis turinys“, – pasakojo jis. R. Pranka apgailestavo, kad feisbukas barus priverčia net keisti savo verslo modelius feisbuko paskyrose, pavyzdžiui, iš baro į naktinį klubą, koncertų vietą ar pan, tokiu būdu nuslepiant nuo klientų savo tikrąją veiklą. „Feisbukas priskiria Lietuvą prie arabų šalių, kur alkoholio vartojimas labai griežtas. Daugeliui barų šita feisbuko taisyklė apsunkina verslą, kenčia renginiai, o renginiai baruose – taip pat pajamos kultūros atstovams, muzikantams ir t. t. Išeina taip, kad jeigu populiari grupė ar atlikėjas turi pasirodymą bare, naktiniame klube, vadinasi, jis reklamuoja alkoholį“, – svarsto jis. Dėl kai kurių draudimų netgi džiūgauja Vis dėlto „Local Pub“ savininkas V. Čičelis pastebėjo ir vieną teigiamą jo verslui tendenciją įsigaliojus naujiems draudimams. Nuo šių metų sausio alkoholiu galima prekiauti tik nuo 10 iki 20 val. pirmadieniais–šeštadieniais, o sekmadienį tik iki 15 val. Todėl verslininkas pastebėjo, kad sekmadienį sulaukia žymiai daugiau klientų nei anksčiau. „Aš, kaip baro savininkas, galiu pasakyti, kad dėl laiko apribojimo įstatyme man netgi geriau, nes kai žmonės negali sekmadieniais įsigyti alkoholio nuo 15 val. parduotuvėje, įsigyja jo bare. Procentaliai negaliu pasakyti, kiek išaugo klientų skaičius, bet tikrai padidėjo. Juo labiau, kad nemažai barų į tą nesureagavo ir vis tiek nedirba sekmadieniais. O mes dirbame kiekvieną“, – apie teigiamą pusę verslui pasakojo jis. Kalbėtis su feisbuku nesiruošia DELFI kreipusis į socialinį tinklą valdančią bendrovę „Facebook", komunikacijos vadybininkas Jan Ściegienny žadėjo atsakyti į klausimus iki kitos dienos vidurdienio. Vėliau jis patikslino, kad bendrovei prireiks daugiau laiko paruošti atsakymus ir paprašė konkrečių įrašų, kurių barų savininkams nepavykta reklamuoti, pavyzdžių. Juos atsiuntus jis vėl informavo, kad atsakyti užtruks. Tačiau praėjus beveik savaitei DELFI negavo nei atsakymų, nei išvis jokio atsako. NTAKD Tabako ir alkoholio skyriaus vedėjas Jurgis Kazlauskas teigė, kad nuo šių metų pradžios alkoholio reklama yra uždrausta, nors yra daroma ir išimčių. „Tuo pačiu buvo nustatytos aiškios išimtys, numatančios kur skelbiama ir kokio turinio informacija apie alkoholinius gėrimus nelaikytina alkoholio reklama. Įmonių socialinių tinklų paskyros tarp šių vietų nepatenka, todėl jose alkoholio reklama yra draudžiama. Šiuo atveju taip pat svarbu pažymėti, kad Alkoholio kontrolės įstatymas nereglamentuoja kitų prekių, pavyzdžiui, nealkoholinių gėrimų, įvairių kitų maisto produktų ir pan. reklamos tvarkos“, – atkreipė dėmesį. Jis pažymėjo, kad įmonės, besinaudojančios socialinių tinklų paslaugomis, sutinka su šių socialinių tinklų politika reklamos srityje – taigi reguliacinės priemonės, kurių imasi socialiniai tinklai yra šių socialinių tinklų administratorių ir jų klientų teisiniai santykiai. „Norėtume pažymėti, kad Departamento konsultacijos apie tai, kokia informacija laikytina alkoholio reklama ir kur gali būti skelbiama yra paskelbtos viešai (http://ntakd.lrv.lt/lt/subjektu-veiklos-prieziura/prekyba-alkoholiu-nuo-2018-m-sausio-1-d/reklama , http://ntakd.lrv.lt/lt/subjektu-veiklos-prieziura/prekyba-alkoholiu-nuo-2018-m-sausio-1-d/pasitikrink-ar-tai-alkoholio-reklama ), taigi verslo atstovai gali jomis naudotis, tačiau Departamentas neturi teisinių galimybių daryti įtaką socialinių tinklų pasirinktai reklamos politikai“, – sakė jis.