„Rail Baltica“ projekto tikslas – sujungti trijų Baltijos šalių sostines su Europos geležinkelių tinklu. Pasak „Lietuvos geležinkelių“ „Rail Baltica“ koordinavimo departamento direktoriaus Arenijaus Jackaus, norint išnaudoti visą europinio geležinkelio potencialą ir keleiviams bei krovinių vežėjams pasiūlyti patogias, paslaugas, būtina jungtis tarp didžiausių Lietuvos miestų oro uostų. „Tęsiame diskusijas, ką turėtume padaryti, kad Vilniaus ar Kauno oro uoste nusileidęs keleivis galėtų iškart sėsti į traukinį ir važiuoti į Panevėžį, Vilnių, Kauną ar kitą miestą. Planuodami „Rail Baltica“ projektą, turime atsižvelgti ir į oro uostų plėtros planus“, – sakė A. Jackus. Šiuo metu „Rail Baltica“ vėžė yra nutiesta nuo Kauno ir Lenkijos sienos. Toliau geležinkelis bus tiesiamas nuo Kauno iki Latvijos sienos bei iki Vilniaus. Jau nutiesta vėže dabar galima vežti krovinius, o keleiviai gali pasiekti Balstogę. Kitais metais planuojama suderinti grafikus, kad keleiviai persėdę Balstogėje galėtų nuvykti traukiniu iki Varšuvos.