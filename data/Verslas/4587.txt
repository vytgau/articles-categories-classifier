Sostinės mero Remigijaus Šimašiaus teikiamame tarybos sprendimo projekte dar teigiama, kad A. Vaitkunskienė jo pasitikėjimą prarado dėl blogos vidinės komunikacijos, progresyvių sprendimų įgyvendinimo stabdymo, modernių sprendimų, būtinų sostinei, suvokimo stokos, perteklinių biurokratinių darinių kūrimo miesto savivaldybėje ir šiuolaikinių vadybos ir projektų valdymo standartų neatitinkančių darbo metodų. Mero patarėjas Aleksandras Zubriakovas DELFI sakė, kad išsamiau šiuos teiginius R. Šimašius komentuos trečiadienį vyksiančiame Vilniaus miesto tarybos posėdyje, kur ir bus sprendžiama dėl A. Vaitkunskienės atleidimo. Įtaka merui buvo per stipri Antradienį ryte publikuotame DELFI interviu A. Vaitkunskienė teigė, kad buvo labai nustebinta R. Šimašiaus sprendimu ją atleisti. „Su manimi kalbėdamas jis reiškia pasitikėjimą, o žiniasklaidai bandoma kažkokiomis priežastimis argumentuoti. Aš manau, kad tai yra nesusipratimas, nulemtas kažkokių žmonių įtakos, gal artimiausios mero aplinkos“, – sakė ji. Artimiausiai mero aplinkai A. Vaitkunskienė priskyrė ir į jos pareigas siūlomą Povilą Poderskį. Pašnekovės manymu, 27 metų mero patarėjas neturi pakankamai patirties būti administracijos direktoriumi. A. Vaitkunskienė dar pastebėjo, kad sprendimas dėl jos atleidimo priimtas tuo metu, kai Liberalų sąjūdis susidūrė su naujomis problemomis. „Manau, kad galimai kažkieno įtaka buvo per stipri merui tuo sudėtingu laikotarpiu, kai jis išgyveno įtampą, ir tas sprendimas galėjo būti priimtas neįvertinus visko deramai“, – DELFI sakė ji. Antradienį ryte P. Poderskis DELFI sakė, kad A. Vaitkunskienės teiginių nekomentuos. Tuo metu A. Zubriakovas pabrėžė, kad A. Vaitkunskienė nebeturi mero pasitikėjimo. „Kaip ji įsivaizduoja toliau darbą?“ – svarstė jis. „Mero komandoje yra apie dešimt žmonių. Maždaug prieš gerą pusmetį visi mero patarėjai buvo atėję pas merą ir sakė, kad mes su Alma nedirbsime“, – sakė A. Zubriakovas. Profsąjungos vadovas reiškia palaikymą A. Vaitkunskienė DELFI antradienį persiuntė tarybos nariams adresuotą savivaldybės darbuotojų profesinės sąjungos komiteto pirmininko Dariaus Šalugos pasirašytą prašymą, kuriame prašoma nekeisti savivaldybės administracijos vadovybės. Jame A. Vaitkunskienė apibūdinama kaip kompetentinga, atsižvelgianti į darbuotojų prašymus, užtikrinanti geresnes, nei anksčiau, darbo sąlygas, taip pat depolitizavusi darbuotojų priėmimą ir skatinimą. „Man tai labai svarbus mano 2,5 metų darbo rezultatas“, – profsąjungos prašymą komentavo A. Vaitkunskienė.