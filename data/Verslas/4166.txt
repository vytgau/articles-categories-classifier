Laidos „Boso valanda su S. Jovaišu“ svečias – Baltijos koučingo centro vadovas, ICF Lietuva prezidentas Povilas Petrauskas. Į jau įprastą laidos vedėjo S. Jovaišo užduotą klausimą „kas jūs toks?“ pašnekovas atsako, jog jau kuris laikas save daugiau mažiau pristatinėja kaip šeimos žmogų. Ir tai nestebina, nes vos prieš septynis mėnesius P. Petrausko šeima susilaukė dukters. Vyras šiuo metu jau yra trijų vaikų tėvas. Ir tik po tokio prisistatymo laidos dalyvis pradeda vardinti tai, kuo užsiima. „Pirmiausia, aš klausau kitų. Sėdžiu su jais ir klausausi, kas yra kalbama. Kitą kartą perklausiu, ar teisingai išgirdau. Žmonės, išgirdę savo mintis garsiai, paklausia, nejaugi jie ištikrųjų ką tik taip pasakė. Liaudyje tai vadinasi koučeris. Tai – toks išklausytojas, o tada vieną kitą klausimą pateikiantis tam, kad galbūt apsisuktų mintis, pažiūrima kitaip, ar atrandamas kažkoks atspindys“, – savo veiklos specifiką pristato pašnekovas. P. Petrauskas mano, jog žmonės į koučerius kreipiasi tuomet, kai jų galvose susikaupia daugybė minčių, įžvalgų, planų, kurie dar tik svarstomi, o kiti jau gali būti įgyvendinti. Taip pat ateities svajonių, kuriomis nori pasidalinti su kitu žmogumi. „Žmonės ateina kalbėtis. Jie patys daugiau kalba. Aš tyliu, klausausi, pertraukiu tik kažko paklausdamas arba pasitikslindamas. Tada, su kažkuo pasikalbėjus, išlaisvinus mintis ir idėjas, jiems tampa aiškiau, ką daryti“, – pasakoja P. Petrauskas. Laidos vedėjui įdomu, kaip neprarasti krypties, kai vadovas nuprendžia, kad atėjo laikas keistis, tapti efektyvesniu, pradėti laikytis duotų pažadų tiek kitiems, tiek sau? „Nors ir žinodami, kad reikia keistis, tobulėti, mes būname pripratę prie kasdienių įpročių. Taip pripratę, kad tie įpročiai yra tapę neatskiriama mūsų dalimi. Jeigu tuos įpročius atmestume arba pakeistume naujais, mums daug naudingesniais, rezultatai bus daug geresni, efektyvesni ar net smagesni. Žinoma, lengviausia būtų žiūrėti į kitų nesėkmingas istorijas ir nekartoti jų. Deja, yra kitaip. Mano patarimas – įsivardinti, ką tu nori pakeisti ir koks sprendimas būtų tas, kurį tikrai sugebėtum padaryti“, – įsitikinęs šios savaitės laidos svečias. Kaip suformuoti naujus įpročius ir suprasti, kad niekas kitas, tik tu pats privalai juos suformuoti, kaip priimti atsakomybę ir ar vizija yra aukščiau negu tikslas – laidoje „Boso valandos su S. Jovaišu”. Sekite naujienas vadovams kartu! Prisijunkite prie „Boso valandos su S. Jovaišu” paskyros socialiniame tinkle „Facebook”! Užsiregistruokite „Boso valandos“ naujienlaiškiui. Jame naujausia informacija vadovams, kurie nori tobulėti: aktualūs straipsniai savišvietai ir saviugdai, Sauliaus Jovaišo įžvalgos įvairiomis temomis ir atsakymai į jūsų užduotus klausimus, vaizdo reportažai ir, žinoma, naujausios „Boso valanda“ laidos. Ieškokite Facebook.com/BosoValanda.