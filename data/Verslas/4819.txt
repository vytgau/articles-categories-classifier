Seimas šią savaitę po pateikimo priėmė svarstyti tai numatančią Atmintinų dienų įstatymo pataisą ir toliau ją svarstys lapkričio 23 dieną. Pagarbos mokesčių mokėtojams dieną siūloma minėti gegužės 8-ąją. Naujovės iniciatorius yra Lietuvos laisvosios rinkos instituto vadovas Žilvinas Šilėnas - institutas kasmet gegužę mini simbolinę Laisvės nuo mokesčių dieną, kai darbuotojai nustoja dirbti valdžiai ir pradeda dirbti savo ir šeimos gerovei. Nuo 1993 metų minima diena šiemet gegužės 23-ąją. Ž. Šilėno pasiūlymui pritarė Seimo Peticijų komisija, jos išvadą parėmė ir parlamentas. Peticijų komisijos pirmininko „darbiečio“ Petro Čimbaro teigimu, Pagarbos mokesčių mokėtojams diena didintų gyventojų supratimą, kaip veikia mokesčių sistema, kur jų mokesčiai yra panaudojami. „Tai galėtų būti diena, kuomet valstybės institucijos mokesčių mokėtojus informuotų apie tai, kur panaudojami jų sumokėti mokesčiai, o tai dar labiau didintų piliečių nusiteikimą mokėti mokesčius“, - įsitikinęs parlamentaras.