„Nuo šiol Druskininkų gyventojai galės naudoti dujas tokiomis pačiomis kainomis, kaip ir visa Lietuva. Tikimės, kad kartu su mūsų atėjimu į Druskininkus gerokai atpigus gamtinėms dujoms, augs ir gamtinių dujų – švaraus ir patogaus kuro naudojimas šildant namus, ruošiant karštą vandenį bei naudojant jas kitoms kasdienėms reikmėms“, – sakė „Lietuvos dujų tiekimo“ generalinis direktorius Mantas Mikalajūnas. Dujas maistui ruošti naudojantiems ir iki 500 kub. m. per metus suvartojantiems druskininkiečiams (pirmoji klientų grupė) dujos atpigs vidutiniškai per pusę. Mėnesio mokestis (pastovioji tarifo dedamoji) jiems sumažės keletą kartų – iki 0,56 euro per mėnesį. Dujų kaina (kintamoji dalis) mažės apie 14 proc. – nuo 0,74 euro iki 0,64 euro už kubinį metrą. Antrosios grupės klientams, kurie dujomis šildo būstus ir per metus suvartoja daugiau nei 500 kub. m., bus taikomas 3,99 euro mėnesio mokestis, vienas kubinis metras gamtinių dujų pigs 20 proc. – nuo 0,49 iki 0,39 euro. Verslo klientams dujas tiekti „Lietuvos dujų tiekimas“ numato pradėti nuo 2018 metų sausio 1 dienos. Su jais „Lietuvos dujų tiekimo“ atstovai susisieks asmeniškai gruodžio mėnesį. Gamtines dujas Druskininkams, kurie nėra prijungti prie Lietuvos dujų perdavimo sistemos, „Lietuvos dujų tiekimas“ tieks per „Energijos skirstymo operatoriaus“ eksploatuojamą suskystintųjų gamtinių dujų (SGD) stotelę. Privatiems klientams iki lapkričio pabaigos bus išsiųstos „Lietuvos dujų tiekimo“ parengtos sutartys. Pasirašius, sutarties vieną kopiją bus galima grąžinti bendrovei paštu arba pristatyti nuo lapkričio 27 dienos į Druskininkų švietimo centre (M. K. Čiurlionio g. 80) įsikūrusį laikiną „Lietuvos dujų tiekimo“ klientų aptarnavimo skyrių. Klientai taip pat galės telefonu 1802 ar vietoje gauti atsakymus į rūpimus klausimus apie sutartis, rodmenų deklaravimą ir atsiskaitymus.