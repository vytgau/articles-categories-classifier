Japonijos akcijų indekso „Nikkei 225“ vienos dienos nuosmukis pirmadienį buvo didžiausias nuo 1990 metų. Vienu metu jis nukrito 7 proc., bet vėliau nežymiai kilstelėjo iki 21610,24 punkto. Tokia indekso dinamika stebima iškart po JAV akcijų indekso „Dow Jones“ smukimo - žymiausio per daugiau nei šešerius metus. Per 2017 metus „Dow“ indeksas pakilo 25 proc., tam daugiausia įtakos turėjo atsigaunanti šalies ekonomika, stiprūs įmonių pelno rodikliai ir žemos palūkanų normos. Akcijų išpardavimas JAV prasidėjo praėjusią savaitę, netrukus po to, kai buvo paskelbta stipri užimtumo statistika, pakursčiusi prognozes, esą JAV federaliniam atsargų bankui teks didinti palūkanų normas anksčiau, nei prognozuota. Penktadienį JAV užimtumo departamentas paskelbė užimtumo statistiką, parodžiusią, kad amerikiečių atlyginimai išaugo daugiau, nei prognozuota. Azijos akcijų rinkos paprastai seka dinamiką JAV rinkose. Japonijos indeksas „Nikkei 225“ pirmadienio prekybą baigė 4,7 proc. smukimu, tuo tarpu Honkongo „Hang Seng“ nukrito 4,5 proc., o Pietų Korėjos „Kospi“ neteko 2,6 procento. Australijos indeksas „S&P/ASX 200“ nukrito 3,2 procento. Pirmadienį JAV akcijų indeksas „Dow Jones Industrial Average“ nukrito 1 175 punktais, arba 4,6 proc., ir prekybos pabaigoje siekė 24 345,75 punkto.