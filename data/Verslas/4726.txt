„Klimpdama energetikos monopolijose, Lietuva permoka už valstybinės svarbos objektų statybą“, - teigė Seimo narys, pristatydamas Energetikos įstatymo pakeitimus, kurie valstybinėms ir privačioms energetikos bendrovėms leistų lygiaverčiai konkuruoti konkursuose dėl tokių objektų statybos ar plėtros. Pasak S. Gentvilo, vien Vilniaus kogeneracinės jėgainės projekto kaina per dvejus metus išaugo 20 proc., o projektuojama jėgainės galia sumažėjo perpus. „Kai 2014-2015 metais be konkurso paskirta objekto statytoja „Lietuvos energija“ pradėjo planuoti Vilniaus atliekų ir biokuro kogeneracinę elektrinę, jos elektrinis pajėgumas planuotas iki 145 MW, o šiluminė galia - iki 240 MW. Kaina - iki 328 milijonų eurų. Po dvejų metų, praėjusį penktadienį, energetikos ministras Žygimantas Vaičiūnas patvirtino objekto finansavimą - 381 milijoną eurų. Tačiau elektros pajėgumas liko tik 73 MW, šiluminė galia - vos 169 MW“, - teigiama Seimo nario pranešime. Pasak S. Gentvilo, uždraudus valstybės ir savivaldybių įmonių vidaus sandorius, būtina toliau nuosekliai skaidrinti šį sektorių. Parlamentaro teigimu, sudaryta lygiavertė konkurencija leistų užtikrinti mažesnes energijos kainas vartotojams. „Deja, Seimas pratęsė inovacijų ir konkurencijos neskatinančią valstybinės svarbos energetikos objektų statybos tvarką. Energetikos monopolijų klestėjimo amžius tęsiasi“, - teigia S. Gentvilas, komentuodamas parlamentarų sprendimą grąžinti Energetikos įstatymo pakeitimų projektą tobulinti.