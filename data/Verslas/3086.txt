„Kamesta“ laimėjo Kauno savivaldybės rengtą konkursą ir gruodžio 18 dieną pasirašė trejų metų trukmės 19,47 mln. eurų vertės sutartį. Savivaldybės administracijos direktorius Gintaras Petrauskas BNS teigė, kad bus pagerintas dviračiais važiuojančių kauniečių susisiekimas tarp miegamųjų rajonų su centro. „Jeigu trūksta kažkur (dviračio tako – BNS) galų arba jungčių, reikia remonto, kad išeitų gera jungtis, tai toje vietoje naudosimės šia sutartimi. Čia nėra tikslas rekreacinis pasivažinėjimas. Tikslas yra, kad iš gyvenamosios vietos su dviračiu galima būtų nuvažiuoti į darbinę vietą“, – kalbėjo G. Petrauskas. Anot jo, kitais metais su Kauno centru dviračių takais bus jungiamos šiaurinės ir pietinės miesto dalys, jie bus tiesiami Europos prospekte ir Tunelio gatvėje. Pasak miesto atstovo, 19,5 mln. eurų yra preliminari darbų vertė, o galutinė suma priklausys nuo darbų apimties. Tokias sutartis Kaunas jau naudojo gatvių remontui. Konkurse taip pat dalyvavo statybų bendrovės „Kauno keliai“, „Kauno tiltai“, „Fegda“, „Autokausta“ ir „Žilinskis ir ko“. „Autokausta“ pasiūlymas neatitiko konkurso sąlygų, o visi kiti pasiūlymai buvo brangesni nei „Kamestos“.