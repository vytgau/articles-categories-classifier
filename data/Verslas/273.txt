„Barclays“ išplatintame pranešime žiniasklaidai rašoma, kad svarstoma optimizuoti Vilniaus padalinio veiklą. Sprendimas esą susijęs su ilgalaike globalia banko strategija bei procesų optimizavimu, o ne su Lietuvos investicine aplinka. „Kaip bet kuri kita didelė organizacija, „Barclays“ nuolat peržiūri savo veiklą visame pasaulyje. Tokiu būdu siekiama, kad bendrovės struktūra ir lokacijos, kuriose ji veikia, užtikrintų didesnį veiklos efektyvumą. Dėl to nuolat svarstome įvairias galimybes optimizuoti savo veiklą visame pasaulyje, įskaitant JAV, Indiją, Aziją ir Ramiojo vandenyno regioną bei Jungtinę Karalystę ir Europą, o joje – ir Lietuvą. Pabrėžiame, kad šie svarstymai vyksta globaliu lygmeniu, ir yra visiškai nesusiję su Lietuvos investicine aplinka“, - pranešime cituojamas M. Andrade Gonzalez. Jo teigimu, šių svarstymų rezultatas gali būti apie 350 darbuotojų funkcijų panaikinimas arba perkėlimas iš Lietuvos. Bendrovė apie tai jau informavo visas suinteresuotas šalis, o šiuo metu vyksta konsultacijos su Darbo Taryba. Dėl tolimesnės „Barclays“ strategijos Lietuvoje, įskaitant Vilniuje veikiančią verslo startuolių darbo erdvę „Rise Vilnius“, šiuo metu daugiau jokių sprendimų nėra priimta, teigiama pranešime. „Barclays“ Lietuvos filialas šiuo metu turi 1148 darbuotojus. Bankinių operacijų centras Vilniuje įsikūrė 2009 m.