Moteris dėl elektros įvedimo kreipėsi į ESO energijos skirstymo operatoriaus aptarnavimo centrą „Gilė“ dar praėjusių metų balandį. „Suviliota balso, ne, tiksliau neturėdama jokio kito pasirinkimo, nes sprendimą dėl dujų ir elektros įvedimo Lietuvoje sprendžia viena vienintelė įmonė, kuri ir reklamuoja „Gilę“, važiuoju į klientų aptarnavimo centrą. Interneto puslapyje, pildant paraišką, klausia dalykų, kurių aš negaliu žinoti – pavyzdžiui, kiek per metus klientas, norintis įsivesti dujas, jų ketina suvartoti arba kiek reikia elektros vienam nedideliam butui. Dar „Mano gilė“ internetu prašo atsiųsti vietovės planą, pažymėti, kurioje vietoje norite įsirengti skaitliuką ir kur nutiesti dujų vamzdžiai. Ne visada ir ne kiekvienam tenka įsivesti elektrą bei dujas. Betgi tenka ir todėl reikia tartis su profesionalais“, – apie pirmąsias kliūtis pasakojo ji. I. Makaraitytė pasakoja, kad pastatas yra urbanizuotoje ir elektrifikuotoje teritorijoje, todėl ypatingų problemų neturėjo kilti. Tačiau viskas buvo kitaip: „Nuo elektros stulpo iki patalpų nėra nė šimto žingsnių. Moteris, kuri priėmė mano prašymą dėl elektros ir dujų įvedimo, buvo maloni ir visai neskubėjo manimi atsikratyti. Ir suraitė terminą, kada patalpas turėjo pasiekti elektra – pati rugpjūčio pradžia. Nesakyčiau, kad jis mane pradžiugino, šis terminas, bet jei tokios taisyklės, tai, matyt, yra joms pagrindas. Juk čia jums ne bandeles kepti ar straipsnelius rašinėti. Čia juk elektra. Dar, svarsčiau sau mintyse, specialistai protingai planuoja, ilgesnis terminas dėl viso pikto, jei vėluotų.“ Tuo metu su dujų įvedimu viskas vyko kur kas paprasčiau, nes gavusi iš ESO įvedimo sąlygas, vamzdžius įrengė privati pačios žurnalistės samdyta įmonė. Vis dėlto elektros teko dar gerokai palaukti. „Vis nueinu tuos šimtą žingsnių, gal jau kas nors pradėjo ką nors tiesti? Birželis baigiasi, vyrai su kastuvais nesiblaško po kvartalą nesimato – ir aš skambinu. „Mano gilės“ balsas reklamoje švelnus, o realybėje atsiliepia automatas. Kai galiausiai ragelį pakelia gyvo žmogaus balsas, reikia ilgai aiškinti, kas ir kodėl ir po ranka turėti užsakymo numerį. „Jūsų projektui yra paskirtas rangovas. Rangovo telefono suteikti negalime, susiraskite internete“, – tebuvo atsakyta jai. – O rangovo įmonės vadovas Pabradėje, paklaustas, kada atvažiuos į Vilnių nutiesti elektros kabelį, sušunka: „Kas kas, Vilnius? Nu ten tai sudėtinga. Nežinau kol kas nieko.“ Prabėgo birželis, įpusėjo liepa ir vėl užgimsta viltis – netikėtai apsireiškia projektavimo įmonės darbuotojas. Mes su juo išmatuojam tuos šimtą žingsnių, sugalvojame, kur statyti dėžę, bet jis mano viltį ir sudaužo“, – prisimena moteris. Darbuotojas tiesiai šviesiai pasakė, kad I. Makaraitytė nesitikėtų, jog rugpjūtį darbai bus baigti, nes visi atostogauja, Nacionalinė žemės tarnyba laiko tiek, kiek gali pagal įstatymą, ir tik paskutinę dieną suraito parašą, kad suderinta. Kol visi negrįš iš atostogų – nieko nebus. „Patyręs žmogus. Žino. Ir jis buvo teisus”, – ironizuoja žurnalistė. Rugpjūčio pradžioje, kai jau elektra turėjo būti įvesta, – būstas vis dar skendėjo tamsumoje, informacinėje tamsoje įstrigo ir pati I. Makaraitytė. Parašius dar vieną pretenziją ir perspėjus, kad už kiekvieną praleistą mėnesį jai būtų sumokėta kaip už prarastas pajamas už buto nuomą, prasidėjo dar įdomesni dalykai. „Viršūnės perskaitė mano pavardę ir nuėjo gandas, kad štai netyčia kažkas pražiūrėjo, jog klientas, pasirodo, ne šiaip eilinis žmogelis iš gatvės, o žurnalistė. Išgąstis viršūnėse pasiekė tokį lygį, kad tos pačios dienos vakare, vaiką veždama iš darželio pas gydytoją viešuoju transportu, puolė man skambinti ir atsiprašinėti kažkurio iš poskyrių viršininkė. Greičiausia klientų aptarnavimo. Kitą dieną sulaukiau dar kelių skambučių jau iš aukštesnio viršininko. Šis pasiūlė netgi kieme pastatyti elektros generatorių, kad turėčiau elektros. Taip taip, kompensuosime visus nuostolius, suokė į ragelį viršininkas. Ir elektra atsirado iškart. Spalio 18 d.“, – pripažįsta žurnalistė. Ji piktinasi, kad jei būtų niekam nežinomas, elektros turbūt sulauktų tik kitais metais. „Baimė, kad darbo kokybė bus paviešinta, atvedė ESO į mano kiemą ir elektros kabelis buvo nutiestas vėluojant, bet sparčiau nei ji būtų atsiradusi eiliniam klientui, kurio niekas nebijo. Kokiam nors dar neįtakingam vystytojui, kuriam vieno kabelio neužtenka, šiaip žmogui, pasistačiusiam namą, neduokdie dar kokiuose tyruose, kur reikia daugiau nei kabelio. Iš energijos skirstymo įmonės reikia viso labo vieno dalyko – projektavimo sąlygų, tačiau valdiškos įmonės ir verslas Lietuvoje – laike prasilenkiančios sąvokos“, – reziumavo ji. Tvirtino, kad visi klientai vienodi DELFI kreipusis į ESO, atstovė ryšiams su visuomene Akvilė Adomaitytė apgailestavo dėl nemalonios klientės patirties ir atsiprašė. „Prieš pradedant elektros įvedimo darbus, rengiamas prijungimo projektas. Juo gali pasirūpinti tiek pats klientas, tiek mes, pasitelkę rangovų įmones. Šiuo atveju klientės prijungimo projektu rūpinosi ESO samdyta rangovų įmonė. Visas paslaugas perkame viešųjų pirkimų būdu, todėl dėl teisinių ginčų konkursas truko ilgiau, nei planavome, ir paslaugų nepavyko įsigyti laiku“, – pripažino A. Adomaitytė. Ji pažymėjo, kad padėtį sunkino ir tai, kad I. Makaraitytės būstas stovi kultūros paveldo apsaugos zonoje, todėl prijungimo projektas reikalavo ilgesnio suderinimo su atsakingomis institucijomis. „Dėl abiejų aplinkybių šiuo atveju įvesti elektrą vėlavome 2 mėnesius, apie tai klientei pranešėme, paaiškindami priežastis. Pripažįstame, kad dėl minėtų priežasčių keletui procentų naujų klientų elektros įvesti laiku nepavyksta. Pernai Vilniaus regione elektrą įvedėme laiku 90 procentų naujų klientų, šiemet šį skaičių padidinome jau iki 94 procentų. Darome viską, kad visi darbai būtų atlikti laiku – taip, kaip klientui pažadame“, – tvirtino atstovė. Ji taip pat pažymėjo, kad dėl augančio paslaugų poreikio kartais įmonė susidurianti su klientų aptarnavimo iššūkiais, tačiau kiekvienas klientas jai yra lygus. „Procesus nuolat tobuliname, vadovaudamiesi esminiu principu, kad visi klientai mums vienodai svarbūs, nepriklausomai nuo jų užimamų pareigų, socialinės ar visuomeninės padėties. Kliento pavardė ir galimybės išsakyti savo nuomonę viešai neturi jokios įtakos mūsų teikiamoms paslaugoms, požiūriui, ir niekada neturės. Suprantame, kad gyventojai nori gauti paslaugą kuo greičiau ir patogiau. Elektros įvedimo procesą nuolat trumpiname: pernai vidutiniškai užtrukdavome 58 dienas, šiemet – jau 46. Sklandesnis ir spartesnis elektros įvedimo procesas visiems klientams yra vienas iš svarbiausių mūsų tikslų“, – sakė ji.