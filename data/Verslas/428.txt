„Žiūrint į siūlymus, susijusius su darbo santykiais, pasigedau didesnės mokesčių naštos mažinimo. 2 proc. „Sodros“ įmokas mažina. Realiai galėtų tiek būti, bet įsipareigojimas turėtų būti ir į ateitį, kad palaipsniui bus mažinama. Būtų signalas ir toms pačioms investicijoms. Darbo jėgos mažinimas turėtų atsiliepti mažas pajamas gaunantiems“, – pirmadienį BNS teigė Biudžeto ir finansų komitetui priklausantis A. Palionis. Jam taip pat nepatinka 0,3 proc. nekilnojamojo turto mokestis, kuriuo norima apmokestinti antrąjį, trečiąjį ir tolesnius vieno žmogaus turimus būstus. „Nežinau, ar apsimoka įvedinėti tokį nekilnojamojo turto mokestį. Administravimas kainuos daugiau negu valstybės gaus naudos“, – sakė A. Palionis. Parlamentaras prognozuoja, kad Seimas pritars „Sodros“ darbdavio ir darbuotojo įmokų sujungimui, bazinės pensijos perkėlimui į valstybės biudžetą. Jis taip pat mano, kad „Sodros“ įmokų lubos nereikalingos. „Ir taip esame šalis, kuri labiau apmokestina žemas pajamas, o čia lengvatą darome didelius atlyginimus gaunantiems, dar tas skirtumas padidės“, – įsitikinęs A. Palionis. Tačiau jis remia neapmokestinamojo pajamų dydžio (NPD) taikymo ribos padidinimą ik 2,5 vidutinių atlyginimų dydžio. „Mes neįsivardinę, kas yra vidurinioji klasė, tai jeigu norima ją stiprinti, tas yra gerai“, – sakė A. Palionis. Anot jo, daug neaiškumų ir su pensijų reforma – neaišku, kaip bus su tais, kurie dabar antros pakopos pensijų fonduose kaupia lėšas, bet jų nėra sukaupę tiek, kad galėtų įsigyti anuitetą. „Jeigu jam „Sodra“ pervedė 1000 eurų, o dabar likę tame fonde 600 eurų? Tada „Sodra“ atstatys kiek – 1000 eurų ar 600 eurų? Anksčiau buvo kalbėta, kad atstatys tiek, kiek „Sodra“ pervedė, kad žmonės būtų paskatinti sugrįžti. Dabar apie tai jau niekas nebekalbėjo“, – teigė A. Palionis. Vyriausybė, užsimojusi per trejus metus pakeisti mokesčių sistemą, siūlo didinti neapmokestinamąjį pajamų dydį (NPD), mažinti socialinio draudimo įmokas, sujungti darbuotojo ir darbdavio socialinio draudimo įmokas ir įvesti „Sodros“ lubas. Atlyginimo riba, iki kurios taikomas NPD, turėtų augti iki 2,5 vidutinio darbo užmokesčio (VDU). NPD kitąmet siektų 280 eurų (dabar – 380 eurų, tačiau perskaičiavus pagal pagal naują mokesčių konsolidavimo tvarką, jis būtų 272 eurai). Pasak Vyriausybės, gaunančiųjų VDU mokesčių našta per trejus metus sumažės 5,1 proc., o pokyčius turėtų pajusti 1 mln. dirbančiųjų. Kitais metais jų atlyginimas „į rankas“ turėtų padidėti 46 eurais. Konsolidavus mokesčius darbuotojo pusėje, jis mokėtų 21 proc. pajamų mokestį ir 18,5 proc. socialinio draudimo įmoką, įskaitant ir privalomąjį sveikatos draudimą „Sodrai“. Darbdavio socialinio draudimo įmoka sudarytų 1,24 procento. Vyriausybė, be to, siūlo įvesti „Sodros“ įmokų lubas: 2019 metais jos siektų 120 VDU, 2020 metais – 84 VDU, o 2021 metais – 60 VDU. „Sodros“ lubas viršijančioms pajamoms būtų taikomas 25 proc. GPM tarifas.