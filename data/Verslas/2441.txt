Bendrovės pardavimo pajamos pernai, palyginti su 2016-aisiais, išaugo 26 proc. iki 3,676 mlrd. eurų (4,541 mlrd. dolerių), teigiama Lenkijos „Orlen“ 2017 metų veiklos ataskaitoje. Pasak „Orlen Lietuvos“ generalinio direktoriaus Michalo Rudnickio, 2017-ieji buvo treti iš eilės rekordiniai metai, skaičiuojant nuo 2006 metų, kai bendrovę įsigijo Lenkijos „Orlen“. „Po trijų iš eilės rekordinių metų mes jaučiame didelį iššūkį 2018-aisiais. Turime nepamiršti, jog artimiausiais mėnesiai gali įvykti makroekonominės aplinkos pokyčių. Mūsų ilgalaikis tikslas yra išlikti pelningais ir gebėti dinamiškai prisitaikyti prie kintančių sąlygų rinkoje“, – pranešime spaudai sakė M. Rudnickis. Ketvirtąjį ketvirtį, palyginti su tuo pačiu 2016-ųjų laikotarpiu, „Orlen Lietuvos“ pajamos padidėjo 26 proc. iki 1,133 mln. eurų (1,4 mlrd. dolerių), tačiau grynasis pelnas sumenko 18 proc. iki 63,1 mln. eurų (78 mln. dolerių). Palyginti su trečiuoju ketvirčiu, įmonės pajamos ir grynasis pelnas augo atitinkamai 19 proc. ir 8 procentais. Bendrovės pelnas prieš mokesčius, palūkanas, nusidėvėjimą ir amortizaciją (EBITDA) pernai buvo 249,4 mln. eurų (308 mln. dolerių) - 19 proc. daugiau nei 2016 metais (258 mln. dolerių, 208,9 mln. eurų). Ketvirtąjį ketvirtį, palyginti su tuo pačiu 2016-ųjų laikotarpiu, EBITDA išaugo 27 proc. karto iki 85 mln. eurų (105 mln. dolerių). „Orlen Lietuva“ pernai perdirbo 9,821 mln. tonų naftos - 5 proc. daugiau nei 2016-aisiais (9,323 mln. tonų). Ketvirtąjį ketvirtį bendrovė perdirbo 2,656 mln. tonų naftos - 7 proc. daugiau nei 2016-ųjų spalį–gruodį, tačiau 2 proc. mažiau nei pernai trečiąjį ketvirtį. Bendrovė pernai išnaudojo 96 proc. perdirbimo pajėgumų - 5 procentiniais punktais daugiau, nei 2016 metais. Ketvirtąjį ketvirtį įmonės išnaudotų perdirbimo pajėgumų dalis siekė 104 proc. - 2 punktais mažiau nei trečiąjį ketvirtį, tačiau 7 punktais daugiau nei ketvirtąjį 2016-ųjų ketvirtį. Pernai „Orlen Lietuvos“ investicijos (Capex) siekė 60,7 mln. eurų (75 mln. dolerių), o tik ketvirtąjį ketvirtį - 21 mln. eurų (26 mln. dolerių). Pasak M. Rudnickio, bendrovė šiemet tęs investicijas. Pirmąjį šių metų ketvirtį bus pradėtas naudoti naujas naftos rezervuaras Būtingėje, taip pat planuojami dideli remonto darbai perdirbimo gamykloje, tiesa, kiek mažesnės apimties nei buvo vykdomi pernai. „Orlen“ valdo 100 proc. „Lietuvos Orlen“ akcijų.