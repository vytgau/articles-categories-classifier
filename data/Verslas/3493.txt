Pramonės parkas bus įkurtas Vismaliukuose, šalia Nemenčinės plento, buvusio karinio poligono teritorijoje. Anot savivaldybės administracijos direktoriaus Povilo Poderskio, jau anksčiau patvirtintoje 24 hektarų Vismaliukų investicijų zonos teritorijoje investuotojams bus leidžiama tiesiogiai nuomoti žemę ir joje statyti. „Siekiame pritraukti gamybos įmones į šias teritorijas, realiai pradėti vysti tuos 24 hektarus. Jau yra susidomėjusių ir jie nori ten steigti, statyti savo aukštųjų technologijų, aukštos pridėtinės vertės gamyklas (...). Pagrindinė nauda įsteigus pramonės parką – galima žemės subnuoma“, – tarybos nariams teigė P. Poderkis. Savivaldybė siekia pritraukti gamybos įmonių, plėtojančių aukštos pridėtinės vertės technologijas. Pramonės parkui, anot P. Poderskio, neprieštarauja ir Ūkio ministerija. Užbaigti steigimo procedūras numatoma iki pavasario. Iki šiol teritorijoje statyti galėjo tik jos operatorius – viešoji įstaiga „Šiaurės miestelio inovacijų parkas“ (ŠMIP), kurią lygiomis dalimis valdo Ūkio ministerija bei pertvarkoma savivaldybės įmonė „Start Vilnius“. Jos turtas, taip pat ir ŠMIP teisės turėtų pereiti Vilniaus vystymo kompanijai. Savivaldybė tikisi, kad dar vienas pramonės parkas artimiausiu metu bus įsteigtas ir Pagiriuose, svarstomos galimybės panašų projektą įgyvendinti ir šalia Vilniaus oro uosto, Kuprioniškėse. Teigiama, jog tai subalansuotų pramonės plėtrą Vilniuje. Skaičiuojama, kad naujasis pramonės parkas galėtų sukurti iki 1000 aukštos kvalifikacijos darbo vietų, būtų surenkama apie 5 mln. eurų mokesčių, sukurta apie 30 mln. eurų pridėtinės vertės.