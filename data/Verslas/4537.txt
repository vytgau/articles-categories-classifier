„Lietuva viršija numatytus reikalavimus, jau dabar mes turime atsinaujinančios energijos arti 25 proc., vėliau sieksime ir 30 proc., tai yra daug daugiau negu yra nustatyti minimalūs reikalavimai Europoje, o Liuksemburgas, maža šalis, tokių galimybių neturi, ir mes parduosime, pasirašydami tam tikrą sutartį ketvirtadienį dalį tos kvotos, ir tuos pinigus, kuriuos gausime, virš 10 mln. eurų, panaudosime tolesnei atsinaujinančios energetikos plėtrai Lietuvoje“, - ketvirtadienį LRT radijui sakė prezidentė D. Grybauskaitė. Anot jos, tai bus pirmas toks europinis susitarimas. „Matome, gal galime ne tik tikėtis pagalbos iš kitų, bet galime tokia įdomia forma - tai bus pirmas toks europinis susitarimas - padėti Liuksemburgui ir tuo pačiu mums naudingai panaudoti tas lėšas“, - kalbėjo D. Grybauskaitė. Atnaujintoje šalies energetikos strategijoje, kurią artimiausiu metu turėtų svarstyti Vyriausybė, numatyta, kad atsinaujinantys energijos šaltiniai 2020 metais pagamins 30 proc., 2030 metais - 45 proc., o 2050 metais - 80 proc. elektros.