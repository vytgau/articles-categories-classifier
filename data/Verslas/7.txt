„Kruopštūs paskaičiavimai atskleidžia paradoksą – atostogos Lietuvos pajūryje tampa didesnė prabanga nei kelionė į šiltus kraštus su paslaugų paketu „viskas įskaičiuota“, – pranešime spaudai sako K. Graužinienė. Vos vienas ilgasis savaitgalis – tik tiek šiemet lietuviams padovanos ateinanti vasara. Liepos 6-ąją, penktadienį, būsiančią Karaliaus Mindaugo karūnavimo šventę lydės dvi savaitgalio dienos. Įprastai ilgaisiais vasaros savaitgaliais tautiečiai plūsta į pajūrį, taip bent kartą per metus aplankydami Baltiją ir jos kurortus. Tačiau šiemet, kai galimybių bent keletą dienų ištrūkti prie jūros bus mažiau, daugelis turės gerokai pasvarstyti, ar vasaros atostogų laiką skirti Lietuvos pajūriui, ar rinktis poilsį šiltuose kraštuose. Kaip teigia kelionių ekspertai, atostogoms dauguma lietuvių turi panašių lūkesčių – atsipalaiduoti, turiningai praleisti laiką ir pasisemti įspūdžių, gauti pakankamai šilumos ir maudynių. Taip pat svarbiu argumentu išlieka galimybė neviršyti atostogoms skirto biudžeto, mėgaujantis komfortu. Poilsis be rūpesčių vos už kelis šimtus eurų Nepaisant to, kad šiemet vasaros atostogų keliones lietuviai pradėjo intensyviai pirkti dar rudenį, vis dar galima nebrangiai įsigyti kelialapių į šilto klimato šalis. Pavyzdžiui, 4 asmenų šeimai savaitės poilsis 5 žvaigždučių viešbutyje Turkijoje kainuotų apie 1600 eurų, įskaitant maitinimą ir skrydžio kainą. Norint mokėti pigiau, galima rinktis kuklesnį viešbutį arba pasidairyti atostogų Bulgarijoje. Jei yra galimybių skirti kelis šimtus eurų, apstu pasiūlymų Egipte arba europiečių ypač pamėgtoje Graikijoje. Tačiau visais atvejais, sumokėję už kelialapius, įsigyjate galimybę savaitę ar ilgiau praleisti be jokių rūpesčių – turėsite patogią viešnagę garantuotos šilumos šalyje, skanų ir įvairų maistą, pramogas prie viešbučio ir ant jūros kranto. Baltijos kurortuose nėra garantijų dėl orų Deja, už tokią pačią sumą Baltijos pajūryje tenka susitaikyti su gerokai kuklesnėmis sąlygomis. Jei mėginsite rinktis viešnagę 4–5 žvaigždučių viešbutyje, už 7 nakvynes teks pakloti apie 1300–1400 eurų. Nenustebkite sužinoję, kad net pusryčiai nėra įskaičiuoti į šią kainą, nekalbant apie pietus ar vakarienes. Skirtinguose viešbučiuose pusryčių kaina svyruoja nuo 8 iki 12 eurų vienam žmogui. O įdienojus ir vėl teks susirasti, kur su šeima pietausite ir vakarieniausite. Ne itin prabangiai papietauti su šeima pajūrio kavinėse kainuos apie 40–50 eurų. Pridėjus išlaidas maistui prie savaitės trukmės viešbutyje kainos, išlaidos poilsiui Baltijos kurorte 4 asmenų šeimai kopia per 2000 eurų. Lietuviai susitaiko su mažesniu komfortu vietos kurortuose Tiesa, Lietuvos kurortų galimybėms gyventojai yra atlaidesni. Pamatę viešbučių kainas, dažniausiai ieško alternatyvų – nuomojamų butų ar kambarių. Tačiau šiame sektoriuje apie komfortą kalbėti net neverta, viskuo – maitinimu, patalpų tvarkymu ar bet kuriomis pramogomis – teks pasirūpinti patiems. Beje, pastarosios 4 asmenų šeimai taip pat papildomai kainuos apie 150–300 eurų, jei norėsite palepinti vaikus atrakcionais, nuvykti bent į vieną ekskursiją ar pasiklausyti koncerto. Didelių reikalavimų Baltijos pajūryje kol kas negalime kelti nei pramogoms, nei papildomiems patogumams. „Užsienio kurortuose dauguma viešbučių turi baseinus tiek suaugusiems, tiek vaikams. Vyksta sporto treniruotės, organizuojami užsiėmimai. Pliažuose šalia jūros galite nemokamai pasinaudoti gultais, skėčiais, dušais ir tualetais – deja, šių patogumų vis dar trūksta Baltijos kurortuose“, – vardina kelionių organizatorė. Ji taip pat pasakoja, kad norą ir vėl atostogas praleisti šiltose šalyse didina galimybė pasisemti daugiau įspūdžių ekskursijose, susipažinti su kitų šalių kultūra, paragauti įvairesnio maisto, egzotiškų daržovių ir vaisių, kurių kaina mažesnė, o kokybė nepalyginamai geresnė. „Pastebėjome, kad galutinį apsisprendimą pasirenkant atostogų kryptį vis dažniau nulemia saulės ir šilumos garantija, maistas, galimybė pasimėgauti maudynėmis ir rinktis įvairesnes pramogas. Ir, be abejo, kone dukart mažesnė kaina“, – apibendrina kelionių ekspertė.