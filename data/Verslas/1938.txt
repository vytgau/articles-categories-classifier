„Pagal Lietuvos banko patvirtintą poziciją, tais atvejais, kai platinami virtualiųjų valiutų žetonai turi vertybinių popierių požymių, jiems taikomi Vertybinių popierių įstatymo reikalavimai, įskaitant nuostatas dėl tokio platinimo reklamos. Už reikalavimų nepaisymą gali grėsti baudos ar kitos poveikio priemonės“, – sakė Lietuvos banko Reguliuojamos rinkos priežiūros skyriaus viršininkas Vaidotas Cibas. 2017 m. spalio 10 d. Lietuvos bankas patvirtino poziciją „Dėl virtualiųjų valiutų ir pirminio virtualiųjų valiutų žetonų platinimo“, rašoma pranešime spaudai. Joje numatyta, kad tais atvejais, kai ICO metu išleidžiami žetonai turi vertybinių popierių požymių (suteikia teisę į nuosavybę, pelno dalį ar valdymą, numatoma mokėti palūkanas, išpirkti žetonus ir pan.), taip pat sudaroma galimybė priemonę perleisti, prekiauti ja antrinėje rinkoje ar organizuotos prekybos vietose, siūlymui turi būti taikomi Vertybinių popierių įstatymo reikalavimai. Pagrindinis iš jų yra tai, kad prieš platindama tokius žetonus mūsų šalyje įmonė turi parengti prospektą ir jį turi patvirtinti Lietuvos bankas arba atitinkama kitos Europos Sąjungos valstybės institucija. Vieša informacija rodo, kad Finalify Ltd, veikianti kaip „Bankera“, virtualiosios valiutos žetonus pradėjo platinti 2017 m. lapkričio pabaigoje ir per išankstinį platinimą pritraukė 25 mln. Eur. Be to, „Bankera“ platina savo leidžiamą kriptovaliutą ir taip jau yra pritraukusi daugiau nei 80 mln. Eur. Atsižvelgiant į pozicijoje išdėstytus požymius ir remiantis „Bankeros“ verslo plane pateikta informacija, daroma išvada, kad šis ICO patenka į Vertybinių popierių įstatymo reguliavimo sritį, t. y. laikomas viešu siūlymu, todėl turi būti vykdomas laikantis nustatytų reikalavimų. Vertybinių popierių įstatyme įtvirtinta, kad jei asmenys organizuoja ar įgyvendina vertybinių popierių viešą siūlymą nepatvirtinę prospekto arba vertybinių popierių viešas siūlymas ar prekyba reguliuojamoje rinkoje yra uždrausti, sustabdyti arba neatitinka šio ir kitų teisės aktų reikalavimų, gali būti skirta maksimali, net viešai siūlytų vertybinių popierių bendros nominaliosios vertės dydį galinti siekti bauda. Priežiūros institucija turi teisę taikyti poveikio priemones tiek juridiniam asmeniui, tiek jo vadovams ir kitiems už pažeidimą atsakingiems asmenims, įskaitant subjektus, platinančius neteisėtai vykdomo ICO reklamą. Lietuvos bankas atkreipia ir kitų žiniasklaidos priemonių dėmesį į teisės aktų reikalavimus dėl vertybinių popierių požymių turinčių priemonių platinimo bei reklamos ir primena, kad Reklamos įstatymas draudžia reklamuoti teisės aktų reikalavimus pažeidžiančią veiklą.