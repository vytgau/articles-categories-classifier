„Gatvėse labai slidu, būkite atsargūs. Nuo Lapių iki miesto ir atgal važiavau, jutau, kad yra ledukas. Kauno HE tiltas taip pat – čiuožykla“, – rašo kauniečiai. Kiti nevengia pasidalinti pastebėjimais, kuriomis gatvėmis važiuoti kur kas saugiau. „Marijampolės plentas, Vaidoto, Birutės, R. Kalantos, T. Masiulio, Kovo 11-osios, Taikos prospekto, Birželio 23-iosios gatvėmis galite važiuoti – normaliausias kelias. Slidu buvo tik „Lidl“ aikštelėje“, – sako vairuotojai. Šįryt neišvengta ir eismo įvykių – Savanorių prospekte kelias buvo nepalankus lengvajam automobiliui. Jis trenkėsi į atitvarus. Lietuvos automobilių kelių direkcijos duomenimis, kai kuriuose šalies kelyje susiformavęs plikledis. Todėl vairuotojai prašomi neskubėti bei atkreipti dėmesį į gatvių, kuriomis važiuoja, rytinę būklę. DELFI lapkritį skelbė, kad tragiška avarija užfiksuota Klaipėdoje – žuvo jaunas BMW vairuotojas. Pirminiais duomenimis, nelaimė įvyko ant slidaus viaduko. Specialistai įspėja – dabar toks metas, kai palankios sąlygos susidaryti itin pavojingam reiškiniui, galinčiam lemti skaudžias nelaimes. Vadinamasis juodasis ledas dažniausiai susidaro būtent tokiu metu, kai oro temperatūra artima nuliui. Būtent tokia temperatūra vyraus mūsų šalyje iki savaitgalio. Lietuvos hidrometeorologijos tarnybos Meteorologinių prognozių tarnybos vedėja Vida Ralienė priminė, kad juodasis ledas dažniausiai susidaro ant tiltų ir viadukų. Papildyta: Kauno miesto savivaldybė praneša, kad 6 valandą ryto gavus informaciją iš gyventojų ir policijos pareigūnų apie slidžių gatvių ruožus, druskos mišiniu barstyta: Ašigalio gatvė, M. K. Čiurlionio tiltas, Parodos kalnas, Šiaurės ir Europos prospektų įkalnės, Islandijos plentas. Savaitės pradžioje druska barstytos visos pagrindinės miesto gatvės. Druskos mišiniu pirmiausia barstomi tiltai, viadukai ir nuokalnės. Vėliau – pagrindinės miesto gatvės, keliai, vedantys į švietimo ir sveikatos įstaigas. Mobilios brigados nuo sniego valo laiptus, viešojo transporto stoteles, požemines perėjas. Kauno gatves žiemą valo 15 sniego valymų mašinų, 12 barstytuvų. Druskos atsargos pradėtos pildyti dar vasarą. Sandėliuose yra apie 2000 tonų techninės druskos. Smėlio ir druskos mišinio – 650 tonų. Gyventojai dėl atokesnių gatvių ir šaligatvių valymo ir barstymo kviečiami kreiptis į Miesto avarinę tarnybą tel. 8 800 00111 Skaitykite daugiau čia.