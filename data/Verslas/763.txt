Bendras siūlomų pastatų, esančių A. Juozapavičiaus g., Žvejų g., P. Lukšio g. ir Aguonų g., plotas siekia 30 tūkst. kvadratinių metrų, o bendra pradinė pardavimo kaina - 37 mln. eurų, įskaitant PVM. „Lietuvos energijos“ finansų ir iždo tarnybos direktorius Darius Kašauskas sako, kad lėšas už parduotą turtą bus galima investuoti į pagrindinių veiklų plėtrą, o pardavimo procesas bus viešas ir skaidrus. „Visi rinkos dalyviai turės vienodas galimybes ir pakankamai laiko susipažinti su aktualia informacija apie parduodamus objektus“, - pranešime sako D. Kašauskas. Anot jo, biurų kompleksai bus parduodami kartu su nuomos sutartimis, išlaikant tas pačias biuro patalpas „Lietuvos energijos“ darbuotojams iki persikėlimo į bendrą biurą. „Lietuvos energijos“ pranešime teigiama, kad šiuo metu ruošiamasi viešajam biuro nuomos paslaugų pirkimui, po kurio Vilniuje veikiančios įmonės 2021 metais bus sutelktos į vieną biurą, esantį toliau nuo sostinės centro. Jame dirbtų apie 1 tūkst. žmonių, o pastato plotas siektų iki 11 tūkst. kvadratinių metrų. Pirmasis šių objektų pardavimo konkursas vyko 2017 m. gruodžio 14 d., tačiau jo metu biurų pardavimas neįvyko. Viešąjį konkursą patikėta organizuoti nekilnojamojo turto konsultacijų bendrovei „Inreal“.