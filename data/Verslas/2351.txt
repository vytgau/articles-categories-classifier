Dešimties metų obligacijų pajamingumas šiuo metu siekia 2,71 procento. JAV doleris sustiprėjo daugumos pagrindinių valiutų atžvilgiu („Bloomberg“ dolerio indeksas pakilo 0,30 procento). Didžiosios Britanijos svaras sterlingų JAV dolerio atžvilgiu smuktelėjo 0,61 proc., šįryt dar 0,31 proc. iki 1,40 dolerio už svarą, premjerei Th. May susiduriant su rimta opozicija iš savo pačios partijos dėl „minkšto Brexit“ koncepcijos. Dalis konservatorių partijos narių nenori, kad pereinamuoju periodu šalyje liktų galioti ES vidaus rinkos ir muitų sąjungos taisyklės. Šiandien prasideda dvi dienas truksiantis FED posėdis, pinigų politikos sprendimai bus skelbiami rytoj 9.00 val. Lietuvos laiku. Beveik neabejojama, kad bazinės palūkanų normos (1,25-1,5 proc.) keičiamos nebus. Šis posėdis bus paskutinis J. Yellen, FED vadovės pareigas ėjusiai nuo 2014 m. vasario. Baltijos šalių biržose aktyviausiai prekiauta praeitos savaitės pabaigoje rezultatus paskelbusių bendrovių akcijomis. Didžiausią prekybos apyvartą pasiekė „Tallinna Vesi“– sudaryti 38 sandoriai už 290,8 tūkst. eurų, kaina smuktelėjo 0,91 proc. iki 10,85 euro už akciją. Daugiausiai sandorių (52) sudaryta „Telia Lietuva“ akcijomis – jų perleista už 68,8 tūkst. eurų, kaina pakilo 1,92 proc., iki 1,06 euro už akciją. Įsibėgėja prekyba ateinantį pirmadienį finansinius rezultatus skelbsiančios „LHV Group“ akcijomis – vakar sudaryta sandorių už 183,7 tūkst. eurų, kaina pakilo 1,36 proc. (iki 11,15 euro už akciją). OMXB indekso vertė padidėjo 0,06 proc., bendra prekybos apyvarta siekė 907,8 tūkst. eurų.