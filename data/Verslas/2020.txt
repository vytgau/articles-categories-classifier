Pasak energetikos viceministro Vidmanto Macevičiaus, nepaisant to, kad šis projektas yra brangus, jis netruks atsipirkti. „Tikimės šio projekto rezultatus pamatyti jau 2020 metais. Viso šito rezultatas bus atliekų sumažėjimas ir atsinaujinančios dalies padidėjimas“, - Energetikos muziejuje vykusioje simbolinės kapsulės įrengimo ceremonijoje sakė V. Macevičius. Pasak sostinės mero Remigijaus Šimašiaus, naujos jėgainės tikslas - atpiginti energijos kainas ir užtikrinti ekologinį lygmenį. „Neslėpkime, kad vilniečių jausmai dėl naujos jėgainės dviprasmiški: viena vertus, norime pigesnės šilumos, kita vertus, žmonės jaudinasi, ar tai bus tvarkinga ir švaru. Aš linkiu sėkmės projektui ir pakartoju ,kad ekologinis lygmuo turi būti išlaikytas ir jo negalima mažinti jokiu metu“, - sakė R. Šimašius. Naujosios jėgainės statybai Europos investicijų bankas skyrė 190 mln. eurų paskolą, dar 153 mln. eurų suteikė Europos Komisija. Skaičiuojama, kad jėgainė leis elektros energijos pagaminti tiek, kad pakaktų aprūpinti bent 80 proc. namų ūkių. Metines vilniečių šilumos išlaidas ji sumažins 13 mln. eurų, o atliekų tvarkymo - 10 mln. eurų. Numatoma, kad vilniečiams elektros kaina atpigs iki 19-20 eurų už megavatvalandę (MWh). 2016 metais kaina siekė apie 30 eurų už MWh. Numatoma, kad Vilniaus kogeneracinė jėgainė per metus sunaudos 400-450 tūkst. tonų biokuro. Taip pat bus naudojamos energijos vertę turinčios, bet netinkančios nei perdirbti, nei pakartotinai naudoti komunalinės atliekos. Tai leis įgyvendinti Europos Komisijos keliamą tikslą sąvartynuose šalinti iki 5 proc. atliekų. Taip pat bus įdiegti šiuolaikiniai dūmų valymo įrenginiai, kurie užtikrins netaršią energijos gamybą. Kogeneracinės elektrinės atliekų deginimo įrenginiai kainuos 178,29 mln. eurų. Juos įrengs Vokietijos įmonės „Steinmuller Babcock Environment“ ir Lenkijos statybų grupės „Budimex“ konsorciumas. 149,65 mln. eurų kainuojančius biokuro deginimo įrenginius įrengs Lenkijos energetikos objektų statybų statytoja „Rafako“. Naujosios jėgainės statybų metu bus sukurta apie 750 naujų darbo vietų, o ją pastačius - 100 nuolatinių darbo vietų. Planuojama, kad jėgainė pradės veikti 2019 metų pabaigoje.