Žmonėms buvo pažadėta, kad dar šiemet ši kelio danga bus visiškai atnaujinta. Tačiau atrodo, kad vos prasidėję darbai sustojo. Kelininkai tik sustatė specialius ženklus, kurie jau baigiami nuvartyti, ir viskas. Tiesa, žadama, kad darbai bus atnaujinti kitais metais. Žadėjo pabaigti „Darbai prasidėjo kelio Jonava–Kėdainiai–Šeduva atkarpoje nuo Kėdainių Dotnuvos miestelio link. Dar pernai buvo atnaujinta 6 kilometrų kelio atkarpa nuo Kėdainių žiedo Dotnuvos miestelio link. Iki pat miestelio kelias nebuvo sutvarkytas, tai bus padaryta gavus lėšų kelio. Trijų kilometrų atkarpą sutvarkysime dar šiais metais. Asfaltavimo darbai gali trukti iki mėnesio, dar keletą savaičių gali užimti vadinamieji aplinkos tvarkymo darbai“, – gerą naujieną dar spalį pranešė tuometės „Kauno regiono kelių“ Kėdainių kelių tarnybos viršininkas Vaidas Stravinskas. Tiek Dotnuvos, tiek aplinkinių miestelių bei kaimų gyventojai išties nudžiugo, kad kelias pagaliau bus sutvarkytas. Žmonės matė rudenį statomus kelio ženklus, specialius žymėjimus, įspėjančius, kad vykdomi kelio remonto darbai. Tačiau kelininkų technikos taip ir nesulaukė. Tad kilo klausimas, ar apskritai kelias šioje atkarpoje dar bus tvarkomas? „Darosi iš tiesų neramu. Kaip tas kelias į Dotnuvą? Juk atrodo, viską pradėjo tvarkyti, bet kažkaip sustojo ir jokių darbų nematyti. Ar nebus čia kaip su garsiuoju Dotnuvos tiltu, kurį tvarkyti pradėjo ir niekaip neužbaigia. Kiek mes galime kentėti? Kiek žmonės gali laužyti savo automobilius. Tokio prasto kelio į Dotnuvą dar nėra buvę. Džiaugiamės, kad pernai sutvarkė vieną atkarpą. Tikėjomės, kad šiemet bus sutvarkyta ir kita. Mums buvo suteikta viltis, tačiau taip ir nesulaukėme. Tai gal ir iš viso nesulauksime“, – nuogąstavo su žurnalistais susisiekęs ir tokiais darbų tempais nusivylęs Dotnuvos seniūnijos gyventojas Jonas Vyšniauskas. Ilgai laukę dar palauks Tačiau darosi panašu, kad ilgai laukusiems žmonėms teks palaukti. Kelininkai žada darbus pradėti ir baigti kitais metais. „Suprantama, kad šiais metais pagrindiniai darbai pradėti nebus. Prasidėjo žiema. Darbus numatoma pradėti ir baigti 2018 metais pirmame pusmetyje“, – situaciją trumpai apibūdino „Kelių priežiūra“ laikinai einantis Kauno padalinio direktoriaus pareigas Tomas Mockus.