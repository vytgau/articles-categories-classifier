Kovą kelios užsienio žiniasklaidos priemonės pranešė apie tai, kad Jungtinėje Karalystėje įsikūrusi politinių konsultacijų įmonė „Cambridge Analytica“ nuo 2014 metų valdo maždaug 50 mln. „Facebook“ vartotojų duomenis, kuriuos naudoja žmonių elgesiui paveikti. Kaip „The Guardian“ pasakojo buvęs „Cambridge Analytica“ darbuotojas Christopheris Wylie, minėti duomenys buvo naudojami tiek referendumo dėl britų išstojimo iš Europos Sąjungos, tiek 2016 metų Jungtinių Valstijų prezidento rinkimų metu. Tačiau „Cambridge Analytica“ motininės įmonės „SCL Elections“ dokumentai atskleidžia, kad jos įtaka galėjo būti dar didesnė. Praėjusią savaitę leidinys „Quartz“ paskelbė, kad „SCL Elections“ yra dirbusi daugiau nei 100 rinkimų kampanijų 32 pasaulio valstybėse, tarp kurių yra ir Lietuva. DELFI kalbinti didžiųjų Lietuvos partijų atstovai neigė kada nors bendradarbiavę su „SCL Elections“. „Neturime jokios informacijos, kad būtų dirbę, tai reiškia, kad nedirbo“, – sakė konservatorių frakcijos atstovė spaudai Jūratė Mockuvienė. Lietuvos socialdemokratų partijos atsakingasis sekretorius Linas Jonauskas nurodė, kad jokių duomenų apie partijos bendradarbiavimą su „Cambridge Analytica“ ar jos motinine įmone „SCL Elections“ nėra. „Na, nebent kaip prielaida, kad, pavyzdžiui, kokie nors susiję asmenys naudojosi paslaugomis neinformavę partijos“, – pridūrė jis. Lietuvos valstiečių ir žaliųjų sąjungos atstovas Tomas Tomilinas teigė, kad net nėra girdėjęs apie „SCL Elections“. Liberalų atstovė spaudai Dovilė Tuskenytė taip pat sakė, kad neturi jokios informacijos, kad liberalai kada nors būtų bendradarbiavę su „SCL Elections“. Pačios „Cambridge Analytica“ atstovai į DELFI užklausas neatsakė. Padėjo sukurti įrankį Apie Tado Juciko sąsajas su „Cambridge Analytica“ prieš kelias savaites pranešė leidinys „Buzzfeed“. Jo teigimu, lietuvis padėjo sukurti duomenų analizės įrankį, kuris padėjo Donaldui Trumpui laimėti rinkimus. „2016 metų gegužę T. Jucikas kartu su Brentu Clickardu įkūrė dirbtinio intelekto įmonę „Genus AI“, kuri naudodama specialius algoritmus atskleidžia duomenyse paslėptą vertingą informaciją“, – rašoma „Buzzfeed“. Kaip išsiaiškino DELFI, 33 metų T. Jucikas Jungtinėje Karalystėje yra arba buvo susijęs su trimis įmonėmis: „Whitehat Analytics Limited“, „Aigenpulse Limited“ ir „Genus Technologies Ltd“. Visos jos susijusios su duomenų analize ir jų valdymu bei dirbtinio intelekto taikymu. Nei pats T. Jucikas, nei jo įmonių atstovai į DELFI užklausas ir skambučius neatsakė. Socialiniame tinkle „LinkedIn“ T. Jucikas prisistato kompiuterių biologu (angl. computational biologist), verslininku ir duomenų mokslininku. Jis teigia mokęsis Kauno technologijos universiteto gimnazijoje, Jacobs universitete Bremene ir yra įgijęs daktaro laipsnį Kembridžo universitete. DELFI TV archyvas: Tado Juciko pranešimas „Kaip duomenys keičia pasaulį ir kas iš to Lietuvai? Patarė, ką daryti su duomenimis Apie kitą lietuvį Alfredą Chmieliauską prieš savaitę rašė „The New York Times“. Teigiama, kad jis be savo vadovų įmonėje „Palantir Technologies“ žinios dirbo su „Cambridge Analytica“. „Išsiaiškinome, kad darbuotojas 2013 ir 2014 metais visiškai asmeniškai dirbo su žmonėmis, susijusiais su „Cambridge Analytica“, – teigiama „Palantir Technologies“ komentare. A. Chmieliausko „LinkedIn“ paskyroje nurodoma, kad „Palantir Technologies“ jis dirba nuo 2013 metų. Nuo 1999 iki 2003 metų lietuvis mokėsi Stokholmo ekonomikos mokykloje. Kaip išsiaiškino DELFI, A. Chmieliauskas yra ISM vadybos ir ekonomikos universiteto rektoriaus Alfredo Chmieliausko sūnus. Jaunasis A. Chmieliauskas į DELFI laiškus ir skambučius neatsakė. Nuo komentarų susilaikė ir jo darbovietė „Palantir Technologies“. Sudrebino rinkas, laukia pokyčiai Ch. Wylie atskleista „Cambridge Analytica“ veikla kaip reikiant kirto per „Facebook“ akcijų kainą. Nuo skandalo pradžios jų vertė krito maždaug 22 proc., t.y. 100 mlrd. JAV dolerių. Teigiama, kad 50 mln. vartotojų duomenis „Cambridge Analytica“ nusipirko iš rusų kilmės amerikiečio Alexandro Kogano, buvusio psichologijos profesoriaus Kembridžo universitete. A. Koganas 2014 metais sukūrė „Facebook“ aplikaciją – testą „thisismydigitallife“, kurį atliko apie 270 tūkst. vartotojų. Jie profesoriui atidavė ne tik savo, bet ir savo draugų duomenis. Galimai netinkama vartotojų duomenų apsauga pakurstė visuomenės pasipiktinimą „Facebook“. Socialiniuose tinkluose atsirado judėjimas #DeleteFacebook, raginantis ištrinti savo paskyrą. „Facebook“ vadovas Mark Zuckerberg vėliau atsiprašė už tai, kas atsitiko ir tvirtino, kad imsis priemonių, kad vartotojų duomenų nutekėjimas tretiesiems asmenims nepasikartotų.