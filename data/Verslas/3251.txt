Koncernas „MG Baltic“ 2,34 proc. „MG Baltic Investment“ akcijų už neskelbiamą sumą išpirks iš „MG Baltic Media“ vadovo Raimondo Kurlianskio, kuris po sandorio pasitrauks iš visų koncerne užimamų pareigų. 100 proc. koncerno „MG Baltic“ akcijų valdo koncerno prezidentas Darius Mockus, rašoma pranešime spaudai. „Pokyčiai atspindi koncerno turto nuosavybės pasikeitimus – akivaizdu, kad akcijas konsoliduojant vienose rankose, valdymas turėtų būti paprastesnis. Pasirinktas modelis užtikrina skaidrią ir paprastą struktūrą, o taip pat ir šimtaprocentinę pagrindinio akcininko atsakomybę. Gryninant verslo modelį ir rengiantis naujoms investicijoms tokia organizacijos struktūra suteiks galimybę veikti greitai ir, esant reikalui, keisti investicijų kryptį“, – pažymėjo D. Mockus. Savo sprendimą parduoti akcijas R. Kurlianskis motyvavo būtinybe susitelkti į artėjantį teisminį procesą. „Žinau, kad prasidėjus teismo procesui nebegalėsiu likti vien pasyviu jo stebėtoju ir tam reikės skirti daug laiko. Akivaizdu, kad dėl to greičiausiai nukentėtų kita veikla, taigi, sprendimas padiktuotas tiek verslo logika, tiek aplinkybėmis“, – teigė R. Kurlianskis. Praėjusią savaitę buvo pranešta, kad „MG Baltic“ viceprezidento Rolando Vingilio kontroliuojama investicijų bendrovė „Extera Baltic“ valdymo įmonei koncernas „MG Baltic“ perleidžia valdomus 25,06 proc. „MG Baltic Trade“ akcijų, o mainais „Extera Baltic“ perims 66,67 proc. nekilnojamojo turto plėtros bendrovės „MG Valda“ akcijų ir taps vienintele šios įmonės savininke. Naują „MG Baltic“ struktūrą sudarys trys įmonių holdingai – „MG Baltic Trade“, „MG Baltic Investment“ ir „MG Baltic Media“. Užbaigus sandorius ir įgyvendinus organizacinius pokyčius, išsami informacija apie naują valdymo struktūrą bei holdingų vadovus bus paskelbta viešai. „MG Baltic“ yra įmonių grupė, valdanti 80 bendrovių. Koncernas vykdo veiklą trijose užsienio rinkose, teikia paslaugas užsienyje ir eksportuoja Lietuvoje pagamintą produkciją į daugiau nei 30 pasaulio šalių. „MG Baltic“ grupės bendrovių konsoliduoti pardavimai 2016 m. sudarė 581 mln. EUR, o priskaičiuoti mokesčiai į šalies biudžetą siekė daugiau kaip 227 mln. EUR. Koncernui priklausančiose įmonėse 2016 m. pabaigoje dirbo 3915 darbuotojų.