Atliekant tyrimą atlyginta dalis padarytos žalos – beveik 72 tūkst. eurų, o dėl daugiau nei 100 tūkst. eurų Šiaulių teritorinė ligonių kasa byloje yra pripažinta civiliniu ieškovu. Baudžiamoji byla, surašius kaltinamąjį aktą, perduota nagrinėti Klaipėdos miesto apylinkės teismui, pirmadienį pranešė FNTT. Įtarimai sukčiavimu pateikti bendrovės, reklamuojančios žaizdų gijimui naudojamas priemones, darbuotojui, o vieno iš Plungės rajono socialinės globos namų vyriausioji slaugytoja – netinkamų pareigų atlikimu. Dėl kelių Plungės privačios klinikos gydytojų, kurie neapžiūrėję ar netinkamai apžiūrėję pacientus nepagrįstai išrašė kompensuojamųjų tvarsčių, veiksmų buvo priimtas sprendimas atskirti tyrimą dėl netinkamo pareigų atlikimo. Klaipėdos miesto apylinkės teismas šiuos medikus pripažino kaltais ir atleido juos nuo baudžiamosios atsakomybės pagal laidavimą. Tyrimas pradėtas gavus Šiaulių teritorinės ligonių kasos informaciją, kad galbūt sukčiaujama, naudojantis minėtų globos namų pacientų kompensuojamųjų vaistų pasais, kai išrašomi 100 proc. Privalomojo sveikatos draudimo fondo lėšomis kompensuojamieji tvarsčiai, naudojami ilgai negyjančioms žaizdoms, kojų opoms ir praguloms gydyti. Atliekant ikiteisminį tyrimą atskleista, kad nuo 2014 metų vasario mėnesį iki 2015 metų rugsėjo medicininių tvarsčių platinimu užsiimančios bendrovės darbuotojas iš vyriausiosios slaugytojos gavo 32 šiuose globos namuose besigydančių pacientų kompensuojamųjų vaistų pasus. Įtariama, kad pastarasis surašė žaizdų įvertinimo protokolus ir juose melagingai nurodė duomenis apie pacientų ligos pobūdį. Kompensuojamųjų vaistų pasai ir neteisingi duomenys apie ligonius buvo pateikti Plungėje dirbantiems keliems medikams. Pastarieji, neapžiūrėję pacientų ir neįvertinę jų būklės, išrašė receptus kompensuojamosioms medicinos pagalbos priemonėms. Vaistų receptai buvo pateikti vienai Klaipėdos vaistinei, ji tūkstančius vienetų brangiai kainuojančių tvarsčių atidavė įtariamajam. Vėliau Privalomojo sveikatos draudimo fondo lėšomis 100 proc. kompensuota už įsigytus tvarsčius. FNTT Klaipėdos apygardos tyrėjai išaiškino, kad per pusantrų metų išrašyta receptų daugiau kaip 15-ai tūkst. tvarsčių, jų vertė siekia daugiau kaip 174 tūkst. eurų.