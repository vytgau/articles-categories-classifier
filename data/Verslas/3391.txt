Tokiu būdu jie tikisi kovoti už savo teises, rašo news.sky.com. Streikas, kuris planuojamas gruodžio 20 dieną, organizuojamas Airijos pilotų asociacijos ir IMPACT profesinės sąjungos. Kol kas tiksliai neaišku, kokią įtaką šis streikas turės žmonėms, prieš Kalėdas ketinantiems kur nors skristi, tačiau žinoma, kad dauguma streike dalyvausiančių pilotų bus kapitonai, be kurių lėktuvai negalės kilti. Profesinių sąjungų teigimu, streiko idėją palaiko 94 proc. tiesiogiai įdarbintų pilotų. Dauguma „Ryanair“ pilotų, dirbančių pagal terminuotas sutartis ar samdyti per tarpininkus, akcijoje dalyvauti neketina. Streikas planuojamas ir Vokietijoje Skelbta, kad „Ryanair“ pilotai Vokietijoje antradienį pasekė savo kolegų kitose Europos šalyse pavyzdžiu bei pagrasino bendrovei streiku. Vokietijos lėktuvų pilotų sąjunga teigė, kad jos nariai streikuos reikalaudami geresnio užmokesčio bei darbo sąlygų, nors tuo pat metu pridūrė, jog pilotai skrydžių tvarkaraščių per šventinį laikotarpį trikdyti nežada. Sąjunga „Cockpit“ siekia „pradėti derybas dėl darbo užmokesčio ir sąlygų, kurie atitiktų rinką“, teigiama pranešime. Savo ruožtu „Cockpit“ prezidentas Ilja Schultzas teigia, kad „Ryanair“ turėjo paskutinį šansą išvengti streiko, jei kompanijos vadovai nedelsiant būtų sėdę prie derybų stalo. Pilotų sąjungos ilgą laiką skundėsi, kad „Ryanair“ savo darbuotojams nesuteikia aviacijos rinkos standartų atitinkančio darbo užmokesčio bei sąlygų. „Cockpit“ teigia, kad vokiečių pilotai „Ryanair“ palikinėja „pulkais“, nes kitose įmonėse gauna daug geresnes darbo sąlygas, dėl ko „Ryanair“ kenčia dėl pilotų trūkumo. Nepaisant visų sunkumų, „Ryanair“ praėjusį mėnesį teigė besitikinti, kad kompanijos metinis pelnas atskaičius mokesčius sieks nuo 1,40 iki 1,45 mlrd. eurų.