Tokią pridėtinės vertės mokesčio įstatymo pataisą Seime įregistravo Kaimo reikalų komiteto narys „tvarkietis“ Vytautas Kamblevičius. Pasak jo, tokiu atveju vaisiai, uogos ir daržovės atpigtų, mažas pajamas gaunantys gyventojai daugiau pirktų šių produktų, todėl sumažėtų dėl liūčių ūkininkų patirti nuostoliai. Tuo tarpu Biudžeto ir finansų komiteto narys Andrius Palionis sako, kad toks tarifas tik lietuviškai produkcijai neįmanomas. „Negalėsime priimti tokios pataisos tik dėl lietuviškų produktų, mes esame Europos Sąjungos nariai. Tada tarifas galiotų visiems produktams - ir atvežtiniams, kitaip Europos Komisija pareikš, kad yra diskriminacija. Jau ne kartą komitete esame diskutavę ta tema“, - BNS tvirtino A. Palionis. Jis taip pat abejoja, ar vaisiai, uogos ir daržovės yra prioritetas. „Mano galva, yra svarbiau kiti produktai - pavyzdžiui, pieno produktai, mėsos, gal žalia mėsa“, - teigė A. Palionis. Premjeras Saulius Skvernelis rugpjūtį yra pareiškęs, kad sumažinus PVM tarifą svarbiausiems maisto produktams, nebūtų užtikrinta, kad kainos sumažės. V. Kamblevičius siūlo lengvatinį tarifą taikyti ir ūkininkų užaugintoms vynuogėms, šermukšniams, šeivamedžių, sausmedžių, citrinvyčių, putinų uogoms, daugeliui prieskoninių augalų, taip pat mėlynėms, bruknėms, spanguolėms. Šiemet šalies ūkininkai dėl liūčių patyrė apie 40 mln. eurų nuostolių, o Žemės ūkio rūmų duomenimis, grūdų augintojai galėjo patirti iki 125,2 mln. eurų, o daržovių – iki 55,2 mln. eurų nuostolių.