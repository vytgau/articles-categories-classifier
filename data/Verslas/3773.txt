Bendrovė į naują gamybos cechą bei įrenginių modernizavimą šiemet jau investavo daugiau kaip 15 mln. eurų, dar 15 mln. eurų numatoma skirti gamybos plėtrai ir pagrindinio gamybos pastato rekonstrukcijai, pranešė „Mars Lietuva“. „Šios investicijos leidžia didinti gamybos apimtis ir suteikia galimybę imtis naujų produktų gamybos“, - pranešime sakė „Mars Lietuvos“ generalinė direktorė Aušra Žemaitienė. Į naują cechą, kuriame sukurtos 96 darbo vietos, bendrovė investavo 8 mln. eurų – jame nuo pavasario gaminami vytinti mėsos gaminiai katėms „Dreamies“, jie eksportuojami į Jungtinę Karalystę, Prancūziją ir Vokietiją. Iki tol „Mars Lietuva“ katėms gamino tik konservuotą maistą. Nuo kitų metų Gargžduose bus atnaujinta ir šunims skirto maisto gamyba. „Mars Lietuva“ pernai uždirbo 9,552 mln. eurų grynojo pelno - 20,3 proc. daugiau nei 2015 metais, jos pardavimo pajamos padidėjo 10,8 proc. iki 150,713 mln. eurų. Bendrovė pernai pagamino beveik 75 tūkst. tonų gaminių - 15 proc. daugiau nei užpernai. 100 proc. „Mars Lietuvos“ akcijų valdo JAV „Mars Overseas Holdings“.