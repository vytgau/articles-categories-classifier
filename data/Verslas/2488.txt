Naujajame plane numatoma, kad „Tesla“ vertė per artimiausią dešimtmetį išaugs iki 650 mlrd. dolerių - 10 kartų daugiau, nei šiuo metu yra vertas „General Motors“ koncernas. Jei „Tesla“ pasieks šią ribą bei įgyvendins visus savo tikslus, E. Musko atlyginimas sieks 78 mlrd. dolerių, o jo turimų akcijų vertė pasieks 130 mlrd. dolerių. Naująjį savo planą „Tesla“ paskelbė po to, kai kompanija nesugebėjo įgyvendinti ambicingų „Model 3“ automobilio gamybos planų. Nepasiekti gamybos tikslai bei tempas, kuriuo „Tesla“ praranda pinigus, pastaruoju metu ėmė kelti nerimą Volstritui - kai kurie analitikai baiminasi, kad kompanija pervertino savo gamybos potencialą. Jei „Tesla“ vertė išaugtų iki 650 mlrd. dolerių, pagal dabartines akcijų kainas tai būtų ketvirta vertingiausia „S&P 500“ akcijų indekso kompanija, atsiliekanti tik nuo „Apple“, „Alphabet“ ir „Microsoft“.