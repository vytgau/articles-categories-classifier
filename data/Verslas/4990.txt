Sprendimas priimtas dar prieš spalio 27 d. terminą Oslui sureaguoti į ELPA priežiūros institucijos kritiką dėl Norvegijos taikomo metodo, pagal kurį išduodamos licencijos verstis taksi veikla, kuris vadinamas per daug ribojančiu ir trukdančiu užtikrinti konkurenciją. „Kam daryti pauzę? Kalbėkime aiškiai: mes norime užsiimti veikla laikydamiesi Norvegijos įstatymų. Nuo tada, kai prieš trejus metus „UberPOP“ pradėjo veikla Osle, nuolat trūko aiškumo dėl naujų platformų, kaip „Uber“, ir kaip jos atitinka esamą Norvegijos modelį“, – skelbiama „Uber“ pranešime. „Mes suprantame šių klausimų svarbą. Štai kodėl palaikome konstruktyvų dialogą su įvairaus politinio spektro įstatymų leidėjais, kad rastume sprendimo būdą, kuri tikrų visiems norvegams“, – nurodė kompanija. Ji teigia esanti pasirengusi iš karto atnaujinti „UberPOP“ veiklą, jeigu bus priimtos naujos ir lankstesnės taisyklės. Tuo tarpu veiklos nutraukimas nuo spalio 30 d. atims iš „šimtų vairuotojų“ pajamų šaltinį, pabrėžė „Uber“. „Mes manome, kad jau buvo atėjęs laikas priimti šį sprendimą, nes jie dirbo nelegaliai, – sakė Norvegijos taksi federacijos vadovas Oysteinas Trevlandas. – Jie mėgina spausti valdžią, tačiau esame įsitikinę, kad mūsų sprendimų priėmėjai yra pakankamai profesionalūs, kad neleistų daryti jiems įtakos.“ Norvegijos naujienų agentūra NTB skelbia, kad „Uber“ siūlo Norvegijoje priimti kelias naujas taisykles, įskaitant automatinį pranešimą mokesčių tarnyboms apie taksi vairuotojų pajamas, bei gerinti pensijų ir draudimo sąlygas. „Uber“ skelbia Osle turinti maždaug 280 tūkst. klientų. Dėl tokių paslaugų, kaip teikia „Uber“, reguliavimo stokos Norvegijos policija baudžia „Uber“ vairuotojus dėl to, kad šie neturi taksi vairuotojo licencijos. Bendrovei taip pat yra skirta 5 mln. Norvegijos kronų (533 tūkst. eurų) baudą, kurią ji yra apskundusi.