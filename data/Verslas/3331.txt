Kauno Vienybės aikštės atnaujino projektas – tai didžiausia pastarųjų metų viešojo ir privataus sektoriaus investicija į miestų viešąsias erdves Lietuvoje, o į aikštės rekonstrukciją ją vykdanti nekilnojamojo turto vystymo bendrovė „Urban Inventors“ investuos daugiau nei 10 mln. eurų. Kitų metų gegužės mėnesį duris atvers požeminis automobilių parkingas, kuriame tilps 500 automobilių. Kartu su aikšte rekonstruojamas ir legendinis „Pramprojektas“ pastatas. Iš viso aikštės ir pastatų rekonstrukcijos projekto vertė sieks 30 mln. Eur. Drąsūs sprendimai Šiuo metu Vienybės aikštėje, kuri yra pačiame Kauno mieste, tarp Donelaičio ir Putvinskio gatvių. Šiuo metu čia iškasta didžiulė duobė, kurioje bus pastatytas požeminis automobilių parkingas. Taip pat visiškai pasikeis taip vadinamasis „Pramprojekto“ daugiaaukštis, kuris taps moderniu biurų pastatu. „Šiandien jau turime beveik galutinį vaizdą, kaip atrodys aikštė. Mes suvokiame, kokio svarbumo tai objektas ir nenorime, kad projektas būtų daromas slaptai nuo visuomenės. Aš manau, kad tai bus inovatyvus pavyzdys, kaip turėtų vystytis miestų viešosios erdvės. Tai įdomi ir sudėtinga užduotis, bet mes judame į priekį. Kaune bus moderni, Vakarų Europos standartus atitinkanti aikštė“, - sako bendrovės „Urban Inventors“ generalinis direktorius Lionginas Šepetys. Madingas kontrastas Aikštės rekonstrukcijos projekto architektas Rimantas Giedraitis teigia, kad Vienybės aikštė šiuo metu tarnavo tik kaip renginių vieta. Ateityje ši aikštė turėtų tapti nuolatine kauniečių traukos vieta. „Projektuojant tokį objektą yra daug dedamųjų – istorija, aplinka, estetika, funkcija. Tai istorinė vieta, kurioje daug semantinių ryšių. Nuo pat jos sukūrimo ši aikštė buvo planuojama, kaip pagrindinė miesto aikštė. Jos funkcija kito ir nusistovėjo reprezentacinė reikšmė. Tačiau ši aikštė iki šiol nebuvo pakankamai išnaudojama. Ten yra daug potencialo – daug dirbančių žmonių, daug besimokančių žmonių. Reprezentacinė reikšmė išliks ir renginiai iš čia nebus iškeliami“, - sako R. Giedraitis. Aikštės rekonstrukcijos dizaino sprendimus pasiūlė architektas Peteris Seippas iš Vokietijos architektų biuro „3deluxe“. „Vokiečių kompanija pasiūlė netikėta sprendimą. Iš pradžių jis pasirodė labai kontrastuojantis su Kauno veidu. Tačiau analizuodami situaciją pamatėme, kad kontrastas yra labai paplitęs. Dabar viskas priklauso nuo mūsų profesionalumo. Tai bus kažkas naujo Lietuvoje“, - sako R. Giedraits. Pagridiniu aikštės akcentu taps sodai, žalosios oazės su baseinais, per kuriuos vingiuos tilteliai. Prie Laisvės statulos planuojama statyti iš balto aikštės grindinio trykštančius fontanus. 