Susisiekimo ministro patarėja Vytautė Šmaižytė informavo, kad Š. Baublys iš pareigų atleistas nuo ketvirtadienio, laikinai įstaigai vadovaus instituto strateginių tyrimų skyriaus viršininkas Aivaras Vilkelis. „Ilgus metus Kelių ir transporto tyrimo institutui priskirta atsakomybė už kelių priežiūrą. Šiandien yra akivaizdūs šios priežiūros trūkumai“, – sakė V. Šmaižytė. Š. Baublys teigė dar nematęs ministro įsakymo, todėl negalintis komentuoti, ar skųsis teismui. „Santykiai su įstaigos valdyba nebuvo patys geriausi, tai tokį sprendimą priimu normaliai. (...) Buvo tam tikras nuomonių skirtumas tiek strateginiais, tiek paprastesniais klausimais, diskusija tiesiog nesivystė“, – sakė Š. Baublys. Ketvirtadienį ministerija pristatė pirmojo šalies kelių audito etapo rezultatus. Pasak R. Masiulio, 9 iš 10-ies tikrintų kelių nustatyti defektai. 5 metus Kelių ir transporto tyrimo institutui vadovavęs Š. Baublys sako, kad institutas ne vienerius metus nustatydavo šalies kelių būklę ir savo išvadas bei pasiūlymus teikdavo Kelių direkcijai. „Mes nustatinėjome kelių būklę, transporto srautus, kada ką reikėtų daryti, bet mes nesame tie, kurie formuoja strategiją, mes tik teikiame savo pasiūlymus direkcijai. (...) Tiek, kiek buvo mums suteikta kompetencijos daryti, man rodos, mes tą darėme, bet pagal įstatymus mes nesame kontroliuojanti institucija“, – kalbėjo Š. Baublys. Instituto vadovas realiai bus atleistas, kai baigsis laikinas jo nedarbingumas, jam bus išmokėta vieno mėnesio vidutinio dydžio atlyginimo išmoka už nepanaudotas atostogas. Š. Baublys BNS teigė, kad jam prieš porą savaičių plyšo Achilo sausgyslė. Kelių ir transporto tyrimo institutas vertina kelių tiesimo, statybos, rekonstrukcijos, remonto ir priežiūros darbų kokybę. Instituto steigėja ir vienintelė dalininkė yra valstybė.