Ji Eltai patvirtino, kad laimėjo konkursą, tačiau ministerijoje dirbti dar nepradėjo. Aplinkos ministro patarėjas Mindaugas Bajarūnas Eltai teigė, kad įsakymas dėl jos įdarbinimo bus pradėtas tada, kai bus gauta Specialiųjų tyrimų tarnybos pažyma. „Ministras įsakymą iškart pasirašys, kai gaus pažymą iš STT. Tai yra standartinė procedūra ir turėtų įvykti artimiausiomis dienomis“, - Eltai sake M. Bajarūnas. Finansų ministerijoje, kur anksčiau A. Bagočiutė dirbo viceministre, o ministru tapus Viliui Šapokai tapo ministerijos patarėja, kuravo „Lietuvos energiją“. Pastaroji įgyvendina atliekų deginimo Vilniuje ir Kaune jėgainių projektus. A. Bagočiutė Eltai teigė, kad jeigu taps Atliekų departamento vadove, nuo šių klausimų nusišalins. „Aš privalėsiu ir tą būtinai padarysiu - nusišalinsiu nuo šių klausimų. Kadangi aš buvau „Lietuvos energijos“ stebėtojų tarybos narė, manau, man būtų neetiška dalyvauti šių projektų kuravime, ar koordinavime. Ir tai esu deklaravusi pretendento anketoje“, - Eltai teigė A. Bagočiutė. A. Bagočiutė Finansų ministerijoje nedirba nuo sausio. Tuomet ministerija skelbė, kad ji pasitraukė dėl ministerijos pertvarkos panaikinus jos pareigybę. STT pernai apklausė A. Bagočiutę kaip liudytoją tyrime dėl galimo piktnaudžiavimo atskleidžiant informaciją apie vieną iš kandidatų į „Lietuvos energijos“ valdybą. Tuomet apklaustas ir buvęs „Lietuvos energijos“ vadovas Dalius Misiūnas, pernai pasitraukęs iš įmonės, bei visi bendrovės valdybos nariai. Vėliau STT šį tyrimą nutraukė.