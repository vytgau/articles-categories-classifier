„Taip išskirtinai paminėtume šiemet švenčiamą Lietuvos valstybės atkūrimo 100-metį, parodydami pasauliui, kad esame veržli, inovacijas ir naujausias technologijas skatinanti šalis, pirmoji numizmatikoje atverianti kelią skaitmeninėms kolekcinėms monetoms“, - pranešime cituojamas Lietuvos banko valdybos narys Marius Jurgilas. Anot banko, tai, kokia bus pasirinkta technologija, bus nuspręsta Lietuvos banko organizuojamame programinės įrangos kūrėjų maratone (angl. hackathon) gegužę. Po programinė įrangos kūrėjų maratono, įvertinus visus monetos išleidimo aspektus, bus galutinai apsispręsta ir dėl monetos išleidimo datos, tiražo, nominalo, kainos, technologijos bei platinimo būdo. „Laukia daug technologinių ir kitų iššūkių. Tikimės, kad, juos įveikus, planai virs realybe dar šiemet“, - teigė M. Jurgilas. Lietuvos banko valdyba jau nutarė skaitmeninę kolekcinę monetą įtraukti į oficialų Lietuvos banko 2018 metų numizmatinių vertybių išleidimo planą. Lietuvos banko išleidžiamų numizmatinių vertybių paskirtis yra kolekcionavimas. Kolekcinės monetos išleidžiamos siekiant įamžinti svarbius įvykius, reiškinius, asmenis. Šiomis monetomis neskatinama atsiskaityti. Kaip ir įprastines kolekcines monetas, kolekcines skaitmenines monetas Lietuvos bankui būtų galima grąžinti už nominaliąją jų vertę kaip mokėjimo priemonę.