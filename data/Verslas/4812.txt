Tai premjeras pareiškė po pokalbio su Kauno meru, praėjus praėjus kelios dienoms po to, kai Vyriausybė nusprendė neįtraukti projekto į Valstybės investicijų programą. „Vyriausybė stadionui skirs lėšų, bet laukiame galutinio projekto ir informacijos, kaip miestas prie jo prisidės. Suprantu, kaip svarbu Lietuvai turėti bent vieną gerą aikštę, kurioje be gėdos jausmo galėtų vykti tarptautinės varžybos. Žinau, kad tai supranta ir miesto vadovai, ir Seimo nariai, todėl šis klausimas bus sprendžiamas“, - BNS perduotame komentare teigia S. Skvernelis. Anot jo, koks bus galutinis kitų metų biudžetas bus matyti gruodžio mėnesį, kai jis praeis visus derinimus Seime. „Esu tikras, rasime lėšų stadiono rekonstrukcijos darbus išjudinti iš mirties taško. Lietuvos futbolo mėgėjai gali būti ramūs. Taip pat svarbu prisiminti, kad šiemet visoms savivaldybėms papildomai skiriame 250 mln. eurų. Kaunui papildomai bus skiriama 21 mln. eurų, kuriuos miestas leis savo nuožiūra," - teigia Vyriausybės vadovas. Kauno meras Visvaldas Matijošaitis sako išgirdęs S. Skvernelio patikinimą, kad Kauno stadionui pinigų bus skirta ir projektas nestabdomas galės judėti į priekį. „Kalbėjom trumpai su premjeru, sakė - tikrai niekas nesikeičia ir sakė, kad stadiono statyboms per dvejus metus bus skirtas reikalingas finansavimas. Projektas nebus palikas be pinigų“, - BNS sekmadienį sakė V. Matijošaitis. Jis patvirtino, jog buvo susitikęs ir trumpai kalbėjosi su S. Skverneliu praėjusį penktadienį Kaune, kur abu stebėjo Eurolygos krepšinio rungtynes. „Dėl konkrečių sumų ir skaičių nekalbėjom“, - sakė V. Matijošaitis. Anot mero, Kauno savivaldybė dar kelioms savaitėms pratęsė viešųjų pirkimų konkursą statybos darbams, techninis projektas jau yra parengtas, statybos leidimas taip pat gautas. „Atsirado daugiau norinčių dalyvauti konkurse, prasitęsia kelioms savaitėms ir tada žiūrėsim. Tikiu, kad pastatysim 2019 metais“, - sakė V. Matijošaitis. Praėjusią savaitę Ministrų kabineto patvirtintame Valstybės investicijų 2018-2020 metų programos projekte Kauno S. Dariaus ir S. Girėno stadiono rekonstrukcijai lėšų nenumatyta. Kauno savivaldybė skaičiavo, kad stadiono rekonstrukcija kainuos 25 mln. eurų - 5 mln. eurų ketinta gauti iš Europos Sąjungos fondų, o likusią sumą savivaldybė tikėjosi su Vyriausybe pasidalinti pusiau - po 10 mln. eurų. Pagal projektą, po rekonstrukcijos stadione esančių vietų skaičius nuo 9,5 tūkst. padidėtų iki 15 tūkst, visos tribūnos būtų uždengtos stogu. Šiuo metu Lietuvos nacionalinė futbolo rinktinė tarptautines rungtynes žaidžia 5 tūkst. žiūrovų talpinančiame Lietuvos futbolo federacijos stadione su dirbtine danga.