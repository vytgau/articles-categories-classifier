„Biudžetas atspindi mūsų prioritetus – turtinės atskirties mažinimas, dėmesys socialinei apsaugai, krašto apsaugos finansavimo didinimas. Iš viso socialinės apsaugos dalis 2018 metų biudžete sudaro daugiau nei 5,3 mlrd. eurų. Tai viena iš trijų sričių, kartu su Sveikatos apsauga ir Krašto gynyba, kurioms finansavimas auga labiausiai“, – pranešime spaudai sakė premjeras Saulius Skvernelis. Finansų ministerija BNS informavo, jog VSAT pareigūnų algoms papildomai skirta 1 mln. eurų, po 100 tūkst. eurų – kalėjimų prižiūrėtojų gydymui, bibliotekoms – knygoms įsigyti ir Vilkaviškio sporto salės statybai. 75 tūkst. eurų skirta papildomai Seimo kontrolieriaus įstaigai, 50 tūkst. eurų – socialinei pagalbai nukentėjusiesiems nuo prekybos žmonėmis, 40 tūkst. eurų – Adolfo Ramanausko-Vanago palaikų paieškoms. Dar 12 tūkst. eurų papildomai skirta Plinkšių globos namų saulės kolektoriui įrengti. Vyriausybė sulaukė daugiau nei 50 Seimo narių pasiūlymų, kurie valstybės išlaidas būtų padidinę daugiau kaip 140 mln. eurų. Daugelį jų Ministrų kabinetas atmetė, įskaitant siūlymą 40 mln. eurų padidinti Privalomojo sveikatos draudimo fondo (PSDF) biudžeto išlaidas – jos padidintos tik 1,477 mln. eurų. Lapkričio pabaigoje Vyriausybė nusprendė kitų metų biudžeto išlaidas padidinti 55 mln. eurų, lyginant su pirminiu projektu, – pinigai reikalingi pakelti medikų, valstybės tarnautojų algas ir išplėsti socialinę paramą savivaldybėms. Seimas atnaujintą biudžeto projektą numato priimti antradienį.