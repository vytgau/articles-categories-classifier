„Brent“ rūšies naftos ateities sandorių kaina anksčiau antradienį buvo pasiekusi aukščiausią tašką nuo 2014-ųjų lapkričio - 75,27 dolerio už barelį, prieš atsitraukdama iki 75,08 dolerio. JAV „West Texas Intermediate“ (WTI) nafta pabrango 51 centu, iki 69,15 dolerio bei taip pat pasiekė aukščiausią kainų lygį nuo 2014 m. lapkričio 28 dienos. Šiuo metu pagrindinis rinkos dėmesys nukreiptas į artėjantį Jungtinių Valstijų sprendimą dėl Irano branduolinės sutarties. JAV turi iki gegužės 12 d. nuspręsti, ar pasitraukia iš 2015 m. pasirašyto susitarimo dėl Irano branduolinės programos ir grąžina sankcijas trečiajai didžiausiai Naftą eksportuojančių šalių organizacijos (OPEC) eksportuotojai. „Šiuo metu rinkoje niekas nestato už JAV pasilikimą branduoliniame susitarime“, - sakė naftos prekybos bendrovės PVM analitikas Tamasas Varga, pridūręs, kad nerimas dėl Irano sutarties pastarosiomis dienomis tapo pagrindiniu „Brent“ ralio varikliu. Tuo tarpu bendrovės OANDA prekybos vadovas Stephenas Innesas mano, kad sankcijų atnaujinimas Iranui prie „Brent“ barelio kainos gali pridėti dar apie 5 dolerius. Pagrindiniu faktoriumi, ribojančiu naftos kainų pakilimą, išlieka augančios JAV naftos gavybos apimtys. Naujausius atsargų ir gavybos duomenis Amerikos degalų institutas (API) paskelbs antradienį, o kitą dieną oficialius duomenis pateiks ir vyriausybinė Energetikos informacijos administracija (EIA).