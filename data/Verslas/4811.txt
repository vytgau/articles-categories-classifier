Anglijos centrinio banko valdytojo Marko Carney teigimu, palūkanų normos gali būti padidintos „jau palyginti artimoje ateityje“, dauguma analitikų prognozuoja, kad tai gali įvykti lapkritį. Tačiau, anot „EY Item Club“, toks žingsnis gali pakenkti Jungtinės Karalystės „trapiai ekonomikos perspektyvai“. Grupė paragino banką palaukti kitų metų, prieš didinant bazinę palūkanų normą nuo 0,25 iki 0,5 proc. Toks paraginimas nuskambėjo po to, kai Britų prekybos rūmai ir reitingų agentūra „Standard & Poor's“ atkreipė dėmesį, kad šalies ekonominis augimas nėra pakankamai stiprus, kad būtų būtina didinti palūkanas. „EY Item Club“ prognozėmis, šalies bendrojo vidaus produkto (BVP) augimas šiais metais sulėtės iki 1,5 proc., o 2018 m. - iki 1,4 proc. Agentūra prognozuoja, kad Anglijos centrinio banko Pinigų politikos komitetas per artimiausią posėdį, numatytą lapkričio 2 d., greičiausiai padidins palūkanų normas, tačiau paragino luktelėti, kol šalies ūkis ims augti sparčiau. Pastarąjį kartą palūkanų normos buvo padidintos 2007 m. liepą, iki finansinės krizės. Nuo tada palūkanų normos išlaikomos ties žemu lygiu, nes siekta paskatinti ekonomikos augimą išlaikant žemas skolinimosi kainas. Po pernai birželį vykusio referendumo dėl „Brexit“ Anglijos centrinis bankas sumažino palūkanų normas dar labiau - nuo 0,5 iki rekordinių žemumų, 0,25 proc.