Nors labiausiai brangiomis šiukšlėmis piktinosi gyventojai, kainas diktuojančio Panevėžio regiono atliekų tvarkymo centro (PRATC) pamatus sujudino apskrities verslininkai. Regiono verslo struktūros teikia kreipimąsi šešių apskrities savivaldybių taryboms – PRATC akcininkėms dėl nepriklausomo audito organizavimo šioje bendrovėje. Verslininkai teigia turintys pagrindo įtarti, kad regiono atliekų tvarkytojai dirbtinai išpučia sąnaudas, todėl pastaraisiais metais drastiškai keliami šiukšlių išvežimo įkainiai. Reikalauja audito Kreipimąsi į savivaldybių tarybas pasirašę Rokiškio verslo bei Kupiškio darbdavių klubų, Pasvalio verslininkų ir Biržų rajono verslininkų asociacijų vadovai teigia, jog PRATC veikla kelia susirūpinimą. „Turime pagrindo manyti, kad veikla yra vykdoma aplaidžiai ir turimos lėšos naudojamos neefektyviai“, – teigiama politikams paruoštame rašte. Verslininkai apeliuoja į įmonės steigėjų, tai yra šešių regiono savivaldybių, požiūrį dėl patikimos finansinės, ekonominės informacijos svarbos ir efektyvios vidaus sistemos kontrolės. Anot jų, ar PRATC veikla vykdoma efektyviai, galėtų parodyti įmonėje atliktas auditas. Vieno iš kreipimosi iniciatorių, Rokiškio verslo klubo prezidento Daliaus Trumpos teigimu, verslininkai turi rimtų abejonių, jog atliekų tvarkymas brangsta galbūt nepagrįstai. „Keičiasi atliekų tvarkymo apmokėjimo tvarka ir, mūsų skaičiavimais, įkainiai regione vėl didės tiek verslui, tiek gyventojams. Tikslių skaičių, kiek jie augs, mums niekas negalėjo pateikti, o tai verslui visiškai nėra priimtina“, – „Sekundei“ teigė D. Trumpa. Anot jo, panagrinėjus viešai prieinamas PRATC ataskaitas, verslininkams kilo įtarimų, kad įmonėje, diktuojančioje šiukšlių tvarkymo kainas visam regionui, gali būti tvarkomasi neefektyviai. Pasak D. Trumpos, tarp Rokiškio verslo klubo narių yra ir politikų, priklausančių Rokiškio rajono savivaldybės tarybai. Jie dėl PRATC rodiklių bandė aiškintis su šios bendrovės atstovais, bet esą pastarųjų pateikti paaiškinimai netenkino, todėl ir buvo nuspręsta kreiptis į visas šešias akcininkes. Atlikti auditą PRATC savivaldybių reikalaujantys verslininkai, pasak D. Trumpos, siūlo, kad nepriklausomą auditorių parinktų taip pat verslo struktūros – Panevėžio prekybos, pramonės ir amatų rūmai. „Atlikti veiklos efektyvumo auditą nėra taip paprasta. Yra daug įmonių, atliekančių finansinį auditą, o veiklos efektyvumui įvertinti reikia specifinių žinių ir auditoriaus parinkimas nėra paprasta užduotis“, – sako D. Trumpa. Įtaria fiktyviai sukeltas sąnaudas Kreipimąsi į savivaldybių tarybas pasirašiusios Biržų rajono verslininkų asociacijos vadovės Neringos Trinskienės teigimu, pagrindinis tokios iniciatyvos motyvas – įvertinti, ar PRATC tinkamai naudojami resursai, skaidriai vedama buhalterinė apskaita, ar nėra specialiai padidinamos sąnaudos tam, kad būtų galima kelti atliekų tvarkymo įkainius. „Mes įtariame, jog gali būti fiktyviai padidintos sąnaudos, įmonėje nuostoliai patiriami ne dėl objektyvių priežasčių, o fiktyviai padaryti, kad būtų pagrindas kelti įkainius. Tiems įtarimams pagrįsti arba paneigti mes ir prašome atlikti nepriklausomą finansinį ir veiklos auditą PRATC“, – sakė Biržų krašto verslininkų atstovė. Anot jos, verslininkų nuogąstavimams įvertinti net buvo samdyti išorės ekonomistai ir, pirminiais duomenimis, yra įtarimų, kad PRATC paslaugų tarifai, vis labiau smaugiantys ir gyventojus, ir įmones, drastiškai keliami gali būti nepagrįstai. „Gyventojams pasiskaičiuoti ir įvertinti tinkamai situaciją galbūt yra sudėtinga, todėl šito ėmėsi verslas“, – teigė N. Trinskienė. Kreipimąsi dėl audito PRATC šiandien įteikti Pasvalio rajono savivaldybės tarybai ketina ir Pasvalio verslininkų asociacija „Verslo žiedas“. „Verslininkai nori išsiaiškinti, ar PRATC efektyviai naudojamos surenkamos lėšos. Mūsų pačių atlikta įmonės rodiklių analizė kelia įtarimų dėl galimai neskaidrių dalykų“, – tvirtino asociacijos vadovas Antanas Kairys. Natūrali reakcija Regiono verslininkus vienijantys Panevėžio prekybos, pramonės ir amatų rūmai (PPPAR), jo prezidento Sigito Gailiūno teigimu, savo poziciją dėl audito atliekų tvarkymo įmonėje pareikš jį apsvarstę rūmų taryboje. Vis dėlto, anot prezidento, ryškus nuolatinis atliekų tvarkymo kainų regione augimas išties kelia susirūpinimą. „Nemanau, kad čia kažkas baisaus, jog verslas reaguoja į kainų pokyčius. Natūralu, kad mokantieji už paslaugą nori žinoti, ar kaina objektyvi. Įkainių šuolis verslui daro neigiamą įtaką ir jis nori įsitikinti tokio augimo pagrįstumu“, – sako S. Gailiūnas. Kam bus pavesta parinkti nepriklausomą auditorių ir kas apmokės už jo darbą, pasak PPPAR prezidento, irgi bus aptarta su savivaldybėmis. „Klausimas susijęs su jų įmone, todėl savivaldybės neturėtų likti nuošaly“, – mano S. Gailiūnas. Verslininkų kreipimasis kol kas pasiekė tik dvi iš šešių – Rokiškio bei Kupiškio rajonų savivaldybes. Kitoms keturioms PRATC akcininkėms – Panevėžio miesto bei rajono, taip pat Biržų ir Pasvalio rajonų savivaldybėms raštą verslininkai žada įteikti jau artimiausiomis dienomis. Panevėžiečiams – naujas kainų šuolis Panevėžio miesto savivaldybės taryba jau šį mėnesį rengiasi tvirtinti vėl naujus atliekų tvarkymo įkainius pagal perskaičiuotas šiukšlių normas. Visgi nė vienai iš 14-os nekilnojamojo turto objektų grupių pigimo nežadama – Aukštaitijos sostinės laukia dar vienas kainų šuolis. Panevėžio savivaldybės administracijos direktoriaus pavaduotojo Tomo Juknos teigimu, atliekų tvarkymo brangimas neišvengiamas dėl didžiąją dalį kainos sudarančio ir nuo kitų metų vėl kylančio vadinamojo sąvartyno vartų mokesčio. „Savivaldybė stengiasi atliekų tvarkymo kainą išlaikyti kiek įmanoma mažesnę. Dėl to visus metus buvo skaičiuojami mieste sukaupiamų atliekų kiekiai, peržiūrimos išvežamų atliekų normos. Tačiau didžiąją dalį atliekų tvarkymo kainos sudaro sąvartyno vartų mokestis. Tai yra pagrindinė priežastis, dėl kurios auga įkainiai. Kiti veiksniai – „Panevėžio specialaus autotransporto“ sąnaudos, minimalaus darbo užmokesčio augimas – nėra esminiai kainos pokyčiams“, – „Sekundei“ teigė T. Jukna. Paskutinį kartą smūgį panevėžiečių piniginėms sudavęs sąvartyno vartų mokestis augo 2016-ųjų gruodį, kai nuo 18,99 Eur be PVM už toną į sąvartyną įvežamų mišrių atliekų kaina šoktelėjo daugiau nei dukart – net iki 39,95 Eur be PVM. Nuo ateinančių metų vasario 1-osios PRATC vėl didina vartų mokestį. Šįkart jis kils 28 proc. „Iki šiol PRATC galioja vienas mažiausių Lietuvoje vartų mokesčių. Tačiau, norint ir toliau išlaikyti stabilią bendrovės veiklą, būtina jį keisti. Atsižvelgiant į pastarųjų 2 metų atliekų tvarkymo sąnaudas regiono sąvartyne, įgyvendinamų projektų sąlygas bei naujausius teisės aktus, įvedamas dvinaris vartų mokestis. Su juo augs ir mišriųjų komunalinių atliekų priėmimo sąvartyne kainos regiono savivaldybėms“, – PRATC pranešime brangimą aiškino įmonės direktorius Gintautas Ulys. Ir tai dar nebus pabaiga. Atliekų tvarkytojai neslepia, kad ir įmonės, ir paslaugų gavėjų laukia finansiškai sunki ateitis. PRATC motyvuoja, jog sąnaudos auga dažnai dėl nuo įmonės nepriklausančių aplinkybių, tarkim, iki 2020 m. Vyriausybės numatyta 9 kartus didinti taršos mokestį (nuo 3 Eur už toną mišrių atliekų šiemet iki 27,5 Eur už toną 2020-aisiais). Teisinasi neturintys galių PRATC motyvuoja, jog įmonei lėšų reikia ir investicijoms, kad galėtų teisingai tvarkyti regiono atliekas. Baigiant užpildyti pirmąsias dvi sąvartyno sekcijas, planuojama statyti naują. Kadangi ES paramos suteikimo laikotarpis baigiasi, įmonei teks skolintis iš bankų, o statybų sąnaudos kirs žmonėms išpūsdamos atliekų išvežimo kainą. G. Ulys sako suprantantis verslininkų rūpestį sumažinti atliekų tvarkymo išlaidas, tačiau esą kainų pokytis daugeliu atveju nuo įmonės nepriklauso. „Mes tik dirbame savo darbą ir privalome atlikti mums keliamas užduotis. Esame girdėję verslininkų visokių pasisakymų, tačiau kai paklausiame, kurioje vietoje dirbtinai mūsų sąnaudos išpūstos, argumentų neišgirstame“, – tvirtino direktorius. PRATC turi 45 darbuotojus. Atliekas tvarkančioje įmonėje vidutinis darbo užmokestis siekia 700 Eur neatskaičius mokesčių. Daugiausia – vidutiniškai po 1899 Eur su mokesčiais – uždirba du bendrovės vadovai, mažiausią atlyginimą gauna 22 darbuotojai, uždirbantys vidutiniškai 614 Eur popieriuje.