Trečiadienį Valstybės tarnybos portale paskelbtas naujo IAE generalinio direktoriaus, pakeisiančio vasario pradžioje pasitraukusį Darių Janulevičių, konkursas. Šiuo metu laikinai IAE vadovauja įmonės Veiklos planavimo ir finansų departamento direktorius Audrius Kamienas. Teisėsaugos įtarimų dėl galbūt neskaidraus įmonės turto pardavimo sulaukęs D. Janulevičius iš IAE vadovo pareigų pasitraukė vasario pradžioje. Teisėsauga gruodį baigė ikiteisminį tyrimą dėl 2014 metais IAErengto 1,5 mln. eurų vertės aukciono. Įtarimai dėl piktnaudžiavimo pareikšti šešiems asmenims, tarp jų – D. Janulevičiui, buvusiam IAE vadovui Osvaldui Čiukšiui bei buvusiam komercijos skyriaus vadovui Laurui Pusliui.