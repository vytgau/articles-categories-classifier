Daugiau nei 20 metų Kazachstane veikianti antroji pagal dydį skrydžių bendrovė „SCAT Airlines“ vykdyti skrydį iš tarptautinio Vilniaus oro uosto į Kazachstano sostinę Astaną pradės gegužės 27 d., rašoma pranešime žiniasklaidai. Lietuvos sostinė – pirmoji „SCAT Airlines“ kryptis Europos Sąjungoje. „Naujasis maršrutas iš Kazachstano į Lietuvą yra vienas didžiausių žingsnių oro bendrovės istorijoje, kurio tikslas – įkurti stiprų aviacijos centrą tarp Kazachstano ir Baltijos šalių. Neabejojame, kad naujoji kryptis iš Vilniaus į Astaną bus patraukli abiejų šalių gyventojams ir užtikrins abipusius turistų srautus“, – sakė „SCAT Airlines“ viceprezidentas Nikolajus Buriakovas. N. Buriakovas pabrėžė, jog reisas truks 4 val. 20 min. Keliauja dėl skirtingų priežasčių Kazachstano Respublikos ambasados Lietuvoje patarėjas Seržanas Kadyrbaevas teigė, jog dialogas tarp Lietuvos ir Kazachstano vyksta jau seniai. Kazachus studentus domina lietuviški universitetai, į Lietuvą traukia sporto entuziastai, menų kolektyvai. Kazachstano įmonėms patrauklios ir finansinių technologijų bei pradedančios įmonės, finansų centrai. „Naujas reisas atvers vartus medicinos turizmui: Lietuvoje yra daug sanatorijų bei poilsio centrų. Vizų išdavimas Kazachstano piliečiams nėra apsunkintas – žmonėms, norintiems atvykti į Baltijos šalis, neturėtų kilti problemų“, – sakė S. Kadyrbaev. Tikimasi, kad Lietuvos turistai taip pat neliks abejingi Kazachstano grožiui, kanjonams, ežerams ir seniesiems miestams. Tarptautinės prekybos ypatumai Lietuvos ambasadorius Kazachstane Vytautas Naudužas pridūrė, jog tarp šalių intensyviai plėtojasi ir ekonominiai ryšiai. Štai 2017 m. prekybos tarp Lietuvos ir Kazachstano apyvarta sudarė 1,7 mlrd. dolerių. „Su Lietuva Kazachstanas prekiauja kur kas daugiau nei su Lenkija ar Baltarusija. Šįmet planuojama viršyti 2 mlrd. dolerių ribą. Pagrindiniuose Kazachstano miestuose dabar įsikūrę 8 Lietuvos garbės konsulatai, todėl naujasis reisas – tai dar vienas tarptautinis tiltas“, – teigė V. Naudužas. „SCAT Airlines“ lėktuvai iš Vilniaus į Astaną kils du kartus per savaitę – ketvirtadieniais ir sekmadieniais. Reisus vykdysiantis 149 vietų „Boeing 737-700 LY-AZV“ pasirinktas dėl ekonomiškumo. Dėmesys saugumui „SCAT Airlines“ atitinka IATA (Tarptautinės oro transporto asociacijos) skrydžių saugos standartus ir nuo 2018 metų kovo jau yra IATA nare. Tai reiškia, jog įmonė praėjo ir kasmet kartoja su saugumu susijusių vidinių procedūrų bei praktikų auditą. Kazachstanas yra vienintelė centrinės Azijos valstybė, turinti dvi IATA priklausančias oro bendroves. 1997 m. įkurta „SCAT Airlines“ yra didžiausią krypčių tinklą turinti Kazachstano oro bendrovė, šiuo metu vykdanti skrydžius į aštuonias pasaulio šalis: Kiniją, Rusiją, Jungtinius Arabų Emyratus, Turkiją, Indiją, Gruziją, Azerbaidžaną ir Armėniją. Įmonėje dirba apie 1 tūkst. darbuotojų. Dalis jų – lietuviai, kurie rūpinasi antžeminių lėktuvų aptarnavimu, moko įgulas ar net pilotuoja lėktuvus. Bendrovės lėktuvų parką sudaro 18 orlaivių – 12 „Boeing“ ir 6 „Bombardier“. Jais skrendama daugiau nei 50 vidinių ir 25 tarptautinių krypčių, kurias kasmet papildo 10 naujų. Per dieną atliekama apie 60 reisų. Per Astaną „SCAT Airlines“ keleiviai galės pasiekti ir kitus Kazachstano miestus: Almatą, Šymkentą, Aktobę bei susiekti su Kinija. Bilietų prekyba iš Vilniaus į Astaną ir atgal – jau pradėta: bilieto kaina į vieną pusę siekia 165 Eur, į abi puses – 250 Eur.