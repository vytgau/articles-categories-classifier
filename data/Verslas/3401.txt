„Kiek žinau, yra teisminis ginčas tarp mokesčių inspekcijos ir įmonės, ir po teismo bus aišku, ar sumokėjo, ar nesumokėjo (mokesčius – BNS). Turiu patikinimą, kad bendrovė jokių įstatymų nepažeidė, kad ten jokių problemų nėra ir teismo sprendimas bus išteisinamasis, kad mokesčiai sumokėti“, – antradienį Seime žurnalistams situaciją Latvijoje aiškino R. Karbauskis. Naujienų portalas 15min.lt antradienį paskelbė, kad iš R. Karbauskio „Agrokoncerno“ Latvijoje valdomos trąšomis prekiaujančios bendrovės „Latagrokoncerns“ Latvijos mokesčių inspektoriai siekia atgauti 591 tūkst. eurų pridėtinės vertės mokesčio (PVM). „2014 m. rugsėjį atlikusi mokesčių auditą Latvijos Valstybinė mokesčių inspekcija skyrė SIA „Latagrokoncerns“ sumokėti 591 tūkst. eurų PVM priemoką. Be to, remiantis Latvijos mokesčių inspekcijos sprendimu, buvo priimtas draudžiamasis įsakymas dėl SIA „Latagrokoncerns“ priklausančių transporto priemonių ir užregistruota hipoteka patronuojamosios įmonės nekilnojamajam turtui už 440 tūkst. eurų“, – teigiama „Agrokoncerno“ finansinėje ataskaitoje, Registrų centrui pateiktoje prieš savaitę. Anot dokumento, santykių aiškinimasis su Latvijos mokesčių inspektoriais ir dabar nėra baigtas, mat „Latagrokoncerns“ nesutinka su Latvijos pareigūnų sprendimu ir siekia teisme įrodyti, jog pusė milijono PVM priskaičiuota be pagrindo.