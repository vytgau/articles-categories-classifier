Nors šiuo metu blockchain technologiją labiausiai garsina kriptovaliutos ir jomis paremtos investicijos į startuolius, užtikrinančios visišką anonimiškumą, tačiau ieškoma ir platesnių technologijos panaudojimo galimybių, rašoma pranešime spaudai. Kol Lietuvoje dar tik svarstoma įvesti elektroninį balsavimą, šalys naudojančios nuotolinį balsavimą rinkimuose susidūrė su saugumo iššūkiais – kibernetinėmis atakomis. Vienas iš galimų elektroninio balsavimo saugumą užtikrinančių būdų – blockchain. Kiek laiko užtruktų blockchain paremtos ypatingai saugios balsavimo sistemos sukūrimas tiksliai nežinoma, tačiau platesnė diskusija apie tai vyks kovo pabaigoje Vilniuje. „Daugeliui žmonių blockchain vis dar skamba kaip burtažodis, tačiau tai, kad šios technologijos galimybės neišsemiamos ir dar tik atrandamos sutaria daugelis pasaulio lyderių. Ne veltui ir Lietuvos valdžia skatina bei aktyviai palaiko blockchain plėtrą“, – sako vienas Vilniuje organizuojamos pasaulinio lygio blockchain konferencijos „d10e“ organizatorių Povilas Ruzgaila. Diskusijoje kaip blockchain panaudoti kuriant ypatingai saugią elektroninio balsavimo sistemą, kovo pabaigoje vyksiančioje konferencijoje, dalyvaus ir žurnalo „Forbes“ sudaromo kriptovaliutų milijardierių sąrašo atstovas Brock’as Pierce’as. Pirmi vieši pamąstymai apie galimybę blockchain technologiją panaudoti elektroniniam balsavimui Europos parlamento tyrimų tarnyboje skelbti jau prieš kelerius metus, tačiau aktyviai plėtoti, reklamuoti ar įgyvendinti šios idėjos iki šiol nesiimta. Europos parlamento tyrimų tarnybos paskelbtoje apžvalgoje, kaip vienas svarbiausių elektroninio balsavimo prioritetų įvardijamas siekis paskatinti prie balsadėžių ateiti jaunimą. Be to, apžvalgoje įvardijamas ir rinkimų kainos motyvas, mat, sukūrus saugią elektroninio balsavimo sistemą galėtų mažėti rinkimų organizavimo kaštai, ypatingai aktualūs didžiosioms valstybėms. Blockchain technologijos galimus privalumus apžvelgęs Philip’as Boucher pažymi, jog elektroninis balsavimas neturi stipraus palaikymo iš šalių valdžios atstovų dėl saugumo problemų. Taip pat atkreipiamas dėmesys, kad vykdant elektroninį balsavimą privaloma užtikrinti visų rinkėjų lygią galimybę dalyvauti bei asmens duomenų apsaugą.