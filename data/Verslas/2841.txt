Savo Pasaulinėje turto ataskaitoje bankas nurodo, kad tiems, kas gimė tuoj po šio tūkstantmečio pradžios, „labai nepasisekė“, nes būtent jaunų žmonių kategorijoje turto apimtys yra neproporcingai mažos. „Jie susidūrė su finansų krizės metu įvestomis priemonėmis ... ir itin kenčia nuo didelių ir toliau augančių būsto kainų, studentiškų paskolų ir augančios turtinės nelygybės. Tūkstantmečio karta ne tik susidurs su didesniais iššūkiais kaupdami savo turtą ateičiai, bet ir susidurs su didesne turtine nelygybe nei ankstesnės kartos“, – nurodoma banko ataskaitoje, kuria remiasi verslo naujienų agentūra „Bloomberg“. Nors tūkstantmečio kartos atstovai dar yra gana jauni, tad didelių turtų dar nėra sukaupę, „Credit Suisse“ mano, kad ateityje jie susidurs su „itin sunkiomis ir iššūkių kupinomis aplinkybėmis“. Juos lyginti su kūdikių bumo karta gal ir ne visai būtų sąžininga, tačiau minėtoje ataskaitoje nurodoma, kad tūkstantmečio kartos atstovams sekasi gerokai prasčiau nei jų tėvams, kai šie buvo jų amžiaus, ypač kalbant apie pajamas ir būsto įsigijimą. Jų pensijų perspektyva taip pat yra liūdnesnė. „Apskritai galima konstatuoti, kad jie nėra pati laimingiausia karta“, – pažymi „Credit Suisse“. Verta paminėti, kad pasaulinis turtas per praėjusius metus padidėjo 6,4 proc. iki 280 trln. JAV dolerių. Šiaurės Amerikai ir Europai tenka bendra 64 proc. turto dalis. Šiuo metu 1 proc. turtingiausių pasaulio žmonių valdo pusę pasaulinio turto.