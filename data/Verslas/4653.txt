Prekybos tinklų profesines sąjungas vienijančios Lietuvos paslaugų sferos darbuotojų profesinės sąjungos vadovas Aleksandras Posochovas sako, kad pirmiausiai žmonėms bus siūloma pakeisti darbdavį, o nepavykus susitarti - jie bus atleidžiami, išmokant kompensacijas. „Kiek žinau, jie („Rimi Lietuva“ - BNS) pirmiausiai siūlys dirbti kitose vietose, nes naujas Darbo kodeksas neleidžia jų elementariai perkelti. Antra vertus, jie pasiruošę išmokėti išeitines, nes čia Švedijos grupė, ketina normaliai atsiskaityti, atleisti pagal visus įstatymus“, - BNS sakė A. Posochovas. Jo teigimu, susijungimas gali paliesti iki 500 abiejų prekybos tinklų darbuotojų. Konkrečių parduotuvių profesinės sąjungos vadovas teigė nežinantis. A. Posochovas pažymėjo, kad „Rimi Lietuvos“ darbuotojai vieninteliai iš Lietuvoje veikiančių prekybos tinklų turi kolektyvinę darbo sutartį. Darbo biržos atstovė Milda Jankauskienė BNS informavo, kad teritorinės darbo biržos kol kas nėra gavusios „Rimi Lietuvos“ ar „Palink“ pranešimų apie numatomą grupės darbuotojų atleidimą. Teisininkė: sandoris nėra priežastis atleisti iš darbo Advokatų kontoros „Glimstedt“ teisininkė Raminta Stravinskaitė BNS teigė, kad „Rimi“ ir „Iki“ sandoris negali būti priežastimi atleisti darbuotojus. „Rimi“ ir „Iki“ sandorio atveju, kaip ir bet kokio kito sandorio atveju, kai verslas ar jo dalis pereina kitam subjektui, „Rimi Lietuva“ perims „Palink“, kaip darbdavio, teises ir pareigas, egzistuojančias perdavimo metu. Kitaip tariant, šis sandoris negalės būti teisėta priežastimi nutraukti darbo santykius su darbuotojais ar pakeisti jų darbo sąlygas“, - BNS teigė R. Stravinskaitė. Tačiau, pasak teisininkės, nors pakeisti darbo sąlygas ar nutraukti darbo sutartį su darbuotojais dėl verslo ar jo dalies perdavimo draudžiama, įvykus sandoriui, su darbuotojais darbo sutartys gali būti nutrauktos bendraisiais pagrindais. „Neatmestina galimybė, kad su tam tikru skaičiumi darbuotojų darbo sutartys gali būti nutraukiamos dėl struktūrinių pertvarkymų būtinybės. Lietuvos Aukščiausiasis Teismas yra išaiškinęs, kad darbovietės struktūriniai pertvarkymai gali būti teismo pripažįstami svarbia priežastimi nutraukti darbo sutartį tuo atveju, jeigu dėl struktūrinių pertvarkymų darbuotojas arba keli darbuotojai nebegali atlikti darbo sutartimi prisiimtų funkcijų, nes tokios funkcijos ar jų dalis darbovietėje iš viso nebeatliekamos arba joms atlikti užtenka mažiau darbuotojų“, - pažymėjo R. Stravinskaitė. „Glimstedt“ teisininkės teigimu, darbo sutartis gali nutraukti ir patys darbuotojai, jei nesutinka su tolimesniu darbo santykių tęstinumu. Pirmiausia įspės darbuotojus Konkurencijos taryba trečiadienį leido įgyvendinti 213 mln. eurų „Rimi“ ir „Iki“ pirkimo-pardavimo sandorį su sąlyga, kad tretiesiems asmenims bus perleista 17 abiejų tinklų parduotuvių. Konkrečios parduotuvės kol kas neskelbiamos. „Rimi Lietuvos“ akcininkės Švedijos „ICA Gruppen“ atstovas spaudai Ola Fernvallas BNS šią savaitę teigė, kad įmonė kol kas negali atskleisti, nes pirmiausiai ketinama kalbėtis su jose dirbančiais darbuotojais. „Iki“ skelbia šiuo metu turinti 231 parduotuvę, „Rimi Lietuva“ - 56. Pastarojoje dirba apie 3,3 tūkst. darbuotojų, „Palink“ - daugiau kaip 7 tūkst.