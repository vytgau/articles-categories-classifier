„Nemanau, kad tai reikėtų sieti su žodžio laisve, nebent kas nors mano, kad žaislas su imituojamu karinės technikos elementu, užrašu, kad Krymas buvo kitos valstybės ir ateityje taip bus, yra žodžio laisvės ribojimas, aš taip nemanau“, - „Žinių radijui“ ketvirtadienį sakė S. Skvernelis. Anot jo, įstatyme apibrėžimai yra pakankamai aiškūs, be to, jis nebus „taikomas sausai“, todėl nereikėtų baimintis žodžio laisvės ribojimų. Paklaustas, ar valdžia nepasitiki savo piliečiais, todėl siekia uždrausti tokias prekes, Premjeras tikino, kad dalis piliečių yra paveikūs propagandai ir juos reikia apsaugoti. „Dalis piliečių, nereikia slėpti, yra paveikūs išorinei propagandai, mes matome tikrai puikiai įvaldytus metodus, kurie skleidžiami per socialinę žiniasklaidą, televiziją, per skleidžiamas taip vadinamas „fake news“ (melagingas naujienas - ELTA), kurios leidžiamos. Tai tam tikras įsikišimas, ir reguliavimas turi būti, ir apie pasitikėjimą ar nepasitikėjimą kalbos nėra“, - tikino Ministras Pirmininkas. Anot jo, tokie draudimai galbūt padės atsispirti propagandai tiems šalies gyventojams, kurie jai yra labiau paveikūs. Kovo pabaigoje Ūkio ministerija Seimui pateikė Vartotojų teisių apsaugos įstatymo projektą, kuriame draudžiama prekiauti prekėmis, iškraipančiomis istorinius faktus, skatinančiomis karą, menkinančiomis Lietuvos konstitucinę santvarką. Plenariniame posėdyje po pateikimo Seimas pritarė šioms pataisoms.