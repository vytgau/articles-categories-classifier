Registrų centrui pateiktoje koncerno valdomos Kazlų Rūdos medžio drožlių ir baldų gamybos įmonės „Ikea Industry Lietuvos“ 2016–2017 finansinių metų ataskaitoje teigiama, kad 2019 metais planuojama baigti 46,814 mln. eurų vertės gamyklos plėtros projektą. Įmonė pasirašė investicijų sutartį su Ūkio ministerija, pagal kurią įsipareigojo į plėtros projektą investuoti 15,459 mln. eurų, o ministerija – bendrovei suteikti 1,436 mln. eurų tinkamoms išlaidoms. Apie investicijas „Ikea Industry Lietuva“ pranešė rugsėjo pabaigoje, tačiau tuomet nenurodė jų sumos. Tuomet teigta, kad naujos gamyklos statybą planuojama baigti 2019 metų vasarą. „Ikea Industry Lietuva“ 2016–2017 finansiniais metais, kurie prasideda rugsėjį ir baigiasi kitų metų rugpjūtį, gavo 102,742 mln. eurų pajamų – 4 proc. daugiau nei ankstesniais metais (98,823 mln. eurų), jos grynasis pelnas sumažėjo 36,4 proc. iki 4,27 mln. eurų. Įmonės medžio drožlių plokščių pardavimai per metus sumenko 9,7 proc. iki 42,3 mln. eurų, baldų pardavimai ūgtelėjo 10,6 proc. iki 40,8 mln. eurų, apdailintų medžio drožlių plokščių – 15,9 proc. iki 16,4 mln. eurų, kitos produkcijos – 3,4 karto iki 3,3 mln. eurų. Įmonė planuoja, kad šiais finansiniais metais medžio drožlių plokščių pardavimai sieks 72,1 mln. eurų, baldų – 44,9 mln. eurų. Rugpjūčio pabaigoje įmonėje dirbo 691 darbuotojas (2016 metų rugpjūčio pabaigoje – 681). Vienintelė Lietuvos įmonės akcininkė yra Olandijos „Ikea Industry Holding“, jos galutinė savininkė – Olandijos „Ingka Holding“.