Pagal susitarimą, „Disney“ kompanija perims „21st Century Fox“ filmų ir televizijos studijas, kabelinės televizijos pramogų tinklą ir tarptautinį televizijos verslą. Tai reiškia, kad į „Disney“ turto portfelį pereis tokie filmai kaip „Iksmenai“, „Avataras“, animacinis serialas „Simpsonai“, taip pat „National Geographic“ televizijos kanalas. Nepaisant to, prieš pardavimą nuo dabartinio „21st Century Fox“ bus atskirti ir į sandorį nepaklius televizijos kanalai, tarp kurių - žinių kanalai „Fox News“, „Fox Business Network“, taip pat kanalai FS1, FS2 ir „Big Ten Network“ tinklas. Minėtieji „21st Century Fox“ komponentai bus perkelti į naują juridinį vienetą. Už kiekvieną „21st Century Fox“ akciją, esami kompanijos akcininkai gaus po 0,2745 „Disney“ akcijos. „Šis įspūdingas sandoris su „21st Century Fox“ atspindi augančią įvairiausių pramogų paklausą, kuri yra labiau nei bet kada prikaustanti, prieinama ir patogi“, - pranešime sakė „Disney“ generalinis direktorius Robertas Aigeris (Robert Iger). Rinkoje kalbama, kad šiuo sandoriu „Disney“ siekia sustiprinti savo pozicijas tiek Holivude, tiek televizijoje. Išaugęs vaizdo transliavimų paslaugų populiarumas verčia tradicines žiniasklaidos ir pramogų korporacijas diversifikuotis, siekiant sėkmingai konkuruoti su pranašumą įgavusiais „Netflix“ bei „Amazon“. „Disney“ iki šiol priklausė ABC televizijos tinklas, ESPN sporto kanalai bei kelios didžiosios Holivudo studijos. Manoma, kad „Disney“ artimiausiu metu paleis savo vaizdo transliacijų platformą, skirtą konkuruoti su „Netflix“ ir „Amazon“. Be to, po sandorio „Disney“ taps vieninteliu kitos populiarios vaizdo platformos „Hulu“ savininku. Iki šiol „Disney“ minėtąją platformą valdė kartu su „21st Century Fox“ ir „Comcast“.