Ikiteisminis tyrimas dėl vertimosi neteisėta finansine veikla Generalinėje prokuratūroje buvo pradėtas 2012 m. kovą, gavus Lietuvos banko pareiškimą. Per ikiteisminį tyrimą nustatyta, kad 2011 m. Lietuvoje pradėjo veikti grupė asmenų, kurie pagal Rusijos piliečio Sergejaus Mavrodžio sukurtą veiklos metodą – finansinės piramidės modelį – ragino žmones investuoti į finansinę sistemą „MMM-2011“, žadėdami didžiulę pinigų grąžą – net iki 55 procentų metinių palūkanų. Siekdami į finansinės sistemos veiklą įtraukti kuo didesnį skaičių naujų dalyvių bei surinkti iš jų kuo daugiau piniginių lėšų, taip užsitikrinant sau ir kitiems nusikalstamoje veikloje dalyvaujantiems bendrininkams nuolatines pajamas, finansinės piramidės organizatoriai Lietuvoje savo neteisėtą veiklą nuolat reklamavo televizijos laidose, dienraščiuose, lauko reklamos stenduose, lankstinukuose, organizuodami konferencijas bei seminarus. Kaip skelbia prokuratūra, skleisdami klaidinančią informaciją, kad „MMM-2011“ veikla yra visiškai teisėta, kad tai pasaulyje veikiančios bankinės sistemos pakaitalas, savotiška indėlininkų savišalpos kasa, kad sistema veikia ir ateityje veiks be jokių trukdžių, bendrininkai į sistemos veiklą Lietuvoje įtraukė beveik 800 šia klaidinga informacija patikėjusių asmenų. Šie nuo 2011 m. balandžio mėn. iki 2012 m. birželio, kai buvo sulaikyti neteisėtos veiklos organizatoriai, į finansinę piramidę įnešė beveik 2 mln. litų (apie 600 tūkst. eurų), 41 tūkst. eurų, 16 tūkst. JAV dolerių, 22 tūkst. Didžiosios Britanijos svarų. Nusikalstamos grupuotės vadovai organizavo piniginių lėšų paskirstymą sau ir kitiems finansinės piramidės nariams, taip apgaule, piktnaudžiaudami pasitikėjimu, savo ir kitų organizuotos grupės narių naudai įgydami didelės vertės svetimą turtą. „Tai buvo sudėtingas, ypatingo kruopštumo ir atidumo reikalaujantis ikiteisminis tyrimas. Nusikalstama veika buvo vykdoma elektroninėje erdvėje naudojant įvairią kompiuterinę įrangą. Tyrimo metu buvo paimti ir apžiūrėti įtariamųjų kompiuteriai, gauta 16 specialistų išvadų, pagal kurias buvo nustatytos įtariamųjų nusikalstamos veikos apimtys, iš jos gautos pajamos. Nusikaltimai daryti ne tik įvairiose Lietuvos vietovėse, bet ir užsienyje: teisinės pagalbos prašymai buvo išsiųsti Vokietijai, Jungtinei Karalystei ir Čekijai“, – sakė ikiteisminį tyrimą organizavęs ir jam vadovavęs prokuroras Regimantas Žukauskas. Vilniaus apygardos teismui perduotą baudžiamąją bylą sudaro 89 tomai. Vienam iš finansinės piramidės organizatorių A. S. pareikšti kaltinimai dėl neteisėto vertimosi finansine veikla, sukčiavimo, neteisėtos juridinio asmens veiklos bei nusikalstamu būdu gauto turto legalizavimo, dar 6 asmenys kaltinami neteisėtu vertimusi finansine veikla ir sukčiavimu, vienas iš jų – ir neteisėtu disponavimu šaudmenimis. Neteisėtai laikomi šaudmenys buvo rasti kratos metu. Dar du asmenys kaltinami dėl neteisėto vertimosi finansine veikla. Tyrimo metu, siekiant atlyginti nuo „MMM-2011“ veiklos nukentėjusių asmenų patirtą žalą bei užtikrinti galimą turto konfiskavimą, buvo laikinai apribotos nuosavybės teisės į kaltinamųjų turtą. Iš viso ikiteisminio tyrimo metu įtarimai dėl neteisėto vertimosi finansine veikla buvo pareikšti 43 asmenims, 17 asmenų atžvilgiu tyrimas nutrauktas reabilituojančiais pagrindais. Iš ikiteisminio tyrimo buvo išskirti atskiri tyrimai 18 įtariamųjų atžvilgiu. Septyniems iš jų tyrimai prokuroro nutarimais nutraukti, atleidžiant juos nuo baudžiamosios atsakomybės pagal laidavimą, 10 asmenų pripažinti kaltais ir nuteisti dėl neteisėto vertimosi finansine veikla, jiems skirtos įvairaus dydžio piniginės baudos. Vieno asmens atžvilgiu tyrimas tęsiamas, nes jis šiuo metu atlieka laisvės atėmimo bausmę Ispanijoje.