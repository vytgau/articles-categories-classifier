Nuo šiol į JAE galima eksportuoti šiuos produktus, rašoma pranešime spaudai: – vandens gyvūnų produktus (žuvis ir jų produktus, įskaitant moliuskus, vėžiagyvius ir dygiaodžius), – gyvūnų augintinių pašarus, – galvijus, – gyvus paukščius, – vienadienius viščiukus, – inkubacinius kiaušinius. – Atnaujintas veterinarinis sertifikatas pieno ir pieno produktų eksportui. Be maisto produktų, patvirtintas ir veterinarijos sertifikatas, leidžiantis eksportuoti gyvūnus augintinius: – šunis ir kates. „Džiaugiamės galėdami prisidėti prie eksporto plėtros. Šie sertifikatai buvo suderinti per ganėtinai trumpą laiką – JAE kompetentingai institucijai jie buvo pateikti 2017 m. spalio mėnesį. Veterinarinių dokumentų derinimas vyko sėkmingai, VMVT atstovas pernai lapkričio pradžioje lankėsi šioje valstybėje ir su Klimato kaitos ir aplinkos ministerijos atstovais aptarė eksporto ir tarpinstitucinio bendradarbiavimo klausimus. Į šią šalį jau leidžiama eksportuoti lietuvišką mėsą (jautieną, avieną, ožkieną ir paukštieną) ir jos gaminius bei kiaušinius ir kiaušinių gaminius“, – komentavo VMVT direktorius Darius Remeika. Norintys eksportuoti mėsą ir jos produktus Lietuvos gamintojai privalo turėti JAE standartizacijos ir metrologijos tarnybos (ESMA) patvirtintą „Halal“ sertifikatą. Praėjusiais, 2017 metais, VMVT suderino 13 įvairių veterinarijos sertifikatų gyvūninio maisto produktų eksportui į 7 valstybes: Japoniją (jautiena ir paukštiena), Alžyrą (pieno ir mėsos produktai), Meksiką (pienas ir jo produktai), Kanadą (kiaušiniai ir jų produktai), Bosniją ir Hercegoviną (paukštiena), Naująją Zelandiją (pienas ir jo produktai, sudėtiniai šaldyti produktai su jautiena ir kiauliena), Jungtinius Arabų Emyratus (mėsa ir jos produktai, kiaušiniai ir jų produktai).