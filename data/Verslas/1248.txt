Apie ministro Broniaus Markausko iniciatyva ketvirtadienį pradėtą tyrimą praneša Žemės ūkio ministerija. Pranešime teigiama, kad galimi nusižengimai susiję su pažeidimu teisės aktų, reglamentuojančių tarnybinės ar su tarnyba susijusios informacijos panaudojimą, bei su tarnybinio lengvojo automobilio naudojimu ne tarnybos reikmėms. Ministerijos pranešime teigiama, kad, žiniasklaidoje pasirodžius naujai informacijai apie tai, kad A. Adomaitis privačių interesų deklaracijoje nedeklaravo automobilio „Suzuki Vitara“ įsigijimo, tarnybinio nusižengimo tyrimo metu bus tiriama ir ši informacija. Pasak žemės ūkio viceministro Artūro Bogdanovo, tyrimo metu paaiškėjus, kad tarnybinis nusižengimas turi nusikalstamos veikos ar administracinio teisės pažeidimo požymių, tarnybinio nusižengimo tyrimas bus sustabdytas ir jo medžiaga perduota kompetentingai institucijai. „Vakar pradėjome pirmuosius tarnybinio nusižengimo tyrimo veiksmus dėl A. Adomaičio galimo tarnybinio nusižengimo. Per penkias darbo dienas prašysime A. Adomaičio pasiaiškinti dėl jo galimai padarytų tarnybinių nusižengimų, naudojant tarnybinę informaciją, naudojant tarnybinį automobilį bei nedeklaruojant privačių interesų. Imsimės visų priemonių kuo skubiau išsiaiškinti visas aplinkybes. Apie priimtus sprendimus visuomenė bus nedelsiant informuota“, – pranešime spaudai cituojamas viceministras A. Bogdanovas.