Keturioms bendrovėms išduotos elektroninių pinigų įstaigos licencijos Lietuvos banko valdyba išdavė keturioms bendrovėms – UAB New Entertainment Technology, UAB „Maneuver LT“, UAB „Walletto“ ir Valyuz, UAB, – elektroninių pinigų įstaigos licencijas, suteikiančias teisę leisti elektroninius pinigus ir teikti Mokėjimų įstatyme nustatytas kai kurias mokėjimo paslaugas. Turėdama elektroninių pinigų įstaigos licenciją, UAB New Entertainment Technology sukurs ir naudos elektroninių pinigų platformą, kurioje klientas galės atsidaryti ir valdyti elektroninių pinigų sąskaitą, užsisakyti mokėjimo kortelę ir kt. UAB „Maneuver LT“, gavusi elektroninių pinigų įstaigos licenciją, ketina sukurti elektroninės prekybos platformą ir klientams (vartotojams, paslaugų teikėjams, pardavėjams) pasiūlyti elektroninės piniginės, mokėjimų priėmimo ir mokėjimo kortelių išdavimo paslaugas. Bus teikiamos mobiliosios bankininkystės, masinių mokėjimų paslaugos. Gavusi elektroninių pinigų įstaigos licenciją, UAB „Walletto“ teiks mokėjimo paslaugas elektroninei prekybai (angl. e-commerce) Europos Sąjungoje. Tai prekybininkų gaunamų mokėjimų apdorojimas; prekybininkų mokėjimų vykdymas pagal jų verslo poreikius; elektroninių pinigų paslaugų ir mokėjimo paslaugų teikimas vartotojams. Be to, įstaiga savo klientams teiks elektroninės piniginės paslaugą. Valyuz, UAB, turėdama elektroninių pinigų įstaigos licenciją, ketina sukurtoje platformoje atidaryti elektroninių pinigų sąskaitas, leisti elektroninius pinigus, teikti mokėjimo operacijų, valiutos keitimo paslaugas, išduoti mokėjimo korteles. Tačiau Valstybės saugumo departamentas ir Antrojo operatyvinių tarnybų departamentas prie Krašto apsaugos ministerijos naujausiame grėsmių nacionaliniam saugumui vertinime už 2017 metus, ekonominių grėsmių vertinime dalį fintech įmonių įvardijo, kaip „nacionalinių saugumo interesų neatitinkančiomis“. Remiantis ataskaita, į jas investuoja su Rusijos ar Baltarusijos verslo subjektais sąsajų turintys piliečiai. Pernai Lietuvos bankas licencijas išdavė 32 fintech įmonėms.