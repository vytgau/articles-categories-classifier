„Kalbant apie kaupimą senatvei, šiuo metu yra mokestinės paskatos. Kalbant apie antros pakopos reformą, manau, kad tos paskatos prisidėti savomis lėšomis turėtų būti taip pat suteiktos, nes šiuo metu žmonės patys prisidėti į antrą pakopą ir pasinaudoti gyventojų pajamų mokesčio paskata, tokios galimybės šiuo metu nėra. Manau, kad nereikėtų riboti galimybės prisidėti prie antros pakopos ir darbdarviams, ir pačiam žmogui“, – antradienį po premjero ir ministrų pasitarimo dėl struktūrinės pertvarkos, įskaitant ir mokesčių pertvarką, žurnalistams Vyriausybėje teigė V. Šapoka. Anot jo, galutiniai Vyriausybės pasiūlymai dėl pensijų ir mokesčių sistemos pertvarkos bus pateikti balandžio viduryje. Socialinės apsaugos ir darbo ministras Linas Kukuraitis teigė, kad tiek „Sodros“, tiek pačių žmonių kaupimas pensijai neturėtų būti supriešinamas. „Žiūrint į mūsų didįjį iššūkį, demografinę duobę, kurią prognozuoja Europos Komisija, turime dėti visas pastangas, kad valstybinis socialinis draudimas būtų tvarus, tiek antra pakopa būtų papildanti. Tai neturėtų būti besipriešinančios sistemos, o viena kitą papildančios, ir tokiu būdu tą demografinės duobės iššūkį turėtume įveikti“, – sakė L. Kukuraitis. Ministrai antradienį aptarė siūlomas švietimo, sveikatos, mokesčių, pensijų ir inovacijų sričių reformas. V. Šapoka kartojo, jog bus siekiama didinti žmonių pajamas ir mažinti su darbo santykiais susijusią mokesčių naštą. „Nesinorėtų pristatyti neužbaigtą daiktą, bet ne kartą minėjome, kad pagrindinis dalykas bus auginti žmonių pajamas ir mažinti su darbo santykiais susijusią mokesčių naštą. (...) Kalba eina apie tuos, kurie uždirba mažai ir apie tuos, kurie uždirba vidutinį atlyginimą ir dar daugiau“, – sakė finansų ministras. Jo teigimu, bus pasiūlytas toks pokyčių variantas, „kuris bus priimtinas daugeliui visuomenės grupių ir bus patvirtintas Seime“. Premjeras Saulius Skvernelis anksčiau yra sakęs, kad pokyčiai bus nukreipti į tolesnį skurdo bei socialinės atskirties mažinimą. Seimo pavasario sesijoje planuojama patvirtinti naują pensijų kaupimo antros ir trečios pakopos fonduose tvarką. Tikėtina, kad bus atsisakyta pervedimų iš „Sodros“ į privačius pensijų fondus, o kaupimas bus skatinamas mokestinėmis lengvatomis gyventojams ir įmonėms, jeigu pastarosios prisidės prie darbuotojų įmokų. Prezidentė Dalia Grybauskaitė kovo pradžioje sukritikavo „miglotus“ valdančiųjų planus pertvarkyti pensijų ir mokesčių sistemas ir paragino negadinti gerai veikiančios sistemos bei nežadinti žmonių lūkesčių, jei jų bus neįmanoma įgyvendinti. Premjeras S. Skvernelis po to kartojo, kad Vyriausybė neketina iš esmės pertvarkyti pensijų kaupimo sistemos – anot jo, ji išliks. Anksčiau jis yra sakęs, kad antroji pensijų kaupimo pakopa nebus naikinama. Anksčiau yra teigta, kad planuojamos mokesčių pertvarkos metu būtų jungiamos darbuotojų ir darbdavių mokamos socialinio draudimo įmokos, bazinė pensija perkelta į biudžetą, toliau didinamas neapmokestinamasis pajamų dydis.