Tačiau už tokią paslaugą tenka sumokėti nemažus pinigus, todėl žvalgydamiesi į batų kainas parduotuvėje, nepamirškite prie jų pridėti apie 20–25 papildomus eurus. Norėjo griebti batus iš rankų Į DELFI kreipėsi skaitytoja Laima, nustebusi, kiek kainuoja protektorių klijavimo Vilniuje paslauga. „Nusipirkau naujus žieminius batus ir, kaip daugelio itališkų batų, jų padas yra visiškai lygus, todėl būtina priklijuoti prie padų protektorius, kitaip labai slysta. Nuėjau į avalynės taisyklą viename prekybos ir pramogų centre, mane labai draugiškai aptarnavo, tačiau kai išgirdau kainą – norėjau ištraukti batus iš rankų ir sakyti ne. Vis dėlto paklijuoti batus būtinai reikėjo, nes sunku vaikščioti, būtų tekę juos nukišti į spintą. Protektorių priklijavimas kainavo 25 eurus. Nesuprantu, kodėl kainos taip užkeltos, neprisimenu, kad batų remontas būtų toks brangus ir kainuotų beveik 100 litų. Už tiek anksčiau buvo galima nusipirkti naujus batus“, – piktinasi ji. Moteris gyrė aptarnavimą ir teigė, kad darbas buvo atliktas išties kokybiškai, tačiau paslaugos kainą vis tiek vadino neadekvačia. „Šitie batai buvo pakankamai brangūs, bet džiaugiausi, kad jiems buvo pritaikyta nuolaida. Tačiau išėjo taip, kad ta nuolaida išnyko remonto dirbtuvės kišenėje“, – nuogąstavo ji. Pasipiktinimai kainomis piktina meistrus DELFI domėjosi, kiek kainuoja protektorių priklijavimas Vilniuje. Pasirodo, kainos išties svyruoja apie 18–25 eurus. Gedimino pr. įsikūrusioje avalynės taisykloje „Batas“ ši paslauga atsieis 24 eurus. „Kiekvienas meistras ima tiek, kiek jam reikia, kad darbą padarytų kokybiškai ir ant padų uždėtų tikrai gerą medžiagą. Pradurt skylę irgi atrodo, kad nereikia nieko daryti, tačiau nepadirbęs bent metus, tokio darbo nepadarytum, nebent padarytum bet kaip“, – pasakoja taisyklos savininkas Ilja Pučko. Jam apmaudu dėl kylančių pasipiktinimų kainomis, nes tai nėra taip paprasta – prieš tai batus reikia paruošti, kruopščiai šlifuoti padus. „Žmonės nesupranta, todėl ir piktinasi kainomis ir mane patį tai piktina, aišku. Galima protektorius užklijuoti tik ant kulno arba priekio, tada viso kainuos 12 eurų. Anksčiau paklijavimas kainavo 40 litų, tai jeigu norima visą padą klijuoti – 80 litų. Kainos buvo pakeltos gal keliais eurais, kai kurių paslaugų kainų net nekėliau. Kur čia jas kelt – nėra kur kelt“, – sako jis. Reikalauja kruopštaus darbo Basanavičiaus g. įsikūrusios „Aliaus dirbtuvės“ savininkas Alius Butkinas teigė, kad protektorių klijavimas kainuoja brangiai, nes naudojamos nepigios medžiagos. „Nežinau, su kokiomis medžiagomis dirba kiti meistrai, bet tos, kurios yra ypatingai minkštos, kokybiškos, kurių sudėtyje yra daug kaučiuko, jų savikaina nemaža, o ir darbo nemažai. Priklijavimas trunka iki valandos, na, gal pusvalandį. Reikia pasistengti, iš pradžių gerai nušlifuoti batų padus, priklijuoti protektorius, o su paprastesniais klijais jų nepriklijuosi, klijai irgi turi būti specialūs, kurie parduodami po 30 g tūtelėse, ne litrais“, – aiškina jis. A. Butkinas teigė, kad tik priekinės pado dalies paklijavimas kainuoja 10–12 eurų, o jei klijuojamas ir kulnas, viso išeina apie 18–20 eurų. Jis pripažino, kad anksčiau kainos buvo kiek mažesnės: „Procentaliai kainos pakilo ne daugiau nei 10–15 proc., tačiau pakilo patalpų nuomos kaina, pačios medžiagos, mokesčiai, reikėjo kažkaip tuos nuostolius kompensuoti. Pabrango verslo liudijimas, privalomas sveikatos draudimas yra brangesnis.“ A. Butkinas teigė, kad ši paslauga žiemą yra itin populiari, nors populiariausia paslauga išlieka kulnų pakalimas, kuris kainuoja nuo 7 iki 10 eurų, priklausomai nuo kulno dydžio. Kaina auga, nes „viskas pabrango“ „Rimo avalynės taisyklos“ savininkas Rimantas Lelekauskas tvirtina, kad ši paslauga brangi, nes brangūs patys protektoriai, kuriuos jis siunčiasi iš Italijos. „Pati guma brangi, nes ji minkšta, todėl neslysta net ant ledo. O į darbą juk viskas įeina – ir elektra, ir procedūra užtrunka ilgai“, – sako jis. Jo taisykloje protektorių klijavimas ant priekinės padų dalies kainuoja apie 12–14 eurų, jei norima klijuoti ir kulną, dar prisideda apie 10 eurų, taigi visų padų paklijavimas, ir, jo teigimu, kulnų pakalimas viso kainuos 22 eurus. „Paslauga populiari ir žiemą, ir pavasarį, ir rudenį ir netgi vasarą, nes batukai odiniu padu – slysta netgi ant parketo, jiems būtina uždėti ploną gumytę“, – paaiškino R. Lelekauskas. Jis pripažįsta, kad kainos per pastaruosius metus paaugo 10–15 proc., nes „viskas pabrango“. Kiek laiko tarnaus priklauso nuo avėtojo Štai Vilniaus centrinėje universalinėje parduotuvėje įsikūrusioje avalynės taisykloje protektorių užklijavimas kainuoja apie 20 eurų. „Ant moteriškų batų priekinės dalies kainuoja 10 eurų, vyriškų – 13 eurų, ant kulno dalies moteriškų žieminių – 9 eurus, vyriškų – 12 eurų. Moteriškiems batams viso išeina apie 20 eurų, vyriškiems – apie 25 eurus“, – pasakoja meistrė Albina Saulėnienė. Tačiau sumokėjus šią sumą mažiausiai metus apie batų paklijavimą galima bus negalvoti. „Aišku, čia priklauso nuo žmogaus, kaip jis avi tuos batus, tačiau mažiausiai sezoną nešiojasi tikrai gerai, o jeigu truputį ir atsiklijuoja – mes priklijuojame nemokamai, jei mūsų kaltė. Naudojame tik itališkas medžiagas, nenaudojame paprastos gumos. Itališki protektoriai yra brangūs, tačiau labai gerai nešiojasi“, – tvirtina ji. A. Saulėnienė pažymėjo, kad pristačius batus, klientas pasiimti juos gali jau kitą dieną, o ilgiausiai trunka klijų džiuvimo procesas.