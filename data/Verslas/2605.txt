Pavyzdžiui, sąskaitos atidarymas nerezidentams kainuos ne 100 Eur, kaip yra dabar, o 200 Eur. Klientais nerezidentais bankas laiko „visus fizinius asmenis, išskyrus asmenis, kurie laikomi rezidentais“. Rezidentu laikomas teisėtai Lietuvoje ar kitose ES valstybėse narėse gyvenantis fizinis asmuo. Branginamas ir pinigų pervedimas banko skyriuje. Banko viduje į savo ar kito kliento sąskaitą pinigų pervedimas kainuos nebe 3 Eur, kaip yra dabar, o 5 Eur. Taip pat branginamas ir SEPA pinigų pervedimas banko skyriuje. Banko skyriuje įnešti grynųjų į sąskaitą taip pat kainuos daugiau. Dabar ši paslauga atsieina 0,15 proc. ir 3 Eur, jei pinigus banknotais įneši į savo sąskaitą. Nuo kovo 13 d. ši paslauga kainuos 0,3 proc. ir 5 Eur. Įnešant pinigus monetomis – 5 proc. ir 5 Eur. Grynųjų pinigų pervedimas užpildžius įmokų ir mokesčių blanką kainuos 0,3 proc. ir 5 Eur, o ne 3 Eur kaip dabar. Debeto kortelės „MasterCard“ išdavimas bus nemokamas (dabar 1 Eur), tačiau mėnesinis jos aptarnavimo mokestis didinamas nuo 0,55 Eur/mėn. iki 0,70 Eur/mėn. Su šia kortele išgryninti pinigus SEB ir „Luminor“ (buvusio DNB banko) bankomatuose nuo kovo 13 d. bus 0,4 proc. išmokamos sumos, bet ne mažiau kaip 0,4 Eur. Dabar galiojantis mokestis – 0,4 proc. išmokamos sumos, bet ne mažiau kaip 0,29 Eur. Šis mokestis yra taikomas klientui viršijus nemokamą grynųjų pinigų paėmimo iš bankomatų limitą arba jei jo kortelė tokio limito neturi. Klientai, kurie naudojasi paslaugų planais, turi nemokamą grynųjų paėmimo iš bankomatų limitą. Pvz., plano „Sumanu“ turėtojai kas mėnesį gali nemokamai iš SEB ir „Luminor“ (anksčiau DNB) bankomatų kas mėnesį pasiimti 550 eurų. Lizingo sutarties sudarymas banko skyriuje nuo kovo 13 d. kainuos mažiausia 250 Eur, o dabar – 150 Eur. Vartojimo kredito sutarties mokestis brangs nuo 1 proc. sutarties vertės, bet ne mažiau kaip 28,96 Eur iki 1,5 proc., bet ne mažiau kaip 50 Eur. Minimalus būsto kredito sutarties mokestis didinamas nuo 144,81 Eur iki 150 Eur. Mokestis už sutikimą pakartotinai įkeisti turtą kitam kreditoriui – nuo 115,85 Eur iki 150 Eur. Paprašytas pakomentuoti paslaugų kainų pokyčius SEB bankas informavo, kad nuo kovo 13 d. nebetaikys kortelės išdavimo mokesčio privatiems ir verslo klientams, užsisakantiems pagrindines „MasterCard“ debeto korteles. Kiekvieną mėnesį bus taikomas tik kortelės naudojimo mokestis. Kiti įkainių pakeitimai esą daugiausiai susiję su grynųjų pinigų operacijomis ir lėšų pervedimu banko skyriuose, mokėjimo kortelėmis ar kai kuriomis kitomis banko paslaugomis: lizingu, SEB fondais, čekiais, paslaugomis nerezidentams. SEB banko paslaugų planų sudėtis ir mokesčiai nekeičiami. SEB Mažmeninės bankininkystės tarnybos vadovo Vaido Žagūnio teigimu, visuomenei vis dažniau atsisakant grynųjų pinigų, bankas stengiasi ir toliau skatinti atsiskaitymą kortelėmis. „Pastaruoju metu įdiegėme ir pasiūlėme daug skaitmeninių sprendimų klientams, kaip naudotis banko paslaugomis nevykstant į banko skyrių. <...> Vartojimo paskolos paraišką klientai jau taip pat gali pateikti internetu ir sulaukti sprendimo vos per kelias minutes. Taip pat investavome į bankomatų tinklo atnaujinimą ir didinome prekybos vietų, kuriose galima pasiimti grynųjų pinigų atsiskaitant kortele, skaičių. Taigi įkainių pakeitimai paskatins klientus naudotis patogia, saugia ir pigia ar net nemokama savitarna ir elektroninėmis banko paslaugomis, o į skyrių užsukti dėl finansinės konsultacijos. Visuomet bus pigesnės paslaugos, kurios teikiamos elektroniniu, skaitmeniniu būdu ar klientams naudojantis savitarna, negu tos, kurias banko darbuotojai teikia rankiniu būdu“, – komentavo V. Žagūnis. Kaip skelbiama 2017 m. trijų ketvirčių veiklos ataskaitoje, SEB bankas turėjo vien 450 tūkst. interneto banko vartotojų. Per 2017 metų pirmus tris ketvirčius SEB bankas uždirbo 65 mln. Eur neaudituoto grynojo pelno. SEB banko grupės 2017 m. trijų ketvirčių pajamos buvo 129,6 mln. Eur. Savo įkainius keičią ir bankas „Luminor", daugiau skaitykite čia.