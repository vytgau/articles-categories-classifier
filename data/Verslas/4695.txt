Konkurencijos tarybos narys Elonas Šatas sakė, kad tarybai nustačius, jog nustatytų įsipareigojimų nesilaikoma, sandoris gali apskritai neįvykti. „Kol nėra surastas parduotuvių pirkėjas ar pirkėjai, kurie atitinka keliamus reikalavimus, kol taryba neįvertins, kad tie pirkėjai tinkami, jog galėtų būti veiksminga konkurencija, kol „Rimi“ negalės sudaryti sutarčių dėl parduotuvių perleidimo, tol sandoris negalės būti baigtas. Bet jeigu taryba įvertintų, kad pirkėjai yra tinkami ir „Rimi Lietuva“ su jais sudaro sutartį, kuria įsipareigoja parduotuves perleisti, tada jau „Rimi Lietuva“ gali perimti „Iki“ kontrolę. Iki to laiko „Rimi“ ir „Iki“ veikia atskirai, nepaisant mūsų nutarimo“, - sakė E. Šatas. Anot jo, net ir po sandorio užbaigimo Konkurencijos taryba stebės kaip laikomasi kitų susitarimo sąlygų, kurios nustatytos spalio pradžioje paviešintuose „Rimi Lietuvos“ pasiūlytuose įsipareigojimuose. „Kritinis momentas yra tai, kad dar nieko neįvyko. Mes sakome, kad matome galimybę užbaigti sandorį, bet tik tuomet, kai bus surasti tinkami pirkėjai ir su jais pasirašytos sutartys, tada galimas kontrolės perėmimas. Jeigu perėmus kontrolę, nėra sutvarkomi kiti dalykai, sandoris gali neįvykti ir reikės grįžti į pradinę padėtį. Pavyzdžiui, jei pirkėjas faktiškai neperima parduotuvės nepaisant to, kad yra susitarta. (...) Galiausiai svarbu, kad tos parduotuvės būtų perleistos, ne tik susitarta jas perleisti, kad toje konkrečioje vietoje pradėtų veikti konkurentas“, - aiškino E. Šatas. Konkurencijos tarybos nario teigimu, sandorio baigimo ir 17 parduotuvių perleidimo terminai yra konfidencialūs. Pagal spalio pradžioje paviešintus „Rimi Lietuvos“ įsipareigojimus, parduotuvių perėmėjas privalo jose vykdyti mažmeninę prekybą kasdienio vartojimo prekėmis. Parduotuvės gali būti perleidžiamos perduodant nuomos sutartyse numatytas teises ir pareigas, subnuomojant parduotuvių patalpas arba nutraukiant esamas, o pirkėjui sudarant naujas nuomos sutartis. „Rimi Lietuva“ įsipareigojo susilaikyti nuo veiksmų, kurie gali padaryti neigiamą poveikį parduotuvių vertei ar konkurencingumui. Prekybos tinklo valdytoja taip pat įsipareigoja užtikrinti, kad ji ir parduotuvių perėmėjas susilaikys nuo mažmeninės prekybos perleidžiamose parduotuvėse nutraukimo, nebent to reikėtų dėl saugumo ar to reikalautų atsakingos institucijos. Perleidžiamų parduotuvių patalpose „Rimi Lietuva“ ar su ja susijusios įmonės 10 metų nuo jų perleidimo negalės jose vykdyti mažmeninės prekybos kasdienio vartojimo prekėmis, tačiau „Rimi“ ir toliau gali išlaikyti perleidžiamų patalpų nuosavybės ar nuomos teisę. Be to, „Rimi Lietuva“ negalės subnuomos pagrindais išsinuomoti patalpų iš jų pirkėjo. Toks draudimas galios 5 metus nuo parduotuvių perleidimo. Trečiadienį Konkurencijos taryba leido Švedijos „ICA Gruppen“ valdomai „Rimi Lietuvai“ įsigyti 100 proc. prekybos tinklą „Iki“ valdančios bendrovės „Palink“ akcijų iš Vokietijos „Rewe Group“ ir kitų akcininkų. Sandoriui užbaigti „Rimi Lietuva“ turi tretiesiems asmenims parduoti 17 „Rimi“ ir „Iki“ parduotuvių Vilniuje, Kaune, Klaipėdoje ir Panevėžyje. „ICA Gruppen“ trečiadienį pranešė, kad sandorį sieks užbaigti dar šiais metais, tačiau užtrukus parduotuvių pardavimo procesui, tai tikimasi padaryti per pirmąjį kitų metų ketvirtį. „Iki“ skelbia šiuo metu turinti 231 parduotuvę, „Rimi Lietuva“ - 56. „Maxima“ tinklą šiuo metu sudaro 238 parduotuvės, „Norfa“ - 144, „Lidl Lietuva“ - 30.