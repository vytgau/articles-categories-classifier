Ketvirtadienio rytas netoli Vilniaus esančiame Kreivalaužių kaime ramus. Saulę paslėpę sunkūs debesys lėtai slenka pavėjui, pušų viršūnes neseniai papuošė šerkšnas, o skruostus kandžioja lengvas šaltukas. Tylu viduržiemį ir tarp triaukščių daugiabučių įsikūrusioje vienintelėje kaimo krautuvėje. 9.50 val. pagal naująją tvarką alkoholio nenusipirksi. Kiek įtariai žurnalistą nužvelgęs tuo metu dirbęs krautuvės savininkas papasakojo, kad iki jo buvo sulaukęs tik vieno kliento. „Nusipirko kavos“, – paaiškino jis. Išmušus 10 val. jau laukiu ištroškusių pirkėjų. Bet jų nedaug – vienas atkulniuoja alaus, kitas išvažiuoja be alkoholio. „Pas mus jų nedaug, o ir tuos pamokiau, kad anksčiau 10 val. pirkti nebandytų“, – sakė krautuvės savininkas.  Vyras nuo sausio 1 dienos parduotuvės darbo laiką sutrumpino pusantros valandos: atsidaro 9 val., užsidaro 19 val., kai dar pernai dirbo nuo 8.30 iki 20 val. Sekmadieniais dabar užsidaro 15 val. Nuo sausio 1 dienos Lietuvoje įsigaliojo nauja prekybos alkoholiu tvarka. Anksčiau parduotuvėje jo įsigyti buvo galima nuo 8 iki 22 val., o dabar – nuo 10 iki 20 val., išskyrus sekmadienius, kai draudimas numatytas nuo 15 val. Baiminasi savavalių Jurbarko krašto verslininkų sąjungai vadovaujantis Vidas Šukys DELFI pasakojo, kad trumpinti savo parduotuvių darbo laiką buvo suplanavęs iš anksto. „Buvome įspėję gyventojus, pagaminti skelbimai. Mes ir sutrumpinome, nuo 10 iki 20 val. dabar dirbame, o sekmadieniais iki 15 val. Pas mus alus yra savitarnos skyriuje, kitas alkoholis už kasininkės sudėtas, bet yra tokia tendencija – pasiima, atkemša butelį. Ką paskui? Pas mus ten ir apsaugos nėra. Tai pasiims tą butelį, pames pinigus ir išeis. Tai mes nusprendėme prisitaikyti, jei valstybei taip tinka, mums tas pats – dirbsime trumpiau“, – pasakojo jis. Verslininkas dar sakė, kad šiuo metu labai atidžiai seka savo finansinę situaciją. „Iki šiol dirbo dvi pardavėjos pilnu etatu ir vienas vyras – puse. Tai jį atleidau. Likusioms atlyginimų nemažinsiu, bet ir nedidinsiu. Dabar visi galvoja, žiūri kaip bus per sausį. Aš irgi galvoju, gal vėliau valanda paankstinsime, pavyzdžiui, vasarą. Prekybos tinklai irgi turbūt žiūrės ir darbo laiką keis atitinkamai“, – dėstė jis. V. Šukys dar įspėjo apie didėsiančią šešėlinę ekonomiką. „Taškų buvo, yra ir jie toliau veiks. Blogiausias dalykas, kad dabar dalis žmonių į tuos taškus nueis ir po to į parduotuves nebegrįš“, – sakė jis. Nueis į „tašką“ ir nebegrįš Dėl populiarėsiančių „taškų“ įspėjo ir Panevėžio rajono tarybos narys, verslininkas Jonas Katinas. „Ten bus „žalia gatvė“ šešėliui. Patikėkit manimi, prisiveš bobutės iš Latvijos, iš Lenkijos pigaus alaus „puslėmis“ po du litrus. Cigarečių taškai Lietuvoje egzistuoja, tegul mane sušaudo, jei neegzistuoja. Dabar prisidės ir alkoholio. Mano galva, ne tokiais įstatymais reikėjo pradėti, o nuo gėrimo kultūros. Kaip dabar yra sekso pamokos mokyklose, tai reikia nebijoti dešimtokams ar vienuoliktokams mokinti, kaip per naujus metus išgerti šampano, 100 gramų, o ne butelį“, – kalbėjo jis. J. Katinas DELFI sakė, kad savo parduotuvių darbo laiko kol kas netrumpina. „Matysime, kas toliau dėsis, žmonės važiuoja vėliau iš darbo, irgi turi apsipirkti ir pieno, ir druskos. Tačiau nerimauju, kad toliau nuo Panevėžio esančios krautuvėlės tikrai trumpins, – sakė jis. – Supraskite, viena vargšė pardavėja kaime stovi krautuvėje, ateina drebančiomis rankomis koks „pijokas“, pasiima tą pūslę, išrauna, numeta pusantro euro ir eina pro duris. Neprivažinės ten policija, apsauginių irgi nepastatysi.“ Panevėžietis dar sakė labai nerimaujantis dėl užsienio turistų. „Didžiulė bėda yra su kavinėmis – žmonės, inteligentai, turistai, estai, suomiai, latviai po 20 val. pas mane užvažiuoja ir negaliu nunešti gero vyno butelį ant stalo, turiu išpilstyti. Sarmata Lietuvai. Šampano vakar latvių pora (vyras ir moteris) užvažiavo ir negaliu po 20 val. nunešti ant stalo. Čia didžiulė bėda. Vyrai po 20 val. jeigu susėda dviese ar trise padaryti gramą degtinėlės, tai reikalauja atnešti pilną užkištą butelį, atkišti prie jų akių ir tada palikti jiems tą butelį. Negalima palikti“, – pasakojo verslininkas. Vengė „provokacijų“ Tris parduotuves valdantis Jurbarko rajono verslininkų organizacijos pirmininkas Gintaris Stoškus pasakojo, kad sausį vykdo analizę. „Dabar atsidarome 8.30 val. ryte, vienur baigiame 19 val., kitur 19.30 val. Šį sekmadienį, siekdami išvengti galimų provokacijų, dirbome iki 15 val. Sausio 4 dieną buvo vienoje parduotuvėje atvejis, kai vienas vaikinas 9 val. nusipirko „Sprite“ buteliuką, išėjo, o ten važiavo policijos ekipažas ir liepė jam parodyti, ką pirko, liepė atsisegti striukę ir panašiai“, – pasakojo vyras. Pašnekovas teigė, kad papildomo galvos skausmo dėl darbo laiko pokyčių kyla su tiekėjais. „Nes jeigu sutrumpini darbo laiką, tai tiekėjams reikia keisti savo grafikus“, – paaiškino jis. G. Stoškus svarstė, kad rytais geriančių nėra labai daug, o ir tie prisitaikė. „Žmona pasakojo, kad nė vienas nebuvo atėjęs nuo 8 val., kad parduotų. Visi kaip susitarę ateina po 10 val. Žinoma, yra pasitaikę ir nemalonių dalykų. Lapkritį buvo incidentas, kai moteris, turinti problemų, parduotuvėje prašė duoti į skolą alkoholio, bet mes tokio dalyko nepraktikuojame. Tai ji puolė pardavėjai už gerklės, pastūmė, griebė už alaus ir pabėgo iš parduotuvės. Šiuo metu vyksta ikiteisminis tyrimas“, – sakė verslininkas.