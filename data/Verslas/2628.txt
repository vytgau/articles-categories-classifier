„Čia kaip motyvavimas daugiau, kad į tą verslą žiūrėti daugiau kaip savininkui, o ne tik samdomam darbuotojui. Manau, kad tai didelė paskata kiekvienam vadovui. Turint akcijų dar atsakingiau žiūrima į darbus“, – sakė A. Čebanauskas. Registrų centro duomenimis, sausio pradžioje iki šiol vienintele „Eikos statybos“ savininke buvusi nekilnojamojo turto plėtos bendrovė „Eika“, A. Čebanauskui perleido 25 proc. jos akcijų. A. Čebanausko teigimu, 2017-aisiais „Eikos statybos“ apyvarta augo daugiau nei dukart ir viršijo 20 mln. eurų. „Praėję metai buvo labai geri: apyvartą didinome daugiau nei du kartus, preliminariai bus virš 20 mln. eurų, vietoje buvusių 9,5 mln. eurų. Statėme „Lidl“, „Iki“ parduotuves, Regioninį skrydžių valdymo centrą, nemažai projektų darėme ir pačiai „Eikai“ – statėme daugiabučius Tuskulėnų ir Karaliaučiau gatvėse. Taigi metai buvo skirti stabilizavimui ir pajamų augimui“, – sakė A. Čebanauskas. Pasak jo, šiemet planuojama gerinti ir įmonės pelningumo rodiklius. „Metus pasitinkame labai sustiprėję, nes pernai nemažai investavome tiek į įrangą, technologijas, įvairias sistemas, žmogiškuosius išteklius. Todėl tikimės grąžos. Šiemet stengsimės ir toliau didinti apyvartą bei gerinti pelningumo rodiklius. Norėtume, kad užsakymų krepšelį perpus sudarytų privatūs ir valstybiniai užsakymai, nes paprastai vienas arba kitas užstringa, todėl geriau turėti daugiau tų šakų“, – aiškino A. Čebanauskas. „Eikos statybai“ A. Čebanauskas vadovauja nuo 2016-ųjų balandžio. Registrų centrui pateiktos finansinės ataskaitos duomenimis, 2016-aisiais bendrovės apyvarta augo 45,7 proc. iki 9,5 mln. eurų, ji uždirbo 8,7 tūkst. eurų grynojo pelno.