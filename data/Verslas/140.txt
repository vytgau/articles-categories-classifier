SEB banko užsakymu atliktas tyrimas rodo, kad šiuo metu optimistiškai nusiteikę 36 proc. gyventojų, kai prieš metus pajamų augimo tikėjosi 34 proc. Anot banko, taip pat 4 proc. punktais iki 40 proc. sumažėjo žmonių, manančių, kad jų pajamos nesikeis. „Žmonių lūkestį dėl ateities paprastai lemia ekonominė padėtis. Pastarieji dveji metai buvo gana sėkmingi - nedarbas mažėjo, užmokestis didėjo, todėl šiemet daugiau gyventojų prognozuoja, kad jų pajamos augs. Optimizmas yra labai svarbus šalies ekonomikai - kuo labiau gyventojai tikisi augančių pajamų, tuo drąsiau jie priima su finansais susijusius sprendimus“, - pranešime sakė SEB banko valdybos narys, Mažmeninės tarnybos direktorius Vaidas Žagūnis. Labiausiai augsiančias savo pajamas prognozuoja vyrai (43 proc.), 20-35 metų gyventojai (51 proc.) ir didžiausias pajamas uždirbantys asmenys (62 proc.). „Prognozuojant savo būsimas pajamas reikia atsižvelgti į ekonominius ciklus ir faktą, kad Lietuvos gerovė itin priklauso nuo eksporto, vadinasi, nuo situacijos užsienio rinkose. Vyresni žmonės dar prisimena buvusias krizes ir tai, kad netikėtai sumažėjo pajamos, todėl suprantama, kad jie pajamų augimą prognozuoja atsargiau“, - komentuoja V. Žagūnis. Daugiausia gyventojų teigė planuojantys pinigus išleisti kelionei - 38 procentai. Antras pagal populiarumą - būsto įrengimas, atnaujinimas, baldų pirkimas (23 proc.), trečias - buitinė technika (18 proc.), ketvirtas - automobilis (15 proc.). Ketvirtadalis Lietuvos gyventojų (24 proc.) brangių pirkinių neplanuoja. Daugiausia respondentų planuoja pirkti susitaupę - 72 proc., skolindamiesi - 14 procentų. Palyginti su praėjusiais metais, keliais procentais sumažėjo ketinančių pirkti susitaupius ir padaugėjo ketinančių pirkti skolinantis. Anot pranešimo, nuosaikią skolinimosi augimo tendenciją rodo ir SEB banko statistika. 2017 metais paskolinta 36,7 mln. eurų vartojimo kreditų, ir tai buvo dešimtadaliu daugiau negu 2016-aisiais. Beveik 8 proc. išaugo ir vidutinė vartojimo reikmėms imamos paskolos vertė - pernai ji buvo 3,99 tūkst. eurų. Tyrimo duomenimis, Lietuvos gyventojai labiau linkę skolintis su nuosavybe susijusiems pirkiniams: išmaniajam įrenginiui (29 proc.), automobiliui (23 proc.), buitinei technikai (17 proc.), kompiuterinei technikai (14 proc.), būstui įrengti, atnaujinti, baldams pirkti (13 proc.). Nors kelionė, pagal tyrimą, yra populiariausias planuojamas pirkinys, jai skolinasi 7 proc. respondentų. Lietuvos gyventojų apklausą SEB banko užsakymu atliko žiniasklaidos planavimo agentūra „Mindshare“, internetu apklaususi 674 vyresnius negu 20 metų amžiaus šalies gyventojus.