Gavus Latvijos konkurencijos tarybos leidimą, trečiadienį buvo užbaigtas sandoris dėl Baltijos šalių TV3 žiniasklaidos grupės įsigijimo iš Švedijos koncerno „Modern Times Group“ (MTG). Verslą įsigijusi pasaulinė fondų valdymo bendrovė „Providence Equity Partners“ jo valdymą perduoda Latvijoje registruotai bendrovei „All Media Baltics“. Rygoje vykusioje spaudos konferencijoje „All Media Baltics“ valdybos pirmininkas Pierre'as Danonas kalbėjo apie tai, kad bendrovė nusiteikusi investuoti į šio verslo plėtrą. Tai darydama ji esą stengsis atsižvelgti į turinio vartojimo ir technologijų pokyčius: bus vystomos tiek įprasto, tiek atidėto žiūrėjimo televizijos galimybės, siekiama, kad turinys būtų pasiekiamas per kuo daugiau skirtingų platformų, vartotojams bus siūlomas tiek vietinis, tiek trečiųjų šalių kurtas turinys, be to, planuojama pradėti kai kurių renginių aukštos raiškos transliacijas. Primename, kad „Providence Equity Partners“ televizijos kanalą „TV3“ šių metų kovą už 115 mln. eurų įsigijo iš bendrovės „Modern Times Group“ (MTG). Tada ji kartu įsigijo ir kitus MTG verslus Baltijos šalyse – televizijos kanalus TV6, TV8, 3+, radijo stotis bei interneto portalus, mokamą televiziją „Viasat” ir vaizdo transliacijų internetu platformą „Viaplay”. „Providence Equity Partners“ taip pat priklauso Lietuvos ir Latvijos mobiliojo ryšio operatorė „Bitė“. Gegužę paaiškėjo, kad „Providence Equity Partners“ įsigijo TV3 grupę per kontroliuojamą telekomunikacijų bendrovę „Bitė Lietuva“. Leidimus sandoriui jau buvo suteikusios Lietuvos konkurencijos taryba bei Lietuvos radijo ir televizijos komisija. Lietuvoje TV3 verslui toliau vadovaus dabartinė vadovė Laura Blaževičiūtė, jam vadovaujanti nuo 2008 metų pabaigos. Dešimtį profesinio gyvenimo metų dalinau tarp žiniasklaidos ir viešųjų ryšių. Vedžiau laidą radijo stotyje „Start FM“, dirbau dienraštyje „Vilniaus diena“, buvau atstove spaudai Baltijos televizijoje ir įstaigoje MOSTA. Be to, visada domėjausi rinkodara - esu baigusi verslo ir vadybos studijas. Džiaugiuosi, kad atsiradus visas šias temas apimančiam portalui M360, būdama jo redaktore galiu suderinti visas mylimas veiklos sritis.