„Brent“ rūšies naftos ateities sandorių kaina krito 7 centais, iki 65,05 dolerio už barelį. JAV „West Texas Intermediate“ (WTI) nafta atpigo 3 centais, iki 61,16 dolerio už barelį. „Brent“ ir WTI šią savaitę atitinkamai krito 0,7 ir 1,4 proc. Keli pranešimai šią savaitę vėl nukreipė investuotojų dėmesį į numatomą naftos tiekimo augimą. Tarptautinė energetikos agentūra (TEA) ketvirtadienį paskelbė skaičiuojanti, kad tiekimo apimtys iš OPEC nepriklausančių valstybių šiemet išaugs 1,8 mln. barelių per parą. Palyginimui, pernai minėtasis rodiklis augo 760 tūkst. barelių per parą. Numanomas tiekimo augimas yra didesnis nei paklausos, kuri, pasak TEA, šiemet turėtų augti 1,5 mln. barelių per parą. Agentūra taip pat pranešė, kad komercinės naftos atsargos pramoninėse šalyse sausį augo pirmą kartą per septynis mėnesius. Savo ruožtu JAV trečiadienį paskelbė, kad šalies naftos atsargų augimas praėjusią savaitę siekė 5 mln. barelių bei pranoko analitikų prognozes. Ši statistika tiesiogiai daro neigiamą įtaką OPEC bei Rusijos pastangoms mažinti nuo 2014-ųjų susidariusį pasaulinį naftos perteklių. OPEC bei kai kurios kitos valstybės 2017 m. sausį pradėjo savanoriškai mažinti gavybos apimtis, siekdamos sumažinti kainas slegiantį naftos rinkos perteklių.