Sprendimas buvo priimtas sekmadienį vykusio valdybos susitikimo metu. „Toshiba“ iš viso išleis 2,28 mlrd. naujų akcijų, kuriomis tikimasi kapitalą papildyti 600 mlrd. jenų (5,3 mlrd. dolerių). Finansavimo procesas turėtų baigtis iki gruodžio 5 d. Viena akcija kainuos 262,8 jenos – 10 proc. mažiau, nei penktadienio prekybos pabaigoje. Naujai išleistų akcijų skaičius sudaro maždaug pusę akcijų, kuriomis šiuo metu prekiauja „Toshiba“. „Toshiba“ į itin keblią situaciją pateko dėl jai priklausančios JAV branduolinės energetikos įmonės „Westinghouse“, kuri pastaraisiais metais praradinėjo milijardus dolerių. Tam, kad išliktų versle, „Toshiba“ nusprendė už maždaug 18 mlrd. dolerių parduoti savo atminties lustų padalinį.