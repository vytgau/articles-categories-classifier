Sukčiavimo atvejų Lietuvoje mažėja, tačiau jų vis dar pasitaiko. Tikrina tarptautiniame registre Norint įregistruoti transporto priemonę, „Regitroje“ reikia pateikti tam tikrus dokumentus, kurie leistų ją identifikuoti. Tai gali būti atitikties ar registracijos liudijimai. Jei įsigyta transporto priemonė buvo anksčiau registruota ne Europos Ekonominės Erdvės šalyje ar Šveicarijoje, bus prašoma pateikti ekspertų išvadą (techninės ekspertizės įmonės). „Šie dokumentai yra vieninteliai duomenų šaltiniai, kuriais remiantis registruojamos transporto priemonės techniniai duomenys yra perkeliami į šalies registrus. Deja, praktikoje pasitaiko atvejų, kai asmenys bando suklastoti transporto priemonės dokumentus ir jos duomenis. Tai yra neteisėta veikla, todėl visais atvejais, kai „Regitros“ darbuotojai aptinka dokumento klastojimo požymių, informaciją apie tai perduoda policijai“, – teigia „Regitros“ Komunikacijos skyriaus jaunesnioji specialistė Emilija Bardauskienė. Siekiant užkirsti kelią tokiam sukčiavimui, „Regitros“ darbuotojai visada patikrina dokumento ir jame esančių įrašų tikrumą. Tam yra pasitelkiamos specialios technikos priemonės, kurios leidžia pamatyti, ar nėra dokumento padirbimo, duomenų klastojimo požymių. „Taip pat duomenys yra patikrinami informacinėje sistemoje EUCARIS. Joje valstybės keičiasi duomenimis apie jų šalyse registruotas transporto priemones. Tokia informacija padeda kitų šalių institucijoms įvertinti transporto priemonių duomenų tikrumą. Taip pat gali padėti tiriant nusikaltimus, susijusius su transporto priemonėmis, kadangi šalys apsikeičia ne tik techniniais jų duomenimis, bet ir informacija apie transporto priemonių ar jų dokumentų vagystės faktus, įkeitimus, areštus, prarastus dokumentus ir registracijos numerio ženklus“, – sako E. Bardauskienė. Motociklai – ne išimtis Registruojant motociklą jokios išimtys netaikomos. „Kalbant konkrečiai apie motociklų registraciją, jos metu atliekamos visos tos pačios procedūros kaip ir registruojant bet kokią kitą transporto priemonę. Tais atvejais, kai bandoma klastoti dokumentus ir nurodyti mažesnę motociklo galią nei ji yra iš tiesų, greičiausiai bandoma apeiti kai kurias taisykles. Pavyzdžiui, reikalaujamą amžiaus cenzą ar vairavimo stažą. Kaip ir buvo minėta, tokie sukčiavimo atvejai yra perduodami teisėsaugos institucijoms“, – sako E. Bardauskienė. A1 kategorijos motociklą, kurio galia neviršija 11kW, leidžiama vairuoti nuo 16 metų. Tuo tarpu A2 kategorijos motociklą, kurio galia ne didesnė kaip 35 kW, galima vairuoti nuo 18 metų. Dar galingesnio – A kategorijos motociklo – vairuotojo pažymėjimas išduodamas tik nuo 20 metų ir turint bent 2 metų A2 kategorijos transporto priemonių vairavimo stažą. Būtent noras apeiti šiuos apribojimus lemia sukčiavimo atvejus. „Šiais metais „Regitra“ policijai pranešė apie 9 atvejus, kai galimai buvo suklastoti transporto priemonės dokumentai arba juose esantys įrašai. Palyginimui, 2016 m. buvo pranešta apie 25 tokius atvejus, 2015 m. – apie 34“, – skaičiuoja E. Bardauskienė. Saugikliai – dėl pačių motociklininkų Kitas atvejis, kai jau priregistruoti motociklai perdirbami taip, kad jų galia būtų didesnė. Tai tiesus kelias į nelaimę, sako Lietuvos kelių policijos vadovas Vytautas Grašys. Beje, pareigūnas ir pats ilgą laiką vairuoja motociklą, tad kalba iš savo patirties. Be to, perdirbus variklį gali kilti nemažai kitų problemų. „Jei motociklas perdirbamas ir neatitinka dokumentuose nurodytų savybių, tai ir draudimas šiuo atveju negalios. Tikėtina, kad jei motociklas perdirbtas ir viršys vairuotojui leistiną galią, vėlgi tai motociklo vairuotojas bus traktuojamas kaip neturintis teisės vairuoti tokios transporto priemonės. Kitas dalykas, atliekant techninę apžiūrą kils abejonių dėl motociklo galingumo ir tokiu atveju gali tekti atlikti techninę ekspertizė, ar transporto priemonė nėra perdirbta“, - DELFI teigė V. Grašys. Kelių policijos vadovas teigia, kad visi apribojimai taikomi ne kam kitam, o patiems motociklininkams apsaugoti. „Apribojimai, kurie taikomi vairuotojams dėl amžiaus ar dėl galingumo, yra saugiklis apsaugoti pačius motociklų vairuotojus. Motociklas yra padidintos rizikos transporto priemonė ir reikia turėti tam tikrus gebėjimus, kompetencijas, tą pačią vairavimo patirtį, kad galėtų vairuoti galingesnį motociklą. Tai galiu patvirtinti ir kaip Kelių policijos vadovas, ir kaip motociklą vairuojantis vairuotojas. Vairuoju jau labai ilgai, todėl galiu kalbėti iš savo patirties. Per didelė galia gali pakišti koją. Keičiant variklio galią, keičiasi ir pačio motociklo parametrai, o visa motociklo konstrukcija yra orientuota į būtent tos galios variklį. Jei galia didinama, tai atsiranda rizika, kad tam tikrų apkrovų ji gali neatlaikyti“, - sako V. Grašys.