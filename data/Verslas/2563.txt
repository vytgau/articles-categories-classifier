Planuojama, kad įrengus apsaugotus kairiuosius posūkius Žirmūnų g. sankryžoje bei įjungus šviesoforus nereguliuojamose Žirmūnų ir Kalvarijų g. pėsčiųjų perėjose, visi eismo dalyviai bus saugesni, rašoma pranešime spaudai. „Per 2014-2016 m. sankryžoje ties pastatu, esančiu Žirmūnų g. 67, taip pat nereguliuojamose pėsčiųjų perėjose ties pastatais, esančiais Žirmūnų g. 87 ir Kalvarijų g. 294, buvo užfiksuoti net 7 eismo įvykiai, kurių metu sužeisti 9 žmonės. Dėl besivystančių aplinkinių teritorijų ir atsirandančių naujų traukos objektų čia didėja pėsčiųjų, dviratininkų bei motorinio transporto priemonių srautai“, – pranešime spaudai cituojamas „Susisiekimo paslaugų“ Bendrųjų reikalų departamento vadovas, vykdantis direktoriaus funkcijas Vaidotas Meškauskas. Transporto srautų reguliavimą užtikrins išmanieji eismo srautų jutikliai, pėsčiųjų ir dviratininkų patogumui įrengti atskiri šviesoforai bei sensoriniai mygtukai, o silpnaregiams kirsti gatvę padės specialūs garsiniai signalai, kurių garso lygis reguliuojamas automatiškai prisitaikant prie aplinkos triukšmo. Eismo situacija Žirmūnų ir Kalvarijų gatvėse bus stebima naujai įrengtomis visą parą veikiančiomis vaizdo stebėjimo kameromis. Ties pėsčiųjų perėja taip pat įrengti specialūs greičio fiksavimo įrenginiai, kurie informaciją apie leistino greičio pažeidimus operatyviai perduos eismo reguliavimo įrangai, o tai leis artimiausiame šviesofore trumpam įjungti raudoną signalą, jog būtų užtikrinti saugaus leistino greičio rodikliai. Planuojama, kad įrengimo darbai bus užbaigti ir šviesoforai įjungti jau šį savaitgalį, sausio 20–21 dienomis. Eismo reguliavimo programos jau yra paruoštos bei išbandytos, o šviesoforų valdymo derinimo darbai bus atliekami iki sausio 26 d., ir jie vyks ne piko metu – siekiant kuo mažiau trikdyti įprastą eismo judėjimą, šviesoforų reguliavimo ir programų derinimo darbai nebus atliekami nuo 7 iki 9 val. ir nuo 16 iki 19 val. Naujai įrengtos eismo reguliavimo įrangos paleidimo, derinimo ir kalibravimo metu galimas laikinas šviesoforų išjungimas arba perjungimas į mirksėjimo režimą. Eismo saugumą sankryžoje darbų vykdymo metu užtikrins eismo reguliuotojai, esant poreikiui – ir policijos pareigūnai. 