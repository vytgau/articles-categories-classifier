Respublikonų kontroliuojamas JAV Senatas patvirtino biudžeto planą 2018 fiskaliniams metams, siekiant įgyvendinti mokesčių karpymo planą be demokratų palaikymo. Lūkesčiai dėl mokesčių karpymo padėjo kilti rinkoms, nes tikimasi, kad šis ėjimas paskatins ekonomikos ir infliacijos augimą. Be to, įsibėgėjo ir trečiojo ketvirčio finansinių ataskaitų skelbimo sezonas. Iš 74 savo ataskaitas paskelbusių „S&P 500“ sąrašo bendrovių 73 proc. pralenkė analitikų prognozes. Tuo tarpu ketvirtadienį „Dow Jones“ ir „S&P 500“ indeksai ėmė kilti po to, kai leidinys „Politico“ pranešė, kad pagrindiniu kandidatu į JAV federalinio atsargų banko (FED) pirmininko postą yra agresyvesnės monetarinės politikos šalininkas Jerome'as Powellas. Penktadienį „Dow Jones Industrial Average“ indeksas kilo 0,2 proc., iki 23 208,38 punkto. „S&P 500“ šoktelėjo 0,26 proc., iki 2 568,88 punkto, o „Nasdaq Composite“ kilo 0,39 proc. bei pasiekė 6 630,99 punkto žymą.