Kaip teigiama pranešime, metinei infliacijai daugiausia įtakos turėjo kietojo kuro, restoranų, kavinių ir panašių įstaigų viešojo maitinimo paslaugų, pieno ir jo produktų, sūrio ir kiaušinių, tabako gaminių kainų padidėjimas bei farmacijos gaminių, spirituotų gėrimų, kavos arbatos ir kakavos kainų sumažėjimas. Tuo metu vartojimo prekių kainos kovą, palyginti su vasariu, padidėjo 0,3 proc., paslaugų - 0,6 proc. Valstybės ir savivaldybių institucijų administruojamos vartojimo prekių ir paslaugų kainos padidėjo 0,2 proc., rinkos kainos - 0,4 proc. Kovą, palyginti su vasariu, dėl naujų pavasario sezono kolekcijų pasirodymo drabužių ir avalynės kainos padidėjo 4,2 proc. Alkoholinių gėrimų ir tabako gaminių bendrą kainų pokytį - 1,1 proc. didėjimą - nulėmė tabako gaminių, alaus, vyno ir vyno produkcijos, spirituotų gėrimų kainų padidėjimas. Tabako gaminių kainų didėjimui įtakos turėjo nuo šių metų kovo 1 dienos jiems taikomas didesnis akcizo tarifas. Iš įvairių prekių ir paslaugų daugiausia - 0,6 proc.- pabrango laidojimo ir kirpyklų paslaugos, bet atpigo asmens priežiūros prietaisai, reikmenys ir priemonės. Tuo metu viešbučių, kavinių ir restoranų kainų 0,4 proc. didėjimą nulėmė viešojo maitinimo ir viešbučių paslaugų kainų padidėjimas. Transporto prekių ir paslaugų kainų 0,2 proc. didėjimą nulėmė degalų kainų sumažėjimas. Kaip teigiama pranešime, kovą taip pat užfiksuotas didelis ilgavaisių agurkų, avokadų, vynuogių, cukraus, aliejaus, kavos, ryžių kainų mažėjimas bei žiedinių kopūstų, bananų, traškučių, margarino, tešlos gaminių su mėsa, vaisių ir daržovių sulčių kainų didėjimas. Šių metų kovą, palyginti su praėjusių metų kovu, valstybės ir savivaldybių institucijų administruojamos kainos padidėjo 0,7 proc., o rinkos kainos - 3 proc.