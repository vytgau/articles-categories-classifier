Vytautas Kamblevičius ir Remigijus Žemaitaitis užregistravo siūlymą kitų metų biudžete rūmams nenumatyti lėšų, nes, jie pastaruoju metu esą nesugeba atstovauti žemdirbių interesams. Laikinasis žemės ūkio rūmų pirmininkas Sigitas Dimaitis BNS sakė, jog iš valstybės gaunami pinigai naudojami pagal paskirtį. „Vargšai Seimo nariai. Ten prirašyta absoliučių nesąmonių. Lyg pinigai duodami šiaip sau. Jie nėra duodami šiaip sau. Jie turėtų žinoti, kad biudžetas valstybės yra programinis, yra programa „Žemdirbių savivaldos stiprinimas“. Vykdydami programą, turime atlikti begalę darbų“, - tvirtino S. Dimaitis. Anot jo, Žemės ūkio rūmai visas funkcija atliekas gerai, todėl naikinti finansavimą nėra priežasties. Tuo metu Seimo nariai tikina, kad Žemės ūkio rūmai negirdi žemdirbių lūkesčių ir nemato jų problemų, todėl lėšos turėtų būti skiriamos tiesiogiai asociacijoms, kurios atstovauja žemdirbiams. Jie taip pat kritikuoja, jog rūmai nuo praėjusių metų pabaigos nesugebėjo išsirinkti pirmininko. Jį išrinkti šiemet bandyta du kartus, tačiau kandidatai surinkdavo po vienodą skaičių balsų ir rinkimai neįvykdavo. Dabar pirmininką ketinama rinkti kitų metų pradžioje. Buvęs rūmų vadovas Andriejus Stančikas pernai spalį išrinktas Seimo nariu ir atsisakė šių pareigų. Rūmai iš valstybės biudžeto pernai gavo 369 tūkst. eurų, jų pajamos 2016 metais siekė 1,204 mln. eurų.