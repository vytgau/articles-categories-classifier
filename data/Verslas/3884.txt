Apie tai DELFI prabilęs Lietuvos valstiečių ir žaliųjų frakcijos seniūnas Ramūnas Karbauskis sako, kad „valstiečiai“ svarsto siūlyti įstatymo pataisas, pagal kurias vienas verslo subjektas negalėtų rinkoje užimti daugiau nei 10 procentų visos rinkos. Tai esą padidintų konkurenciją tarp verslo dalyvių, kas sąlygotų prekių ir paslaugų kainų mažėjimą. „Tokias pataisas įregistruosime artimiausiu laiku. Konkurencijos didinimas yra sveika poveikio priemonė, leidžianti išlošti vartotojui“, - sakė R. Karbauskis. Šiuo metu Lietuvoje galiojantis Konkurencijos įstatymas numato atvejus, kada verslo subjektams taikoma dominuojanti padėtis, t.y. vieno ar daugiau ūkio subjektų padėtis atitinkamoje rinkoje, kai tiesiogiai nesusiduriama su konkurencija arba kuri sudaro galimybę daryti vienpusę lemiamą įtaką atitinkamoje rinkoje veiksmingai ribojant konkurenciją. Konkurencijos įstatymo 2 straipsnis teigia, kad jeigu neįrodoma priešingai, laikoma, kad ūkio subjektas (išskyrus mažmenine prekyba besiverčiantį ūkio subjektą) užima dominuojančią padėtį atitinkamoje rinkoje, jeigu jo rinkos dalis sudaro ne mažiau kaip 40 procentų. Jeigu neįrodoma priešingai, laikoma, kad kiekvienas iš trijų ar mažesnio skaičiaus ūkio subjektų (išskyrus mažmenine prekyba besiverčiančius ūkio subjektus), kuriems tenka didžiausios atitinkamos rinkos dalys, kartu sudarančios 70 procentų ar didesnę atitinkamos rinkos dalį, užima dominuojančią padėtį. Jeigu neįrodoma priešingai, laikoma, kad mažmenine prekyba besiverčiantis ūkio subjektas užima dominuojančią padėtį atitinkamoje rinkoje, jeigu jo rinkos dalis sudaro ne mažiau kaip 30 procentų. Jeigu neįrodoma priešingai, laikoma, kad kiekvienas iš trijų ar mažesnio skaičiaus mažmenine prekyba besiverčiančių ūkio subjektų, kuriems tenka didžiausios atitinkamos rinkos dalys, kartu sudarančios 55 procentus ar didesnę atitinkamos rinkos dalį, užima dominuojančią padėtį. Pasak R. Karbauskio, jų planuojamas siūlymas pirmiausiai galėtų paliesti Lietuvos vaistinių ir didžiųjų prekybos centrų tinklus. Esą ketinama į rinką įsileisti užsienio investuotojus. Konkurencijos tarybos pirmininkas Šarūnas Keserauskas DELFI teigė kol kas negavę jokio pasiūlymo dėl Konkurencijos įstatymo pakeitimo. „Kadangi nesame susipažinę nei su siūlymo turiniu, nei su tokios iniciatyvos tikslais, būtų neprofesionalu komentuoti detaliau neįsigilinus. Tačiau jeigu siūlymas keisti Konkurencijos įstatymą bus pateiktas oficialiai, būtinai dalyvausime diskusijoje“, - DELFI teigė Š. Keserauskas. Seimo opozicinės Liberalų frakcijos atstovė Aušrinė Armonaitė taip pat sakė dar nieko negirdėjusi apie tokią „valstiečių“ iniciatyvą. „Nelabai suprantu, ką R. Karbauskis čia siūlo, neteko skaityti projekto. Jeigu toks yra, turėčiau pasigilinti“, - sakė Seimo narė. R. Karbauskis tikino, kad įstatymo pakeitimo projektas bus įregistruotas artimiausiu metu. Panašu, kad jis gali sulaukti ne tik valdančiųjų, bet ir opozicijos palaikymo. Opozicinės Tėvynės sąjungos – Lietuvos krikščionių demokratų partijos atstovas Seime Rimantas Jonas Dagys DELFI teigė iš principo teigiamai vertinantis tokią iniciatyvą, tačiau, pasak parlamentaro, jis labiau palaikytų ne užsienio žaidėjų atėjimą į Lietuvos verslo rinką, bet vietos smulkiojo verslo įtraukimą. „Kaip matome, „Lidl“ tinklo atėjimas į Lietuvą nepateisino tų lūkesčių, kuriuos buvo į juos sudėję vartotojai. Aš prioritetą teikčiau vietos smulkių ir vidutinių verslininkų įtraukimui į rinką ir jų galimybių dalyvauti konkurencijos kovoje stiprinimą. Kainų mažėjimą būtent ir lemia smulkaus ir vidutinio verslo galimybė lygiaverčiai konkuruoti rinkoje. Kita vertus, turėtume labai gerai apgalvoti ir apie saugiklius, kad neatsitiktų taip, jog dabar prekybos centrų rinką pasidaliję rinkos dalyviai pristeigs įvairių smulkių įmonių ir iš esmės visas verslas išliks jų rankose ir toliau“, - sakė konservatorius R. J. Dagys.