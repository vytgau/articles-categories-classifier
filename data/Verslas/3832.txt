„Maximos“ generalinė direktorė Kristina Meidė įsitikinusi, kad valstybės ateičiai svarbus verslas, kuris bendruomeniškumą ir socialinę atsakomybę suvokia kaip neatsiejamą savo veiklos dalį. „Šiuo metu veikiame visoje Lietuvoje - esame integrali didžiųjų miestų ir mažesnių miestelių dalis. Bendruomenės stiprinimas - nuoseklus ir kryptingas mūsų visų darbas, prie kurio prisideda kiekvienas iš 16 tūkst. įmonės darbuotojų. Visuomet stengiamės atsižvelgti į bendruomenės poreikius, prisidėti prie švaresnės ir gražesnės aplinkos, kuri būtų funkcionali ir naudinga gyventojams bei miesto svečiams. Džiaugiuosi, jog prisidedame prie tokių reikšmingų paramos akcijų kaip „Maltiečių sriuba“, „Maisto bankas“, Mamų unijos rengiama iniciatyva „Reikia draugų“. Šiais metais organizuodami projektą „Mes - bendruomenė“ nusprendėme orientuotis į jaunimo užimtumo projektus, padedančius augti naujai kartai. Norime prisidėti prie jų įpročių formavimo, paskatinti laisvalaikį leisti prasmingai. Remdami Lietuvos vaikus mes įgaliname jaunąją, valstybės ateitį kursiančią kartą“, - sako K. Meidė. Viena reikšmingiausių „Maxima“ iniciatyvų - trečius metus vykdomas projektas „Mes - bendruomenė“. Projekto laimėtojams prekybos tinklas skiria 70 proc. idėjai įgyvendinti reikalingo finansavimo. Iš viso jaunimo užimtumo skatinimo programas sumaniusioms savivaldybėms ir bendruomenėms šiemet buvo padalintas 60 tūkst. eurų siekiantis paramos fondas. Pasak „Maxima LT“ pranešimo, iš beveik 40-ties projektų „Mes - bendruomenė“ pateiktų idėjų buvo atrinktos šešios, kurios bus įgyvendintos Vilniuje, Rokiškyje, Kupiškyje, Marijampolėje, Neringoje bei Šilalėje. „Maxima“ skatina mokinių pažangumą ir gabumų tobulinimą penkioliktus metus vykdydama projektą „Lietuvos Maksimalistai“, taip pat aktyviai bendradarbiauja su labdaros ir paramos fondu „Mamų unija“, draugija „SOS vaikų kaimas“, „Maisto bankas“, „Ankstukai“ ir kt., kasmet prisijungia prie paramos vaikams projekto „Išsipildymo akcija“. Nacionalinį atsakingo verslo apdovanojimą inicijuoja Socialinės apsaugos ir darbo ministerija kartu su Jungtinių Tautų vystymo programa Lietuvoje. Organizatorių teigimu, Nacionaliniu atsakingo verslo apdovanojimu pagerbiamos tos įmonės, kurios prisideda prie socialinės gerovės kūrimo ir jos stiprinimo, poveikio aplinkai mažinimo Lietuvoje.