„Tarnyba padarė net daugiau negu galėjome pagal įstatymus. Visu pirma aš informavau visuomenę, praktiškai visi buvo informuoti, pirmiausia vartotojai. Europos Komisijoje tą klausimą norėjau įtraukti į mūsų veterinarijos pareigūnų darbotvarkę, bet nebuvo įtrauktas, nes pasakyta, kad tai ne jų kompetencija. Aš apeliavau į visuomenę, į vartotojų teisių organizacijas visuomenines, nes tik jos galėjo pagal esamus įstatymus tuo užsiimti“, - sakė J. Milius. Jo teigimu, produktų ir pramoninių prekių kokybę lemia kaina. „Čia net nereikia laboratorinių tyrimų, reikia skaityti sudėtį, ir viskas aišku, tarptautinės įmonės niekada nepažeis receptūrų. Kad receptūra skiriasi - tai užsakovų reikalas. Įsivaizduokime, Vokietijoje, Prancūzijoje ten eurais kainavo tiek pat, kas pas mus litais, tas pats ir su pramoninėmis prekėmis ir su atlyginimais“, - pastebėjo J. Milius. Jis pakartojo, kad valstybinės įstaigos padarė daugiau negu galėjo. „Čia turi būti Europos teisė pakeista. Lietuva niekada viena to nepadarys, tik su ES tas procesas gali vykti“, - mano J. Milius. Seimo laikinosios tyrimo komisijos dėl Lietuvos rinkai tiekiamų galimai žemesnės kokybės maisto produktų pirmininkė Guoda Burokienė mano, kad pritrūko galbūt drąsos mūsų veterinarijos tarnybai pasielgti taip, kaip, pavyzdžiui, Slovakija. „Mūsiškiai informavo visuomenę, kad yra kaip yra ir tuo pasibaigė“, - sakė G. Burokienė. Žurnalistų paklausta, ar už tai, kad nebuvo imtasi jokių veiksmų, gali grėsti atsakomybė, ji atsakė, kad gali būti kalbama tik apie moralinę atsakomybę. „Ne, tik moralinė“, - sakė ji. G. Burokienės nuomone, reikėtų sugriežtinti reikalavimus produktų kokybei, kad priartintume juos prie ES šalių. „Reikėtų pasižiūrėti, kokie yra pas juos kokybės reikalavimai, kokie pas mus. Viskas atsiremia į kainą, nes kuo didesni kokybės reikalavimai, tuo didesnė yra ir kaina“, - sakė G. Burokienė. Kaip jau skelbta, Žemės ūkio ministerijos kontroliuojama Valstybinė maisto ir veterinarijos tarnyba neseniai pristatė skandalingas įvairių maisto produktų palyginamojo tyrimo išvadas, kuriose konstatuota, kad Lietuvos rinkai, lyginant su turtingesnėmis ES valstybėmis, teikiami prastesnės kokybės maisto produktai, nors kainos Lietuvoje dažnai yra panašios ar net didesnės. Seimo laikinoji tyrimo komisija siekia nustatyti, ar ši praktika nėra vartotojų teisių pažeidimas ir (ar) turi nesąžiningos komercinės veiklos požymių.