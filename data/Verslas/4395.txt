Pasak susitarimą pasirašiusio energetikos ministro Žygimanto Vaičiūno, Lietuvai – pažangiai ir inovatyviai atsinaujinančios energetikos technologijų gamintojai, atsiveria naujos galimybes augančioje JAE rinkoje, rašoma pranešime spaudai. Memorandumą pasirašiusios šalys numato bendradarbiauti skatinant investicijas atsinaujinančioje energetikoje, plėtojant energijos taupymo technologijas, kartu vykdyti mokslinius tyrimus bei įgyvendinti bendrus projektus. „Tiek Lietuva, tiek JAE yra pasirengusios ir suinteresuotos bendradarbiauti energetikoje. Net ir būdami turtingi gamtos ištekliais, JAE yra apsisprendę intensyviai plėtoti atsinaujinančią energetiką. Tai atveria plačias galimybes mūsų verslui eksportuoti savo patirtį, pažangias ir inovatyvias atsinaujinančios energetikos technologijas. Lietuva, būdama viena iš lyderių Europoje pagal pažangą atsinaujinančios energetikos plėtroje, turi ką pasiūlyti savo partneriams“, – sako Ž. Vaičiūnas. JAE priklauso vieni didžiausių naftos rezervų pasaulyje, ši šalis yra viena stambiausių naftos eksportuotojų, kuri vis dar reikšmingiausią dalį energijos pasigamina naudodama dujas. Tačiau paskutiniais metais JAE didelį dėmesį skiria atsinaujinančiai energetikai ir yra paskelbusi apie ambicingus planus šioje srityje. Į atsinaujinančią energetiką per ateinančius dešimtmečius numatyta investuoti daugiau nei 160 mlrd. JAV dolerių, siekiant, kad iki amžiaus vidurio 44 proc. suvartojamos energijos būtų pagaminta iš atsinaujinančių energijos išteklių (AEI). Pasak energetikos ministro, JAE turi didžiulį saulės energijos gamybos potencialą ir šioje srityje atsiveria plačios galimybės stipriai ir jau įsitvirtinusiai pasaulinėse rinkose Lietuvos saulės energijos pramonei. Apie tai kalbėta Lietuvos ir JAE energetikos ministrų susitikime. Lietuvos gamintojai yra sukaupę solidžią patirtį plėtojant saulės elementų tyrimus, kuriant inovacijas ir vykdant pramoninę saulės modulių gamybą. JAE rinkai Lietuvos įmonės gali tiekti naujos kartos stiklo saulės modulius, kurie pasižymi aukštu efektyvumu, ilgaamžiškumu ir yra pritaikyti JAE klimatui. Ministrai sutarė dėl galimybių įgyvendinti bandomuosius saulės energetikos projektus tarp Lietuvos ir JAE įmonių. Vienas pagrindinių JAE vystomų žaliosios energetikos projektų – Muhammedo bin Rashid Al Maktoum saulės parkas. Tai bus didžiausias (5000 MW) saulės jėgainių parkas pasaulyje, kurį planuojama užbaigti iki 2030 m. JAE investuoja ne tik į didžiųjų saulės jėgainių statybas, bet ir mažąsias saulės elektrines ant individualių namų. JAE atstovams taip pat buvo pristatyta Lietuvos patirtis plėtojant suskystintųjų gamtinių dujų (SGD) terminalų, tarp jų ir mažos apimties, veiklą. Šiuo metu JAE yra dujas importuojanti šalis, įskaitant ir SGD, o energijos gamyboje dujos yra pats pagrindinis išteklius, todėl net ir plėtojant atsinaujinančią energetiką, dujos išliks svarbiu kuru. Šioje srityje atsiveria galimybės Lietuvai, sukaupusiai dideles kompetencijas ir patirtį plėtojant SGD veiklas, tapti patikima partnere. Energetikos ministras Ž. Vaičiūnas dalyvavo pirmajame aukšto lygio Lietuvos ir JAE ekonomikos forume Dubajuje, kuriame pristatė Lietuvos ir JAE bendradarbiavimo potencialą energetikoje. Forume taip pat dalyvavo ir keliasdešimt Lietuvos kompanijų, tarp jų ir energetikos sektoriaus atstovai. D. Grybauskaitė: JAE Lietuvai gali tapti vartais į Persijos įlankos rinkas Jungtiniai Arabų Emyratai (JAE) Lietuvos verslininkams gali tapti vartais į kitas Persijos įlankos rinkas, sako prezidentė Dalia Grybauskaitė. „Ši šalis savo mastais nėra didelė, bet labai dinamiška, išsivysčiusi regione. Mums tai geras taškas išeiti į Persijos šalių rinką“, - po susitikimo su JAE premjeru Mohammedu bin Rashidu al Maktoumu prezidentūros spaudos tarnybos išplatintame įraše teigė D. Grybauskaitė. Pasak jos, Lietuva jau siūlo savo technologijas ir inovatyvius sprendimus JAE, o pasirašius ekonominio ir techninio bendradarbiavimo bei bendradarbiavimo atsinaujinančios energetikos ir energijos taupymo srityse susitarimus, abiejų šalių santykiai turėtų tapti dar glaudesni. „Jau šiek tiek esame įžengę šioje šalyje - JAE policijos navigacijos sistemos yra iš Lietuvos, mūsų ledai, kai kurie kiti produktai. Išsikovojome galimybę išvežti mėsą ir kiaušinius. Šią šalį domina ne tik tradiciniai verslai, bet jie nori save pristatyti kaip inovatyvią šalį ir juos domina mūsų technologijos, startuolių technologijos, atsinaujinančios energetikos technolgijos, saulės baterijos, atliekų perdirbimo technologijos“, - kalbėjo Lietuvos vadovė. D. Grybauskaitė pakvietė į Lietuvą atvykti JAE premjerą, o šalies ekonomikos ministras pažadėjo kitąmet atvykti į Lietuvą su didele verslo delegacija. Statistikos departamento duomenimis, pernai tarpusavio prekybos apyvarta tarp Lietuvos ir JAE siekė maždaug 82 mln. eurų. Beveik 77 mln. eurų šios apyvartos sudaro Lietuvos eksportas. Lietuvoje šią vasarą viešėjęs JAE užsienio reikalų ir tarptautinio bendradarbiavimo ministras Abdullah bin Zayedas al Nahyanas tvirtino, jog dvišaliai prekybos rodikliai yra per maži. Tiesioginės JAE investicijos Lietuvoje siekia beveik milijoną eurų. Lietuvos investicijos ten nėra skelbiamos.