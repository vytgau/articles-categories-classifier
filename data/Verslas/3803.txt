„Nusileido ir nusileido sėkmingai“, – BNS sakė oro uosto atstovė Agnė Mažeikytė. „Specialiųjų tarnybų, greitosios ar gaisrinės pagalbos neprireikė“, –portalui DELFI teigė oro uosto atstovė spaudai A. Mažeikytė. Atstovės teigimu, tai buvo užsakomasis skrydis. Manoma, kad gedimai susiję su orlaivio važiuokle. Kaip BNS sakė šią kelionę į Egiptą organizuojančios bendrovės „Kidy tour“ atstovė Karolina Kažukauskaitė, tikimasi, kad netrukus keleiviai galės tęsti kelionę. „Yra paruoštas kitas lėktuvas ir tikimasi, kad per valandą lėktuvas iš Vilniaus išskris į Hurgadą“, – sakė ji. Kaip iš oro uosto informavo LRT žurnalistas Lukas Šniolis, kitas lėktuvas su persodintais keleiviais turėtų kilti po valandos ir apie 11:30 val. išvykti į Hurgadą. Nors oro uoste laukė priešgaisrinės tarnybos, nusileidimas vyko sklandžiai. „GetJet Airlines“ orlaivis skrydžiui iš Vilniaus į Hurgadą pakilo 7.19 val., tačiau dėl pastebėtų nedidelių techninių nesklandumų apsisuko ir sugrįžo atgal į Vilnių, teigiama pranešime. Nenumatytas nusileidimas oro uosto darbo nesutrikdė. Tiek atvykimas, tiek išvykimas oro uoste vyksta įprasta eiga. 9 val. 30 min. pranešta, kad kompanijos lėktuvas „GetJet Airlines“ suko ratus virš Vilniaus tam, kad sudegintų kuo daugiau kuro. Avarinio nusileidimo sąlygomis kuro bakas privalo būti kuo tuštesnis. „Jis dar skraido aplinkui. (...) Jis turėtų leistis artimiausiu metu, tačiau kol kas, kiek matau, nežemėja“, – BNS sakė oro uosto atstovė Agnė Mažeikytė. Vėliau LRT radijui oro uosto atstovė teigė, kad lėktuvas žemėja ir netrukus turėtų leistis Vilniaus oro uoste. „Tai yra įgulos sprendimas. Jeigu jie pastebi gedimus, tai patys sprendžia, ar tęsti kelionę“, – sakė LRT radijui A. Mažeikytė. Tuo tarpu „Get Jet Airlines“ kompanijos atstovai teigė, kad lėktuvas nesileido avariniu būdu. „Tai nebuvo avarinis nusileidimas. (...) Važiuoklė išsiskleidė korektiškai, todėl tai nebuvo avarinis nusileidimas“, – LRT televizijos laidai „Labas rytas, Lietuva“ tvirtino „Get Jet Airlines“ vykdomasis direktorius Darius Viltrakis. Nuostolių ar galimo lėktuvo remonto laidai „Labas rytas, Lietuva“ D. Viltrakis nekomentavo.