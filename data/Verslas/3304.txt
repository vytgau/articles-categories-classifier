Tai galioja tik tuo atveju, jei pinigų pervedimai vyksta tarp skirtingų bankų ar kredito unijų sąskaitų (t.y., pinigus draugams ar artimiesiems pervedant į sąskaitą, kuri yra kitame negu jūsų bankas ar kredito unija), primenama pranešime spaudai. Jeigu pinigų gavėjo ir siuntėjo sąskaitos yra tame pačiame banke ar kredito unijoje, pervedimas bus atliktas tą pačią dieną, net ir per šventes. Šiemet tarpbankiniai (tarp skirtingų bankų ar kredito unijų) pinigų pervedimai nevyks gruodžio 23-26 dienomis. Tai reiškia, kad norint pinigus pervesti iš vieno banko į kito banko sąskaitą tą pačią darbo dieną, dar iki šventinio savaitgalio, pervedimą reikės atlikti ne vėliau nei gruodžio 22 d. 16 val. Kitu atveju, pinigai bus įskaityti tik artimiausią darbo dieną – po Šv. Kalėdų, gruodžio 27 d. (trečiadienį). Tai galioja ir nustatytiems periodiniams mokėjimams. Analogiška situacija ir prieš Naujuosius. Norint pinigus pervesti iš vieno banko į kito banko sąskaitą tą pačią darbo dieną, dar iki šventinio savaitgalio, pervedimą reikės atlikti ne vėliau nei gruodžio 29 d. 16 val. Kitu atveju, pinigai bus įskaityti tik artimiausią darbo dieną – po Naujųjų, sausio 2 d. (antradienį). Atsiskaitymai mokėjimo kortelėmis prekybos vietose veiks taip pat kaip bet kurią dieną. Be jokių trikdžių bus galima atsiskaityti mokėjimo kortelėmis internetinėse parduotuvėse. Pinigų gryninimas bankomatuose veiks kaip įprastai. Tad Lietuvos gyventojai galės ramiai sutikti šventes visiškai nekeisdami savo mokėjimo ar pirkimo įpročių.