Skaičiuojama, kad po pernai įvykusio starto norą dalyvauti programoje pareiškė 251 kandidatė, rašoma pranešime spaudai. Viena jų – Indrė Nemuraitė, dabar jau „Women Go Tech“ programos absolventė, kuriai pavyko atrasti savo kelią į technologijų sektorių. Projekto pradžioje ji tik ieškojo būdo, kaip žengti į IT sritį. Praėjus penkiems mėnesiams mokymų ir mentorystės, ji jau programavo savarankiškai, lankė kursus ir nebijojo pradėti tokios karjeros, apie kurią anksčiau svajojo ir dabar atlieka praktiką IT bendrovėje IBM. „Lietuvoje yra daug gabių žmonių, kurie gali kurti inovatyvius, visame pasaulyje pripažįstamus technologinius sprendimus. Tikiuosi, kad ši programa leis Lietuvos moterims naujai pažvelgti į atsiveriančias galimybes ir paskatins jas drąsiau imtis iniciatyvos technologinių inovacijų kūrime“, – cituojama programos globėja prezidentė Dalia Grybauskaitė. Kaip ir pernai, įmonių direktoriai, vadovai ir technologijų ekspertai taps mentoriais ir padės moterims surasti atsakymus į iškilusius karjeros pasirinkimo klausimus, parodys tinkamą kryptį atskleidžiant profesinį potencialą technologijų sektoriuje. „Šiemet gausėja ir norinčiųjų pasidalinti savo žiniomis bei patirtimi – jau dabar prie programos prisijungė daugiau nei 50 mentorių“, – teigia technologijų įmonės „ELDES“ pardavimų grupės vadovė, viena iš „Women Go Tech“ iniciatorių Žydrūnė Vitaitė. Programos tikslu yra griauti stereotipą, kad darbas IT – vyriškas darbas. Savo profesinį kelią technologijų srityje norinčios atrasti moterys kviečiamos pildyti iniciatyvos svetainėje esančią anketą ir dalyvauti atrankoje. Anketas galima siųsti iki gruodžio 1 d. Daugiau nei 100 merginų bus pakviestos į antrąjį turą, kuriame bus vertinama kandidačių motyvacija, lyderystės įgūdžiai ir perspektyvos pradėti karjerą technologijų srityje. Po antrojo etapo paaiškės, kurios dalyvės pateks į programą ir pradės penkis mėnesius trunkantį mokymosi ciklą. „Women Go Tech“– mentorystės programa Lietuvoje, skirta studentėms ir profesinį kelią pradėjusioms moterims, kurias domina karjera technologijų sektoriuje.