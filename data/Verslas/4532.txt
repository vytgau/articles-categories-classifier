Vilnietis Nerijus (tikras vardas ir pavardė redakcijai žinoma) pasakojo, kad pamėginęs apsipirkti parduotuvėje „Neriba.lt“, kuri šiuo metu vykdo „Totalinį išpardavimą“, susidūrė su netikėtais nesklandumais. „Prekę, vaizduoklį, internetu pirkau praėjusį trečiadienį. Buvo nurodyta, kad prekė yra sandėlyje, ją ir rinkausi tikėdamasis, kad greičiau pristatys. Išsirinkęs atlikau mokėjimą, bet iki šiol nieko negavau. O kai pradėjau domėtis – niekas nieko nesako. Susiradau direktoriaus telefoną ir paskambinau. Jis paaiškino, kad yra tik pora variantų. Kadangi užsakytos prekės nėra, pinigų grąžinti negali, iš el. parduotuvės galiu užsisakyti kitų prekių už sumokėtą sumą. Jis leido suprasti, kad pinigų tikrai neatgausiu, kad darbuotojai atleidžiami ir kad įmonė bus likviduota“, – pasakojo pirkėjas. Jis pripažino, kad vaizduoklį pirko ne sau asmeniškai, o įmonei. Tokiais atvejais ginčai tarp juridinių asmenų sprendžiami teisme. Valstybinė vartotojų teisių apsaugos tarnyba įsikiša, kai nukenčia fiziniai asmenys. Kalbėdamas su DELFI bendrovės „Neriba.lt“ vadovas Darius Partauskas prasitarė, kad šias pareigas užima palyginti neseniai, o dabar esą laukiama akcininkų sprendimų. Vis dėlto vadovas tikino, kad klientai nenukentės. „Iš principo su visais klientais atsiskaityta. Jeigu ten kažkur kažkas negalėjo patiekti kokios nors prekės, buvo pasiūlyti analogai. Taigi, iš esmės įmonė su klientais problemų neturi. Su visais buvo išspręsta. Jeigu dar likęs koks nors vienas, tai, matyt, jis pats nenorėjo susidėlioti, išsispręsti ar panašiai. Arba jam pasiūlyti sprendimai netiko, arba jis buvo kategoriškas, kad įmonė grąžintų pinigus. Jeigu ji neturėjo galimybės, jam buvo pasiūlyta analogiška, panaši prekė arba už tą pačią vertę. Taigi, jei skundžiasi koks klientas, vadinasi, jis neieškojo sprendimo. Su visais klientais sprendimai daromi, tik ir jie patys turi bendrauti, komunikuoti. Jei to nedaro, ką su jais gali padaryti?“, – retoriškai klausė verslininkas. Registrų centro duomenimis, 90 proc. bendrovės „Neriba.lt“ akcijų priklauso D. Partauskui, o 10 proc. – Vytautui Sakalui. „Sodros“ duomenimis, ši įmonė spalio 26 d. turėjo 9 darbuotojus, nors rugpjūtį jų buvo 24. „Neriba.lt“ skolų Valstybinei mokesčių inspekcijai ar „Sodrai“ šiuo metu neturi. Rekvizitai.lt duomenimis, bendrovės apyvarta 2016 m. buvo tarp 5 mln. Eur ir 10 mln. Eur. „Neriba.lt“ yra laikoma viena seniausių veikiančių interneto parduotuvių Lietuvoje, jos veiklos pradžia - 2000-ieji metai. Didmenine įrangos prekyba besiverčianti įmonė „TD Baltic“ atsisakė komentuoti, kaip sekasi bendradarbiauti su „Neriba.lt“. 