Pernai buvo pakeista tyrimo metodika, todėl dauguma duomenų nėra lyginami su ankstesniais laikotarpiais, pranešė Statistikos departamentas. Ketvirtąjį ketvirtį šalies nefinansinių įmonių pajamos už parduotas prekes ir suteiktas paslaugas siekė 21,9 mlrd. eurų (7,1 proc. daugiau nei trečiąjį ketvirtį), jų ikimokestinis pelnas buvo 1,1 mlrd. eurų – beveik 23,7 proc. mažiau nei liepos–rugsėjo mėnesiais. Anto statistikų, įmonių pelno smukimui įtakos turėjo beveik 250 mln. eurų sumažėjęs prekybos įmonių bei 62 mln. eurų – transporto ir saugojimo įmonių ikimokestinis pelnas. Nors prekybos įmonių ikimokestinis pelnas ir mažėjo, tačiau didmeninės ir mažmeninės prekybos įmonės kaip ir ankstesnį ketvirtį uždirbo daugiausia ikimokestinio pelno – atitinkamai 98,3 mln. ir 91 mln. eurų. Chemikalų ir chemijos produktų gamybos įmonės ketvirtąjį ketvirtį uždirbo beveik 42,6 mln. eurų, maisto pramonės – 40,7 mln. eurų ikimokestinio pelno. Daugiausia nuostolių patyrė kitų nemetalo mineralinių produktų gamybos įmonės – 6,2 mln. eurų Ketvirtąjį ketvirtį 57,7 proc. įmonių dirbo pelningai (trečiąjį ketvirtį – 61,1 proc.). Vidutinis įmonių pelningumas (ikimokestinio pelno (nuostolio) ir pajamų, gautų pardavus prekes ir paslaugas, santykis) sudarė 4,9 procento. Vienos iš pelningiausių buvo programų rengimo ir transliavimo (21 proc.), nuomos ir išperkamosios nuomos (20 proc.) bei kino filmų, vaizdo filmų ir televizijos programų gamybos, garso įrašymo ir muzikos įrašų leidybos veiklos (18,6 proc.) įmonės.