Bendra paramai numatyta suma siekia daugiau kaip 800 tūkst. eurų. „Lietuvos energijos” įmonių generalinio direktoriaus ir valdybos pirmininko Mindaugo Keizerio teigimu, įvairių projektų rėmimas prisideda prie valstybės gerovės kūrimo. „Paramos fondas remia bendruomenėms ir visuomenei svarbias veiklas, kurios atitinka „Lietuvos energijos“ strategiją, puoselėjamas vertybes. Įmonių grupei svarbi galimybė skatinti socialiai atsakingų iniciatyvų įgyvendinimą, pasidalinant pasiektais rezultatais su visuomene. Įvairių projektų rėmimas taip pat prisideda ir prie valstybės gerovės kūrimo“, - sako M. Keizeris. Šiemet fondas patvirtino naują prioritetinę kryptį nacionaliniams projektams - vaikų ir jaunimo užimtumo skatinimą, remiant organizacijas, kurios turi socialinių projektų įgyvendinimo patirties, jų projektai kuria naudą visuomenei ir prisideda prie socialinės atskirties mažinimo. Likusios dvi kryptys - onkologinėmis ligomis sergančių vaikų rėmimas ir mokslo bei inovacijų skatinimas, remiant jaunųjų mokslininkų idėjas, tyrimus ir darbus, - išliko tokios pat kaip praėjusiu laikotarpiu. Paramos fondo biudžetą sudaro visų grupės įmonių įnašai, siekiantys iki 1 proc. konsoliduotojo grupės įmonių grynojo pelno.