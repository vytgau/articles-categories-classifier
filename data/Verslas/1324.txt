FNTT direktorius Antonis Mikulskis trečiadienį Seime vykusiame neeiliniame Aplinkos apsaugos komiteto posėdyje teigė, kad ikiteisminis tyrimas „faktiškai jau yra baigtas“. „Įžvelgėme kontrolės nebuvimą, siaubingą kontrolės nebuvimą. (...) Kitas dalykas, moralinė pusė, tų pačių verslininkų sąžiningumas. Praeis kažkiek laiko ir išliks tik sąžiningas verslas. (...) Mes, kaip tarnyba, prie to prisidėsime“, – posėdyje kalbėjo A. Mikulskis. FNTT Vilniaus apygardos valdybos viršininkas Dainius Baršauskas teigė, kad bylos apimtis yra didelė. „Baudžiamoji byla teismą tikrai pasieks. Tyrimo apimtys didelės, dėžės dokumentų, kurie neva liudija, kad buvo surinktos ir perdirbtos atliekos. Nebuvo nei rinkta, nei perdirbta“, – trečiadienį komiteto posėdyje sakė D. Baršauskas. Vėliau BNS jis sakė, kad dabar byla atiduota prokurorui, kuris priims sprendimą dėl jos perdavimo teismui. „Prokuroras tiktai gali nuspręsti, ar dar reikia kažkokių procesinių veiksmų, jeigu nereikia, jis gali skelbti apie ikiteisminio tyrimo pabaigą ir tada jau vyksta susipažinimas su byla,“ – teigė FNTT atstovas. Pasak D. Baršausko, paprastai įtariamiesiems leidžiama su byla susipažinti nuo savaitės iki mėnesio, tačiau šįkart jis prognopzuoja, kad „susipažinimas truks ilgai“, nes byla didelės apimties. D. Baršauskas neįvardijo konkrečios įmonės ar atsakingų asmenų, tačiau pažymėjo, kad visi žino, apie ką kalbama. „Šioje byloje nustatėme, kad tas, kas turėjo tvarkyti atliekas, tikrai nesurinko tokių kiekių, kokius deklaravo, tikrai jų neišvežė ir jų netvarkė, o tik išrašė dokumentus, kad neva tokie kiekiai buvo išgabenti į kitą valstybę, kur neva buvo perdirbti ir dėl to įmonė turėjo teisę išrašyti pažymas. Tų pažymų pagrindu kažkas buvo atleistas nuo pakuotės mokesčio“, – sakė D. Baršauskas. Teisėsauga įtaria, kad „Metrail“ 2013-2015 metais nesutvarkė apie 15 tūkst. tonų metalo ir plastiko pakuočių atliekų. Neva atliekų sutvarkymą įrodančius dokumentus įmonė išrašė didžiausius gamintojus ir importuotojus vienijančioms viešosioms įstaigoms Pakuočių tvarkymo organizacija (PTO) ir „Žaliasis taškas“. Pažymos leido įmonėms išvengti aplinkosaugos mokesčių, kurie, aplinkosaugininkų skaičiavimais, gali siekti 15 mln. eurų. „Neperdirbtų atliekų kiekiai yra įspūdingi, tūkstančiai tonų. Neva važiavo automobiliai. Kai apklausėm vairuotojus, paaiškėjo, kad niekas niekur nevažiavo, tų automobilių nebuvo, tie automobiliai net ne su lietuviškais numeriais“, – pasakojo D. Baršauskas. Antradienį Aplinkos ministerija ir verslas rado kompromisą. Sutarta, kad aplinkosaugininkai iš įmonių nereikalaus sumokėti apie 15 mln. eurų už realiai nesutvarkytas pakuočių atliekas. D. Baršauskas pažymėjo, kad taikos susitarimas nepadės išvengti baudžiamosios atsakomybės. „Faktas, kad galbūt palengvinsite įtariamųjų dalią, kai bus atlyginta dalis arba visa žala tokiu taikos susitarimu“, – sakė FNTT pareigūnas. Kol kas konkretūs įtariamieji šiame tyrime nėra įvardijami. Pasak D. Baršausko, skaičiuojama, kad žala valstybei siekia virš 6 mln. eurų – anot jo, šis skaičius nesikeis ir po taikos susitarimo. „Žalos atlyginimas ir žalos atsiradimas yra du skirtingi dalykai. Žala nepasikeis nuo to, kad jie pasirašys taikos sutartį,“ – BNS tikino D. Baršauskas. Paklaustas, ar taikos sutartis gali turėti įtakos bylos eigai, FNTT Vilniaus apygardos valdybos viršininkas pasiūlė pirmiausia tokio susitarimo sulaukti. „Metrail“ įsteigta 2009 metais, jos steigėjai – Arvydas Vilkelis, Aurimas Pikūnas, Stanislavas Štura ir Ramūnas Šutas. Nuo 2013-ųjų rugsėjo vienintelis įmonės akcininkas yra A. Vilkelis.