Anot Kauno autobusų stoties atstovų, paslauga labai paprasta – atvyksti į autobusų stotį automobiliu, jį palieki požeminėje aikštelėje ir kelionę tęsi autobusu. Sugrįžęs į stotį, informacijoje atsiimi parkavimo kodą ir keliauji automobiliu. Automobilio parkavimas – nemokamas. „Tai – puiki galimybė suderinti kelionę automobiliu ir autobusu. Mes nenorime konkuruoti su automobiliais, norime, kad šie keliavimo būdai vienas kitą papildytų. Kelionės autobusu metu gali ilsėtis, padirbėti, žiūrėti filmą, nekreipti dėmesio į eismo sąlygas. O po jos vėl patogiai sėstis į savo automobilį ir važiuoti namo“, – kalbėjo Kauno autobusų stoties vadovė Laima Pakusienė. „Parkuok ir važiuok“ paslauga galima naudotis perkant autobuso bilietus Kauno autobusų stoties kasose, savitarnos terminale ar internetu. Kad paslauga būtų dar patrauklesnė, vežėjai pasirūpino pigesnėmis kelionėmis. Keleivis, pasinaudojęs „Parkuok ir važiuok“ paslauga, gaus 20 proc. nuolaidą kitai kelionei. Nuolaidą gaus atsiimdamas kodą nemokamam automobilio parkavimui. Anot bendrovės „Kautra“ marketingo grupės vadovo Mindaugo Sakalausko, nemokamo parkavimo kodą keleivis gali atsiimti autobusų stoties informacijoje pateikęs autobuso bilietą. „Parkuok ir važiuok“ paslauga galioja perkant tarpmiestinius „Kautros“ bei tarptautinius „Eurolines“ autobusų bilietus.  Keleiviai turės dvi galimybes nemokamai palikti Kauno autobusų stoties požeminėje aikštelėje automobilius – vieną arba tris paras. Norint parkuoti nemokamai vieną parą, bilieto kaina turės būti ne mažesnė nei 7 eurai, parkuojant trims dienoms – ne mažesnė nei 25 eurai. „Manau, ši paslauga puikiai tiks keliaujant darbo reikalais ar poilsiaujant savaitgalį. Nemokamai parkuoti automobilį bus galima iki trijų dienų. Tad gali autobusu keliauti su šeima į pajūrį ar artimąjį užsienį, palikęs automobilį stoties automobilių parkavimo aikštelėje. Nereikia vargti vairuojant ar nuvykus ieškoti vietos automobiliui, už ją mokėti“, – minėjo stoties vadovė.