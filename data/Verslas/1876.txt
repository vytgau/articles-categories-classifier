Visoje šalyje mažesnio eismo intensyvumo rajoniniai keliai buvo drėgni, vietomis provėžoti, padengti prispausto sniego sluoksniu, slidūs, praneša Lietuvos automobilių kelių direkcija. Vilniaus apskrityje pavakarę silpnai snigo, Skuodo rajone buvo šlapdriba, kitur - be kritulių. Oro temperatūra svyravo nuo 2 laipsnių šalčio iki 3 laipsnių šilumos. Vandens gylis krašto kelio Šilutė-Rusnė apsemtame ruože, kurio ilgis 461 metras (nuo 6,285 iki 6,746 km), išlieka 76 cm. Lengvųjų transporto priemonių eismas draudžiamas. VĮ „Kelių priežiūra“ Klaipėdos padalinys specialiomis transporto priemonėmis apsemtu ruožu kelia lengvuosius automobilius, gyventojus bei keleivius. Hidrometeorologijos tarnybos duomenimis, naktį daug kur pasnigs, vyraus negausus sniegas. Vietomis formuosis plikledis. Kai kur eismo sąlygas sunkins rūkas, matomumas vietomis gali sumažėti iki 100 m. Žemiausia oro temperatūra nuo 3 iki 8 laipsnių šalčio.