Bendrovė pranešė, kad kovo 9 dieną vyksiančiame aukcione bus parduodami objektai dvidešimtyje šalies savivaldybių. „Vertingiausias šio aukciono objektas - 8,5 tūkst. kvadratinių metrų užimantis buvęs „Lietuvos dujų“ pastatų kompleksas Vilniuje, esantis Smolensko ir Panerių gatvėse. Jo pradinė pardavimo kaina - 5 mln. eurų, įskaitant PVM“, - pranešime teigė „Newsec“ Tarpininkavimo paslaugų grupės vadovė Jurgita Šilaikytė. Anot jos, dėmesio turėtų sulaukti ir beveik 16 tūkst. kvadratinių metrų pastatų kompleksas Šiauliuose, Tilžės gatvėje, ir administracinės bei sandėliavimo paskirties pastatų kompleksas Ringuvos gatvėje, Kaune, užimantis daugiau nei 7,8 tūkst. kvadratinių metrų. Aukcione parduodamų objektų pradinė kaina svyruos nuo 53 tūkst. eurų iki 5 mln. eurų. Pernai gruodį vykusiame aukcione buvo parduota 11 objektų už 10,5 mln. eurų, įskaitant PVM. Iš viso nuo 2016 metų pradžios buvo surengti 8 nekilnojamojo turto aukcionai, kurių metu „NT Valdos“ pardavė 50 objektų už daugiau nei 18 mln. eurų.