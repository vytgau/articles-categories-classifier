Pranešime žiniasklaidai rašoma, kad Lietuvos Respublikos Vyriausybė bus pirmoji valdžios institucija išleidusi žaliąsias obligacijas Baltijos šalyse. „Susidomėjimas žaliosiomis obligacijomis yra sparčiai augantis ir globalus procesas visame pasaulyje. Europos Sąjunga kartu su Jungtinėmis Valstijomis yra tarp žaliųjų obligacijų lyderių. Džiugu, kad ir Lietuvos Vyriausybė nusprendė pasinaudoti šiuo finansavimo instrumentu. Tai paskatins užsienio investuotojus labiau domėtis galimybėmis investuoti Lietuvoje“, – sako finansų ministras Vilius Šapoka. Žaliųjų obligacijų lėšomis nuspręsta suteikti valstybės perskolinamą paskolą iki 10 metų laikotarpiui Viešųjų investicijų plėtros agentūrai (VIPA). Paskola bus naudojama projektui „Daugiabučių namų modernizavimo fondas“, kuris padeda daugiabučių namų savininkams modernizuoti namus, didinti energijos vartojimo efektyvumą, mažinti šildymo išlaidas. Žaliųjų obligacijų emisiją planuojama išleisti balandžio pabaigoje. Numatoma skirti 68 mln. eurų paskolą ir finansuoti 156 daugiabučių modernizavimą.