Nakvynė vienviečiame arba dviviečiame kambaryje dabar kainuoja nuo 66 Eur. Į šią kainą įeina ir pusryčiai viešbučio bufete. Sumokėję už nakvynę 104 Eur, papusryčiauti galės du suaugę ir du vaikai. Kambarys su karališko dydžio lova kainuoja nuo 75 Eur iki 109 Eur už vieną nakvynę ir pusryčius. Sostinėje atidarytas viešbutis „Marriott“ yra įsikūręs rinktinės gatvėje – daug viešų diskusijų sukėlusiame sklype, kuriame yra buvusio „Žalgirio“ stadiono liekanos. „Courtyard by Marriott“ prekės ženklą į Lietuvą atvedusios NT įmonės „Hanner“ valdybos pirmininkas Arvydas Avulis teigia, kad naujas tinklo viešbutis išsiskiria savo architektūra, ir pritaikytomis inovacijomis. „Courtyard by Marriott Vilnius City Center“ yra unikalus visame šio prekės ženklo viešbučių tinkle. Išskirtinis modernus pastatas ir tik Lietuvai kurtas interjeras papildytas inovatyviais sprendimais. Šis viešbutis pirmasis Lietuvoje ir vienas pirmųjų visame „Courtyard by Marriott“ tinkle turės mobilaus rakto sistemą, kuri leis svečiams savo kambarius atrakinti tiesiog mobiliuoju telefonu. Taip pat apsistoję klientai įvertins interaktyviam darbui pritaikytas erdves, patogią viešbučio vietą mieste, restoraną su vasaros terasa ir kitus privalumus“, – pranešime cituojamas A. Avulis. Naują viešbutį projektavo architektas Gintautas Natkevičius, interjero projekto autorė – tarptautinė interjero dizainerių studija „Scott Brownrigg“ iš Londono. Beje, baldai viešbučiui pirkti iš „Baltijos baldų klasterio“, o čiužiniai specialiai „Marriott“ kurti bendrovėje „Padvaiskas ir ko“. 