Naudojant terminą „kriptovaliutos“ ir bandant jų veikimo mechanizmą suprasti lyginant jas su fiat valiutomis kyla tik dar daugiau pasimetimo ir netikslumų. Tai, ką vadiname kriptovaliutomis, yra iš esmės nauja turto forma, kuri leidžia atlikti decentralizuotas operacijas – veiksmus, kurių neturi prižiūrėti ar reguliuoti trečioji šalis. Todėl, siekiant įvesti kuo daugiau aiškumo, tiksliau būtų vartoti terminą „kriptoaktyvai“ arba „kriptoturtas“. Vienas svarbiausių argumentų, dėl kurių nereikia skubėti nurašyti kripto į finansinio pasaulio paraštes, yra tai, kad pasakyti ką nors užtikrinto dar yra tiesiog per anksti. Šios technologijos yra iš esmės kitokios, o lygindami kriptoturtą su pinigų sistema, lyginame maždaug dešimties metų naujieną su tūkstančius metų kurta sistema. Pagalvokite – decentralizacija ir blockchain šiandien leidžia institucionalizuoti įvairiausius tinklus, kurie patys save aprūpina reikalingais resursais, kad galėtų teikti vieną ar kitą paslaugą – tarkime, saugoti duomenis. Ir tai tikrai yra ganėtinai stulbinanti galimybė. Kadangi skirtingos kripto sistemos yra naudojamos ir skirtingų paslaugų kūrimui, galima pagrįstai spėti, kad ateityje kriptoaktyvų populiarumas priklausys nuo to, kiek populiarios ir naudingos bus jais pagrįstos decentralizuotos paslaugos. Kaip ir su bet kuria pasaulyje jau matyta manija, šiuo metu yra racionalu būti neracionaliems – priimti sprendimus iki galo nesuprantant aplinkybių. Ypatingai aštrius kainų svyravimus lemia baimė praleisti progą (anglų kalboje sutrumpintai vadinama FOMO – fear of missing out) ir jai oponuojanti svarstyklių pusė – neužtikrintumas ir dvejonės (FUD – fear, uncertainty and doubt, terminas, vartojamas kalbant apie dezinformaciją technologijų tema); taip pat – pasimetimo ir susivokimo, godumo ir baimės samplaikos (tiek iš pirkėjo, tiek iš pardavėjo pusės). Labai dažnas ginčas – ar kripto pasimirš, ir liks tik kelis metus trukusia atrakcija, ar išsivystys tiek, kad taptų kritine ekonomikos dalimi? Iš dalies tai priklauso ir nuo jų technologinio tobulėjimo, ir nuo visuomenės reakcijos į tokį reiškinį – vienos ar kitos naujienos priėmimas dažnai pavyksta dėl to, kad tiesiog pasikeičia visuomenės normos, nuotaikos ir norai. Juokaujama, kad dar visai neseniai šifruotomis žinutėmis (tokiomis, kurios yra nepasiekiamos trečiosioms šalims) naudojosi nebent hakeriai, šnipai, ar paranojikai, ir niekas neprognozavo didelio jų išpopuliarėjimo. Tačiau 2016 m., per savaitę nuo tos dienos, kai JAV prezidento rinkimuose nugalėjo Donaldas Trumpas, žinutes šifruojančių programėlių („Signal“, „Telegram“ ir kitų) populiarumas išaugo 400 proc. Akivaizdu, kad pirmiausiai šį technologijos priėmimą paskatino pokyčiai visuomenėje – žmonės nenorėjo, kad jų informacija liktų atvirai prieinama, kai prie mažiausiai atskaitingos stebėjimo ir sekimo sistemos pasaulyje vairo stoja D. Trumpas. Taigi dalykai, kurie šiandien atrodo svetimi, po savaitės gali tapti savaime suprantamais – kad ir kriptoturtas. Ką rodo dabartinis kriptobumas ir pritrenkiantys kainų šuoliai ir svyravimai? Natūralu, kad pirmieji, kurie kripto aktyvų įsigijo jau seniai, šiandien garsiai kalba apie savo praturtėjimą ir taip kuria nemažą susidomėjimo bangą. Greta yra ir tie, kurie iki galo nesupranta, kas būtent yra kripto, tačiau pasiduoda masiniam spaudimui, tikėdamiesi spėti į šį keistą ir naują traukinį. Tai matydami, buriasi ir įvairūs kripto kūrėjai, kurie, taip, kartais turtus kraunasi būtent iš žmonių nenuovokos. Sakyčiau, kad tokie svyravimai rodo, kad žmonės vis dar testuoja situaciją – tiek pirkėjai, tiek ir pardavėjai (ir kripto kūrėjai). Kriptoturtą galima palyginti su auksu: kokia yra tikroji jo vertė ir kaina? Tokia, kokia nustatoma bendru susitarimu. Jei auksas yra fiziškai baigtinis resursas – jo yra tiek, kiek galima rasti – tai kripto yra matematiškai baigtinis resursas: jo yra tiek, kiek gali būti sukurta pagal numatytą kodą. Lygiai kaip ir su bitkoinais, mažai kas ateina apsipirkti į parduotuvę nešinas gabalu aukso, tačiau jis yra visuotinai pripažįstamas turtu. Be to, kai bandai suprasti kriptoturtą lygindamas jį su auksu, daug daugiau prasmės įgauna ir nusistovėjęs jo kūrėjų pavadinimas – „miners“, lietuviškai – „kasėjai“. Kripto pasaulyje galioja analogiškos taisyklės, kaip ir prekyboje auksu – bendras sutarimas dėl prekės vertės. Kad tas sutarimas žlugtų, turėtų sueižėti pasitikėjimas kažkuria grandinės dalimi. Tačiau kai kriptovaliutos nepriklauso niekam – kuo būtent reiktų pradėti nepasitikėti, ir kokiu pagrindu? Žinoma, sukčiavimo atvejų čia neišvengsime – tačiau tai būtų tas pats, kaip atsisakyti grynųjų pinigų dėl jų padirbinėjimo fakto, ar banko kortelių – dėl pasitaikančių duomenų vagysčių. Sveikas protas gelbsti visur. Ką galiu pasiūlyti? Mažų mažiausia – būti smalsiems. Ir taip, žinau, kad smalsumas pražudė katę – todėl ir pabrėžiu, kad sveikas protas ir egzistuojančios milžiniškos rizikos netekti visų pinigų neturėtų būti pamirštos.