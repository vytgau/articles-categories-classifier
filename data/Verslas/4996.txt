Čia buvo įtariamas išnaudojimo priverstiniam darbui atvejis. Tikrinamame restorane dirbo Kinijos Liaudies Respublikos pilietis, su kuriuo pareigūnai bendravo vertėjo pagalba. Žmogaus teigė, kad iš jo buvo atimtas asmens dokumentas. Pareigūnams jis taip pat pasakojo, kad dirbo be laisvų dienų po maždaug 13 valandų per parą nuo gegužės mėnesio. „Dėl šio atvejo VDI Vilniaus teritorinis skyrius vykdo nelegalaus darbo tyrimą. Kol kas užsieniečių įdarbinimo tvarkos pažeidimų nustatyta nebuvo – darbuotojas turi vizą, leidimą dirbti ir darbo sutartį. Tačiau aiškinamės kaip jam buvo mokamas atlyginimas ir ar išvis tokį gavo. Taip pat – kaip buvo planuojamas jo darbo laikas. Galiu užtikrinti – bendradarbiaudami su kitomis institucijomis darome ir darysime viską, kad kartu užkirstume kelią išnaudojimui priverstiniam ir nelegaliam darbui“, – sakė Vyriausiasis valstybinis darbo inspektorius Jonas Gricius. Reide dalyvavę pareigūnai teigia: „Atliekamas pirminis tyrimas, tačiau šiuo metu turimais duomenimis nėra pagrindo pradėti ikiteisminį tyrimą. Tokie patikrinimai yra labai reikšmingi, nes nelegalus darbas dažniausiai siejamas su ypatingai išnaudojamo darbo sąlygomis, laikomomis vergovės forma ir pripažįstamomis vienu pagrindinių žmogaus teisės pažeidimų“. Informaciją apie galimą išnaudojimą priverstiniam darbui ir nelegalų darbą VDI gavo iš Kovos su prekyba žmonėmis ir išnaudojimu centro (KOPŽI) specialistų. „Noriu asmeniškai padėkoti neabejingam ir pilietiškam žmogui informavusiam apie šį atvejį. Turime netoleruoti tokių atvejų, netylėti ir kreiptis pagalbos, stengtis padėti kitiems, būti aktyviais visuomenės nariais – tai viena iš geriausių priemonių kovoje su prekyba žmonėmis, priverstiniu ir nelegaliu darbu“, – sakė Kristina Mišinienė, KOPŽI vadovė. Dėl šio įvykio VDI ir Policijos pareigūnai vykdo tyrimą.