Kodėl? Štai pastebėjimai, kokią įtaką padarys minėtas politikų mostas, ir 3 klausimai Seimui bei Vyriausybei, palaiminusiems „įmonių auklės įstatymą“. Tokioje įmonėje kaip „Achema“, taip pat įvertinant ir aptarnaujančias bendroves, dirba daugiau nei pora tūkstančių aukštos kvalifikacijos darbuotojų, kurių parengimas pačioms įmonėms dar papildomai užtrunka kone dvejus metus. Darbuotojai yra gana specifinės kompetencijos, nes chemijos pramonei darbuotojų bet kur nerasi. Pirmas klausimas valdžiai. Ar jaunas specialistas norės eiti dirbti į įmonę, kurios sandorius bet kada gali atšaukti politikų komisija, taip tiesiogiai kirsdama per kasdienę įmonės veiklą? Ar jaunas specialistas, jau dirbantis „Achemoje“ ar aptarnaujančioje bendrovėje, nepradės dairytis vietos kitose įmonėse, kurios nepriklausys nuo valdžios malonės dėl jų sudaromų sandorių? Ar taip jūs rūpinatės jaunų žmonių perspektyvomis regionuose? Gamykla sėkmingai veikia daugiau nei 50 metų ir yra gyvybiškai svarbi Jonavos regionui, nes joje dirba daug žmonių. O dar daugiau žmonių tiesiogiai priklauso nuo šios įmonės – turi verslus, susijusius su įmonės veikla arba yra priklausomi nuo to, kiek gerai gyvena „Achemoje“ dirbantys jonaviečiai. Pavyzdžiui, kirpyklos, kavinės ar parduotuvės. Jeigu blogai „Achemai“, blogai mums, jos darbuotojams, blogai – visai Jonavai. Bet koks naujas valdžios suvaržymas visada gula ant darbuotojų pečių. Siūloma tvarka tikrai kirs „Achemos“, kaip savarankiško verslo subjekto, patikimumui ir verslo perspektyvoms. Koks užsienio verslininkas norės dirbti su „Achema“, jeigu tai reikš, kad į didesnės apimties sutartį (investicijas, žaliavų tiekimo ir kt.) kišis politikai? Natūralu: tada blogės ir mūsų, darbuotojų, situacija arba net grės visiškas darbo praradimas. Blogės ir viso regiono situacija. Antras klausimas politikams. Ar priimdami tokius sprendimus galvojate apie daugiau nei vieną žingsnį į priekį? Kaip gelbėsite tokius regionus kaip Jonava arba Mažeikiai, kuriuose stovi galingos gamyklos, dirba tūkstančiai žmonių, kai gamyklų partneriai nebenorės dirbti su politikų kontroliuojamomis įmonėmis arba dėl politikų įsikišimo bus sustabdyta bendrovių veikla? Vidutinis darbo užmokestis tokioje įmonėje kaip „Achema“ yra didesnis nei Lietuvos vidurkis. Tai skatina specialistus ateiti dirbti, o įsidarbinus – laikytis darbo iš paskutiniųjų, nes tokių vietų nei Jonavoje, nei Mažeikiuose nėra daug. Jeigu tik šių įmonių darbuotojams bus blogai, kris atlyginimai, mažės socialinės garantijos ar grės bedarbystė, kvalifikuotų specialistų Jonavoje ir Mažeikiuose neišlaikysite. Jie krausis lagaminus ir, greičiausiai, rinksis kryptį link kitų šalių. Trečias klausimas valdžiai. Kaip jūs kovojate su emigracija? Gąsdindami žmones ir įmušdami jiems dar daugiau netikrumo jausmo dėl ateities? Didindami nepasitikėjimą Seimu, Vyriausybe bei darbo perspektyvomis Lietuvoje? Mes, „Achemos“ darbuotojai, jau sunkiai galime jumis pasitikėti. Abejojame politikais, kurie nesugeba įvertinti pasekmių ir kuriems akivaizdžiai trūksta sveikos nuovokos. Jau nekalbant apie tuščius pažadus per rinkimus ir visiškai priešingą veiklą atėjus į valdžią. Esame puikiai organizuoti darbuotojai Lietuvoje: profesinei sąjungai priklauso apie 50 procentų įmonės darbuotojų. Mes įpratę kovoti už savo teises, garbingai atlikti savo pareigas ir už tai gauti adekvatų atlygį. Mes esame savo krašto patriotai, neskubantys su kiekviena banga palikti Lietuvos. Gerbiami politikai, kaip manote, ar tokie jūsų sprendimai mums padeda tikėti savo valdžia, savo šalimi ir jos ateitimi?