Prieššventinę savaitę didžiųjų miestų gatvėse susidaro automobilių spūstys. Specialistai atkreipia dėmesį, kad daugiausia jų – Vilniuje, ypač centre ir aplink didžiuosius prekybos centrus. Susisiekimo ministerijos Saugaus eismo skyriaus vedėjas Vidmantas Pumputis LRT RADIJUI sako, kad šiuo laikotarpiu išvengti spūsčių nepavyks, tačiau jeigu žmonės vairuotų kultūringiau, jos būtų mažesnės. „Visų pirma, važiuojant prieš Kalėdas, per Kalėdas vertėtų daugiau stebėti eismo aplinką – žiūrėti, kaip elgiasi kiti vairuotojai, stebėti šviesoforo signalus, jokiais būdais nesinaudoti telefonu. Be abejo, vairuotojams reikėtų geriau prognozuoti [kamščius], jei yra galimybė, išvažiuoti šiek tiek anksčiau. Viena pagrindinių taisyklių – reikia paisyti elementarių kultūringo vairavimo principo – t. y. praleisti [kitus automobilius], nesudaryti kitam [vairuotojui] avarinės situacijos“, – patarė Saugaus eismo skyriaus vedėjas V. Pumputis. Prie prekybos centrų srautai padidėja iki 15 proc. SĮ „Susisiekimo paslaugos“ informuoja, kad paskutinių metų patirtis rodo, jog neretai dovanų ieškoma bei kiti svarbūs prieššventiniai reikalai tvarkomi paskutinėmis dienomis prieš šventes. Penktadienį atskirose gatvėse spūstys gali formuotis visą dieną, ypač centrinėje Vilniaus dalyje ir didžiųjų prekybos centrų prieigose. Kaip LRT.lt teigė „Susisiekimo paslaugų“ Bendrųjų reikalų departamento vadovas, vykdantis direktoriaus funkcijas, Vaidotas Meškauskas, šiais metais eismo intensyvumas prieššventiniu laikotarpiu nesiskiria nuo ankstesnių metų – transporto srautai gruodį gatvėse padidėja apie 5–7 proc., ties prekybos centrais transporto srautai padidėja iki 15 proc. Pagrindinių prieššventinių spūsčių vietos nesikeičia – Ozo g., Kalvarijų g., Konstitucijos per., Ukmergės g., Geležinio Vilko g., Pilaitės pr. ir kitos miesto arterijos. Taip pat gatvės prie prekybos ir paslaugų centrų bei kalėdinio miestelio prieigos. Kaip teigė V. Meškauskas, viena pagrindinių eismo spūsčių priežasčių – vis didėjantis transporto priemonių skaičius ir pasirinkimas keliauti asmeniniais automobiliais. „Mūsų turimais duomenimis, kiekvienais metais transporto srautai Vilniuje tik auga – 4 automobiliuose vidutiniškai važiuoja vos 5 asmenys, t. y. kiekvienas šeimos narys keliauja nuosavu automobiliu. Jei vidutinis kiekvieno automobilio užpildymas siektų bent 2,5–3 asmenis, gatvėse transporto sumažėtų kone dvigubai. Šventiniu laikotarpiu rekomenduojama nekeliauti automobiliu po vieną, o planuoti bendras keliones su šeimos nariais“, – patarė V. Meškauskas. Pašnekovas taip pat ragino vairuotojus nuolat stebėti eismo situaciją bei laiku reaguoti į šviesoforo signalus, susikaupti ir nesiblaškyti: „Spūstyse rekomenduojama pasirinkti reikiamą eismo juostą iš anksto ir nesirikiuoti kaskart, kai pradeda judėti automobiliai kitoje juostoje. Papildomas manevravimas tarp eismo juostų sukelia papildomas prastovas, išauga eismo įvykio tikimybė, sumažėja eismo juostų pralaidumas. Taip pat būtina laikytis saugaus atstumo tarp transporto priemonių, ypač esant šlapiai arba slidžiai kelio dangai.“ Gal galite keliauti šeštadienio ryte? Specialistai pataria keliones planuoti iš anksto, o norint išvažiuoti iš miesto greičiau, reikėtų rinktis nepopuliarų laiką, pavyzdžiui, savaitgalį anksti ryte. Policijos departamento atstovas Ramūnas Matonis LRT.lt teigė, jog penktadienį turėtų dirbti šiek tiek daugiau policijos pajėgų, jų pagrindinis dėmesys bus nukreiptas į eismo įvykius, kurių metu sutrikdomas eismas. „Bus stengiamasi kuo greičiau patraukti automobilius nuo kelio, kad tai netrikdytų eismo. Jei bus poreikis, kai kuriose vietose pareigūnai bandys eismą reguliuoti. Akivaizdu, kad spūsčių išvengti nepavyks, tad policija pataria vairuotojams pagal galimybes planuotis savaitgalio išvykas iš anksto. Jei įmanoma, išvažiuoti šeštadienį ryte, o ne penktadienio vakarą. Įvykus smulkiams techniniam įvykiui, kuomet nekviečiami pareigūnai, vairuotojams patariame kuo greičiau atlaisvinti važiuojamąją dalį ir taip netrukdyti kitiems“, – LRT.lt komentavo R. Matonis. Įvykus smulkiam techniniam eismo įvykiui, kai nenukentėjo žmonės, vairuotojams siūloma nufotografuoti transporto priemones ir deklaraciją pildyti ne kelyje, o patraukus automobilius į nuošalesnę vietą, kad jie netrukdytų eismui.