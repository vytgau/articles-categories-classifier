2017-ųjų gruodį, palyginti su tuo pačiu ankstesnių metų laikotarpiu, mažmeninės prekybos indeksas euro zonoje padidėjo 1,9 proc., o visoje ES - 2,4 proc. Vidutinis mažmeninės prekybos rodiklis per 2017 metus, lyginant su 2016-aisiais, pakilo 2,6 proc. tiek euro zonoje, tiek visoje ES. „Eurostat“ duomenimis, 2017 metų gruodį mažmeninės prekybos apyvarta Lietuvoje išaugo 0,8 proc., o per metus padidėjo 5,6 proc. Praėjusių metų gruodį, palyginti su lapkričiu, euro zonos transporto priemonių degalų pardavimai smuko 1,5 proc., ne maisto prekių sektorius nukrito 1,2 proc., maisto produktų, alkoholinių gėrimų bei rūkalų pardavimų rodikliai sumažėjo 0,7 proc. Visoje ES ne maisto prekių sektorius smuko 1,0 proc., maisto produktų, alkoholinių gėrimų bei rūkalų pardavimai bei transporto priemonių degalų pardavimai sumažėjo po 0,7 proc. Turimais ES valstybių narių duomenimis, mažmeninės prekybos apyvarta lyginamuoju laikotarpiu daugiausia sumažėjo Liuksemburge (6,2 proc.), Airijoje (2,7 proc.) ir Slovėnijoje (2,3 proc.), tuo tarpu daugiausia išaugo Maltoje (3,1 proc.), Estijoje (1,8 proc.) ir Rumunijoje (1,3 proc.). Praėjusių metų gruodį, palyginti su tuo pačiu 2016 m. mėnesiu, ne maisto prekių pardavimai euro zonoje išaugo 2,7 proc., o visoje ES išaugo 3,7 proc.; maisto produktų, alkoholinių gėrimų ir rūkalų pardavimai euro zonoje išaugo 1,3 proc., visoje ES - 1,2 proc.; o transporto priemonių degalų pardavimai euro zonoje sumažėjo 0,8 proc., visoje ES pakilo 0,4 proc. Turimais valstybių narių duomenimis, šiuo laikotarpiu mažmeninės prekybos apyvarta labiausiai išaugo Maltoje (12,4 proc.), Rumunijoje (10,1 proc.) ir Lenkijoje (9,2 proc.), o sumažėjo Liuksemburge (20,7 proc.) ir Belgijoje (2,5 proc.).