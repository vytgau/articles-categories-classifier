BNS žiniomis, naujuoju „Orlen Lietuvos“ vadovu turėtų būti paskirtas Lenkijos „Orlen“ valdomo degalinių tinklo „Ventus-nafta“ vadovas Michalas Rudnickis. „Taip, girdėjau, kad keičiasi vadovai po Naujųjų metų, datų tiksliai nežinau, valdyba turbūt spręs, kada pristatyti naują generalinį direktorių“, – BNS sakė Mažeikių rajono meras Antanas Tenys. Jis teigė nežinantis, kas turėtų pakeisti I. Fafarą. „Šiaip rodikliai („Orlen Lietuvos“ – BNS) geri, didieji sunkumai jau liko praeityje, patys sunkumai buvo 2014–2015 metais“, – kalbėjo A. Tenys. Pati „Orlen Lietuva“ vadovo pasikeitimo kol kas nekomentuoja – įmonės atstovas Tomas Digaitis BNS teigė negalintis nei patvirtinti, nei paneigti, jog I. Fanfara palieka postą. Premjeras Saulius Skvernelis sausio 5 dieną ketina vykti į Mažeikius, kur turėtų susitikti ir su „Orlen Lietuvos“ vadovybe. Premjero atstovas spaudai Tomas Beržinskas BNS sakė, kad tai bus viena Vyriausybės vadovo kelionių į regionus, o jų metų jis apsilanko ir svarbiose regionui įmonėse. Vadovavo daugiau nei septynerius metus Buvęs bankininkas I. Fafara „Orlen Lietuvos“ vadovu paskirtas 2010 metų balandį, pakeitęs mažiau nei metus įmonei vadovavusį Krystianą Paterą. Mažeikių bendrovė kurį laiką dirbo nuostolingai – 2009 metais patirta 25,5 mln. eurų nuostolių, 2010 metais – 22,6 mln. eurų, tačiau pernai bendrovė uždirbo 221,5 mln. eurų pelno, o 2015 metais – 217 mln. eurų. „Orlen Lietuva“ pernai pirmą kartą nuo 2006 metų, kai „Orlen“ įsigijo Mažeikių naftos perdirbimo gamyklą, išmokėjo dividendus – 132 mln. eurų, o šiemet – dar beveik 140 mln. eurų. Iki tol visas lėšas įmonė investuodavo į plėtrą. Nuo 2006 metų į Mažeikių gamyklą lenkai investavo apie 1 mlrd. JAV dolerių (apie 860 mln. eurų), vien per šiuos metus – apie 60 mln. eurų. Po daugiau nei metus trukusių derybų 2011 metų lapkritį „Orlen Lietuva“ pasirašė naują 13 metų trukmės naftos produktų krovos sutartį su „Klaipėdos nafta“. Šiemet po ilgai trukusių derybų Mažeikių įmonė susitarė su „Lietuvos geležinkeliais“ dėl krovinių vežimo geležinkeliais tarifų. „Orlen Lietuva“ per devynis šių metų mėnesius uždirbo 140,8 mln. eurų grynojo pelno – 16 proc. daugiau nei 2016-ųjų sausį–rugsėjį, jos pardavimo pajamos per metus išaugo 26 proc. iki 2,673 mlrd. eurų. Lenkijos „Orlen“ valdo 100 proc. „Lietuvos Orlen“ akcijų.