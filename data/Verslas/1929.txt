Nuo vasario 15 d. 21.00 val. iki vasario 17 d. 9.00 val. transporto priemonių eismas Gedimino prospekte nuo A. Goštauto iki Šventaragio gatvės bus draudžiamas. Tuo metu eismą prospekte kontroliuos policija. Nuo vasario 16 d. 7.00 val. iki vasario 17 d. 9.00 val. transporto priemonėms nebus galima važiuoti Pilies gatvės dalyje nuo pastato Pilies g. 1 iki pastato Pilies g. 40, draudžiant eismą iš šalutinių gatvių. Iki vasario 16 d. 23.00 val. laikinai bus uždarytos automobilių stovėjimo aikštelės prie Katedros aikštės ir Šv. Jono gatvėje. Vasario 15 ir 16 d. automobilius laikinai bus draudžiama statyti stovėjimo vietose šalia Nacionalinio operos ir baleto teatro, A. Vienuolio ir J. Lelevelio gatvėse, o vasario 16 d. – Šventaragio ir Barboros Radvilaitės gatvėse. Taip pat nuo vasario 15 d. 20.00 val. iki vasario 16 d. 20.00 val. bus draudžiamas transporto priemonių eismas A. Vienuolio ir J. Lelevelio gatvėse, o visą vasario 16 d. – Universiteto, Liejyklos bei Vasario 16-osios, A. Stulginskio, A. Jakšto gatvėse, išskyrus aptarnaujantį transportą. Benediktinų gatvėje ir Totorių gatvės dalyje nuo Šv. Ignoto iki Liejyklos gatvės transporto priemonės važiuoti taip pat negalės, išskyrus renginių dalyvių transportą. Nuo 10.00 val. iki 13.00 val. bus draudžiamas ir pėsčiųjų eismas Universiteto gatve nuo pastato S. Daukanto a. 3 iki Dominikonų gatvės. Lietuvos valstybės atkūrimo šimtmečio dieną dėl mieste vykstančių šventinių renginių, nuo 17.00 val. iki 21.00 val. bus draudžiamas transporto priemonių eismas T. Vrublevskio, Šventaragio, Barboros Radvilaitės gatvėse, o nuo 18.00 val. iki 21.00 val. minėtose gatvėse bus draudžiamas ir viešojo transporto eismas. Dėl planuojamų pokyčių 10-ojo, 11-ojo, 33-ojo maršrutų autobusai važiuos pakeistomis trasomis, o jų eismo tvarkaraščiai paskelbti interneto tinklalapyje www.vilniustransport.lt. Primename, kad Lietuvos valstybės atkūrimo šimtmečio proga vilniečiai ir miesto svečiai Vasario 16-ąją po šventinį miestą sostinės autobusais ir troleibusais keliaus nemokamai. Vilnius kviečia švęsti Valstybę ir į gausybę 100-mečio renginių mieste patogiai atvykti viešuoju transportu nemokamai. „Susisiekimo paslaugos“ yra numačiusi papildomus reisus tam tikrais maršrutais. Taip tikimasi užtikrinti patogesnes keliones miestiečiams ir miesto svečiams šventinę dieną. Tad vasario 16-ąją d. dažniau važiuos 2-ojo Saulėtekis–Žygimantų g.–Stotis, 3-iojo Karoliniškės–Žvėrynas–Šeimyniškių g., 4-ojo Antakalnis–Centras–Gerosios Vilties st., 6-ojo Žirmūnai–Kalvarijų–J. Basanavičiaus g.–Žemieji Paneriai, 17-ojo Žirmūnai–Naujininkai maršrutų troleibusai. Dažniau važiuos ir šių maršrutų autobusai – 6-ojo G Parko–Olandų g.–Žaliasis tiltas, 10-ojo Fabijoniškės–Baltupiai–Markučiai, 11-ojo Žvėrynas–Senamiestis–Užupis, 33-iojo Šiaurės miestelis–Rinktinės–Sukilėlių g.–Guriai, 43-iojo Justiniškės–Šeškinė–Žaliasis tiltas–Centras ir 73-iojo Justiniškės–Centras–Naugarduko g.–Vilkpėdė. Taip pat 43-iame, 46-ame ir 73-iame maršrutuose važiuos didesnės talpos autobusai nei įprastai poilsio dieną. Susipažinti su šių maršrutų transporto tvarkaraščiu bus galima jau vasario 12-ąją dieną. Šventinės dienos tvarkaraščiai bus pateikiami interneto tinklalapyje www.vilniustransport.lt. Be to, Vasario 16-ąją vilniečiai ir miesto svečiai kviečiami nemokamai naudotis „Statyk ir važiuok“ aikštelėmis Ukmergės g. 246 (šalia PC „Senukai“), Sėlių g. 62 (Žvėryne) ir V. Gerulaičio g. 1 (priešais verslo centrą „Technopolis“). Palikus automobilį jose, į miesto centrą bus patogu atvykti viešuoju transportu. Lietuvos kelių policija primena vairuotojams laikytis eismo taisyklių, kuomet šventinėmis dienomis Lietuvoje viešės daugybė iškilių svečių. „Lietuvos valstybės šimtmečio minėjimo dienomis į Lietuvą atvyksta daug Europos Sąjungos ir kitų užsienio valstybių vadovų, Europos Sąjungos institucijų vadovų ir kitų aukšto rango svečių. Garbingų svečių kortežus eskortuoja ir lydi Lietuvos kelių policijos tarnybos pareigūnai. Aukšto rango svečiai lydimi policijos ir specialiųjų tarnybų automobiliais, naudojant mėlynos ir raudonos (arba tik mėlynos) spalvos švyturėlius ir specialiuosius garso signalus. Lietuvos kelių policijos tarnyba atkreipia eismo dalyvių dėmesį, kad svečių delegacijų važiavimo maršrutuose gali būti laikinai ribojamas arba stabdomas eismas. Prašome atidžiai stebėti eismo aplinką ir praleisti su švyturėliais ir specialiomis garsinėmis sirenomis važiuojančius policijos automobilius ir jų lydimus kortežus. Primename, kad Kelių eismo taisyklių 12 punkte yra numatyta, kad eismo dalyviai privalo nedelsdami duoti kelią artėjančioms specialiosioms transporto priemonėms su įjungtais mėlynais ir raudonais (arba tik mėlynais švyturėliais) ir specialiaisiais garso signalais ir jų lydimoms transporto priemonėms. Transporto priemonių vairuotojai, keliuose, kur eismui abiem kryptimis yra ne daugiau kaip keturios eismo juostos, privalo sustoti dešiniajame kelkraštyje, kai jo nėra, - prie dešiniojo važiuojamosios dalies krašto. Pėstieji, artėjant specialiajai transporto priemonei su įjungtais švyturėliais ir garso signalais, neturi pradėti eiti per važiuojamąją dalį, o esantys važiuojamojoje dalyje privalo nedelsdami iš jos pasitraukti. Prašome visų eismo dalyvių supratimo ir pagarbos mūsų šalies svečiams ir kiekvienam kitam, kartu dalyvaujančiam eisme“, - teigiama policijos pranešime.