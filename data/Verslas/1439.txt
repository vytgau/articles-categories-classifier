„Dėl CETA – ji turi būti įtraukta į programą, ir neabejoju, kad šioje sesijoje prieisime prie šio klausimo“, – šeštadienį Seime svarstant sesijos darbų programą sakė V. Pranckietis. Jis atsakė į liberalų vadovo Eugenijaus Gentvilo klausimą, ar Seimas ketina ratifikuoti Seime strigusią sutartį su Kanada. Europos Sąjungos ir Kanados prekybos susitarimas Seimui pateiktas ratifikuoti pernai pavasarį, tačiau klausimas strigo Seimo Sveikatos reikalų komitete. Jis paskirtas papildomu komitetu svarstant šį klausimą. Pagal Seimo statutą, kol papildomas komitetas nepateikia savo išvados, klausimo svarstyti negali pagrindinis komitetas, o be šio pritarimo dokumentas negali būti svarstomas Seimo salėje. Vadovavimą Sveikatos reikalų komitetui iš Agnės Širinskienės perėmusi „valstietė“ Asta Kubilienė yra žadėjusi pavasario sesijoje apsvarstyti strigusią sutartį. Užsienio reikalų ministras Linas Linkevičius šią situaciją yra kritikavęs ir sakęs, kad „stabdymas yra geriausiu atveju siauras mąstymas“. Šeštadienį išgirdęs parlamento vadovo pažadą, kad sutartis turėtų būti ratifikuoti, džiaugtis ministras neskubėjo. „Žadėjo daug kartų, tad nenoriu čia ir džiaugtis. Tikiuosi tą ir padarys“, – BNS teigė L. Linkevičius. „Luktelsime, nes čia irgi jau tampa pernelyg ilgai, jau devyni mėnesiai. Man atrodo, kad visi klausimai atsakyti, visi nuogąstavimai lyg ir pašalinti, bet vis tempiasi“, – pridūrė jis. Lietuvos diplomatai tikėjosi, kad laisvos prekybos su Kanada sutartis bus ratifikuota dar pernai vasarą. Išsamioji ekonomikos ir prekybos sutartis tarp ES ir Kanados panaikins 99 proc. muitų. Kritikai baiminasi, kad įsigaliojus sutarčiai Lietuvą užplūs pigesni, genetiškai modifikuoti produktai.