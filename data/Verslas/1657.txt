Taivano prekybos centruose iš lentynų šluote šluojamas tualetinis popierius – visą savaitgalį vietiniai kaip pamišę pirko šią būtiną prekę, baimindamiesi staigaus kainų šuolio. Akis bado tuščios lentynos, kurios seniau būdavo prikrautos tualetinio popieriaus atsargų. Viena pirkėja teigia, kad, ieškodama šios prekės, buvo priversta apeiti dvi ar tris parduotuves. Taivano vartotojų teisių apsaugos departamento atstovai ramina žmones nepanikuoti ir tikina, kad tualetinio popieriaus kainos nesikeis iki kovo vidurio, nes jos jau užfiksuotos jų dokumentuose. Panika kilo gamintojams netyčia užsiminus, kad, pristigus celiuliozės, tualetinio popieriaus kainos gali išaugti nuo 10 iki 30 proc., skelbia vietos žiniasklaida.