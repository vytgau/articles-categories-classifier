Konkurencijos taryba tvirtina, kad tokiais sprendimais KPD galėjo pažeisti Konkurencijos įstatymą. „Tyrimas pradėtas įtarus, kad KPD, neįvykdęs konkurencingos procedūros, pavaldžiai įmonei „Lietuvos paminklai“ 2015–2017 metais pavedė teikti kultūros paveldo objektų tvarkybos organizavimo darbus ir su šiais darbais susijusias projektavimo, inžinerijos bei kitas paslaugas. Konkurencijos taryba aiškinasi, ar minėtų darbų negalėjo atlikti ir kiti rinkoje veikiantys subjektai ir ar tokiais sprendimais nebuvo pažeisti Konkurencijos įstatymo reikalavimai“, – teigiama pranešime. Konkurencijos įstatyme nustatyta, kad viešojo administravimo subjektai, priimdami ūkinius sprendimus, privalo užtikrinti sąžiningos konkurencijos laisvę – teisės aktai draudžia sprendimus, kuriais būtų teikiamos privilegijos arba kuriais būtų diskriminuojami ūkio subjektai, iškreipiama konkurencinė aplinka, išskyrus atvejus, kai skirtingų konkurencijos sąlygų neįmanoma išvengti vykdant įstatymų reikalavimus. Konkurencijos taryba pažymi, sprendimas pradėti tyrimą dar nereiškia, kad pažeidimas egzistuoja.