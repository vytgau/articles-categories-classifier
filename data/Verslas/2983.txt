Iki vidurnakčio legaliai galėję kelti šampano taurę, jie bus priversti ją padėti į šoną – šalyje įsigalios Alkoholio kontrolės įstatymo pataisos. Kas buvo leidžiama – tuoj nebegalės Jau po kelių valandų alkoholio Lietuvoje įsigyti, turėti ar jį vartoti galės tik 20 metų sulaukę asmenys. Todėl 2017 m. 18 ar 19 metų gimtadienio sulaukę asmenys, galėję įsigyti alkoholio, apie tai galės pamiršti ir vėl laukti apie metus. Situacija atrodo gana juokingai, netgi absurdiškai, tačiau įstatymo reikės laikytis. Tą valstiečių žaliųjų lyderis Ramūnas Karbauskis pabrėžė prieš porą savaičių vykusioje DELFI konferencijoje. „Tam kad būtų pokyčiai – yra sprendimas, ir jį reikės vykdyti. Aš manau, kad daugelis jaunų žmonių paprasčiausia gali ir šventes, ir gimtadienius švęsti be alkoholio ir nematau to protesto iš jaunimo, jis pas mus nuostabus. Kitas klausimas, kad galbūt interesų grupės jaunus žmones bando siundyti, kad jie protestuotų, bandytų sakyti, kad jumis nepasitikima, jūs galite paimti ginklą į rankas, bet ne alkoholio išgerti“, – svarstė jis. Narkotikų, tabako ir alkoholio kontrolės departamento direktoriaus pavaduotoja Gražina Belian taip pat teigė, kad išmušus vidurnakčiui, 18-mečiai ir 19-mečiai turės taures padėti į šalį. „Na, matote, pirmi tokie metai, – apie dviprasmišką situaciją kalbėjo ji. – Manau, kad šitie nepatogumai tik į sveikatą.“ Tuo metu Lietuvos prekybos įmonių asociacijos vykdomasis direktorius Laurynas Vilimas atkreipė dėmesį, kad dėl šios nuostatos daugiau problemų gali kilti ne prekybos tinklams, o viešojo maitinimo įstaigoms. „Tikrai labai sudėtinga įsivaizduoti, kai pirmo ir antro kurso studentai su savo kolegomis eis, tarkime, linksmintis į naktinį klubą, ir barmenai turės užtikrinti, kad 19 metų studentui alkoholis nebūtų parduodamas, o 20 metų turinčiam jo draugui – bus“, – pažymėjo jis. Jaunimas nevieningas Kai pataisos tik buvo svarstomos, jaunimas šiuo klausimu buvo nevieningas. Vieni piktinosi, kad pasirodysime talibaniška valstybe, kiti – sveikino planus. „Į kariuomenę eiti galime, balsuoti galime, bet, liaudiškai tariant, nueiti į barą ir išgerti alaus su draugais jau ne, – neslėpė pasipiktinimo Lietuvos liberalaus jaunimo pirmininkas Mantydas Šemeta. – A. Veryga yra teigęs, kad žmonių branda pasibaigia ties 25 metais, iki to laiko reikėtų drausti absoliučiai bet kokias svaiginamąsias priemones. Keistai skamba, kada biologiniai dalykai yra sugretinami su socialiniais, nes galiu pasikartoti, kad jauni žmonės eina balsuoti už kokius „valstiečius“, bet išgerti jau nebegali. Tai kažkurioje vietoje yra brandūs, kažkurioje jau ne.“ Tuometinis Lietuvos jaunimo organizacijų tarybos prezidentas Mantas Zakarka pripažino, kad dėl to, ar turi būti didinamas amžius, nesutarė pačios jaunimo organizacijos. „Mūsų vienijamos 66 jaunimo ir su jaunimu dirbančios organizacijos dar praėjusių metų pavasarį priėmė rezoliuciją dėl alkoholio vartojimo mažinimo politikos Lietuvoje, kur labai aiškiai išreiškia pritarimą tokioms priemonėms kaip reklamos draudimas, specializuotų parduotuvių atsiradimas, pardavimo laiko keitimas. Tačiau būtent dėl amžiaus, kas liečia tą klausimą, organizacijos neturėjo vieningos nuomonės ir nepasisako vieningai už tą amžiaus ilginimą“, – pripažino jis. Tačiau tai ne vieninteliai pokyčiai. Nenustebkite, jei nuo sausio 1 dienos parduotuvėje kasininkė paprašys dokumento, nors 20 metų jubiliejų šventėte gal prieš dešimtmetį. Mat pardavėjai ir kasininkai privalės prašyti asmens dokumento asmenų, kurie atrodo jaunesni nei 25-erių metų amžiaus. Jei dokumentas nebus pateiktas – pardavėjas privalės atsisakyti parduoti alkoholinius gėrimus. Nuo rytojaus alkoholio nusipirksite tik iki 20 val. ar trumpiau Nuo rytojaus iš esmės keisis ir prekiavimo alkoholiu laikas. Jei šiandien alkoholinių gėrimų parduotuvėse galėjote įsigyti iki 22 val. vakaro, nuo rytojaus tą galėsite padaryti tik iki 20 val. Sekmadieniais laikas dar labiau sutrumpintas, todėl alkoholiu prekybos tinklai prekiaus tik iki 15 val. dienos. G. Belian pažymi, kad nors sausio 1 d. bus šventinė diena, vis dėlto prekybos alkoholiu laikas bus kaip įprastos dienos. „Kadangi tai yra pirmadienis, galima bus prekiauti iki 20 val. Įstatyme aiškiai parašyta, kad iki 15 val. bus galima prekiauti tik sekmadieniais, nebuvo parašyta, kad šventinėmis dienomis draudimas irgi bus taikomas“, – pažymėjo ji. Be to, jei 2017 metais alkoholio buvo galima nusipirkti nuo 8 val., nuo sausio 1 d. alkoholinių gėrimų galima bus įsigyti tik nuo 10 val. L. Vilimas BNS yra teigęs, kad gana drastiškas vakarinio laiko sutrumpinimas 2 valandomis iš tiesų sukurs daugiau bėdų nei planuojamos naudos. „Visų pirma tai padidins nelegalios alkoholio prekybos rinkos dalį, sukurs nepatogumų sąmoningiems ir atsakingiems žmonėms, kurie dirba ilgiau nei standartiškai iki 17 val. Tuo metu mažesnės parduotuvės, kur alkoholio pardavimai sudaro labai didelę dalį, savo darbo laiką priderins prieš šios prekės pardavimo laiko. Dėl to taip pat nukentės pirkėjai, kurie negalės įsigyti kitų prekių“, – sakė jis. Dėl prekybos laiko apribojimo klausimų kilo ne vienam prekybininkui ir verslininkui. Jie svarstė, kodėl sekmadieniais bus galima prekiauti alkoholiu būtent iki 15 val., dėl ko pasirinktas šis laikas. Smulkieji prekybininkai, kaimo parduotuvių savininkai teigė, kad draudimas pakoreguos ir šių parduotuvių darbo laiką. „Parduotuvės sutrumpintų savo darbo laiką, nes niekas nepardavinės dešrytės ar duonytės iki 22 val. ir nelaikys pardavėjo, nedegins elektros. Verslas viską skaičiuoja. Yra prekių krepšelis, o, jeigu to prekių krepšelio nėra, – verslas neapsimoka, todėl reikia arba jį uždaryti, arba trumpinti darbo laiką ir atleisti darbuotojus, sumažinti atlyginimus. Verslas pulsuoja, jis negali dirbti nenaudingai“, – pabrėžė verslininkas Vidas Šukys, netoli Jurbarko esančiuose Smukučiuose atidaręs parduotuvę „Smukučių kromelis“. Reklama bus draudžiama, tačiau marškinėlius su prekių ženklais galėsime dėvėti Alkoholio reklama visoje Lietuvoje bus draudžiama, todėl iš akiračio turėtų išnykti. Tačiau įstatyme pažymima, kad reklama nebus laikomi prekių ženklai ar gaminančių ir prekiaujančių įmonių pavadinimai, kai jie nereguliariai ir netikėtai matomi TV programose ir kai šių pavadinimų bei prekių ženklų atvaizdai yra šalutinė informacija. Taip pat reklama nebus laikoma informacija apie alkoholinius gėrimus informaciniuose pranešimuose, skirtuose alkoholio verslo specialistams, ar alkoholį gaminančių, juo prekiaujančių įmonių. G. Belian patikslino, kad tradicinių prekybos tinklų lankstinukų su alkoholiniais gėrimais neliks, tačiau parduotuvės galės kabinti plakatus su prekių ženklais. „Jų neliks, o kai kurių lankstinukų, kaip „Skonių dienos“ ir pan. jau dabar neturėtų būti, nes kas liečia informaciją, susijusią su alkoholinių gėrimų įvairiomis akcijomis, didelės tinklinės įmonės jau buvo nubaustos departamento. Kai kas su tomis baudomis sutiko, kai kas ne, nes tokius lankstinukus pripažinome kaip informaciją apie akcijas, skatinančias įsigyti ir vartoti alkoholį. Tačiau jeigu prekybininkai užtikrins, kad tas lankstinukas būtų kažkokiais būdais priklijuotas, ir vartotojai negalėtų jų išsinešti su savimi, jie nebūtų kitaip platinami, tai tokie kaip plakatai galėtų būti“, – sakė ji. Alkoholinių gėrimų prekių ženklai taip pat galės būti naudojami prekybvietėse ir šiais gėrimais prekiaujančių įmonių interneto svetainėse. „Jie galės būti naudojami ne tik parduotuvėse, bet ir kavinėse, lauko kavinėse, jei ten prekiaujama alkoholiu. Pas mus dar nėra uždrausta internetinė prekyba alkoholiniais gėrimais, o kadangi gėrimą reikia kažkaip aprašyti, pateikti tam tikrą informaciją, prekių ženklai galės būti naudojami ir tokių įmonių interneto svetainėse“, – paaiškino ji. Taip pat G. Belian pažymėjo, kad niekas žmonių, vilkinčių marškinėlius su alkoholinių gėrimų prekių ženklais tikrai nebaus, nebent tai bus daroma tikslingai alkoholiu prekiaujančių įmonių. „Noriu tikėti, kad mūsų įmonės socialiai atsakingos ir kad iš tikrųjų tokių tikslinių platinimų marškinėlių su prekių ženklais tikrai nebus. Aišku, jeigu fizinių asmenų tokių marškinėlių necenzuruos, jeigu tai nebuvo prekybininkų akcija ar bandymas apeiti draudimus“, – sakė ji.