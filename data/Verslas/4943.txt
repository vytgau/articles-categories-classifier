„Biudžeto priėmimas, kuris mūsų laukia, pats svarbiausias metų įstatymas, jo metu ir pasirodys, kokia yra valdančioji dauguma. Aš prognozuočiau 85 – 90 balsų“, – trečiadienį Žinių radijui tvirtino politikas. Anot jo, tai bus analogų per pastarąjį dešimtmetį neturintis biudžetas, jis bus perteklinis. Jame numatyta daugiau lėšų gynybai, jos finansavimas pasieks 2 proc. bendrojo vidaus produkto (BVP), daugiau kaip 600 mln. eurų bus skiriama socialiniai atskirčiai mažinti, kultūros finansavimas didinamas apie 26 mln. eurų, kt. LVŽS pirmininkas pareiškė, kad 2019 metų biudžetas bus dar didesnis. „Manau, kad lūžis jau yra prasidėjęs, ir po to 2019 metai bus tikrai ryškūs žmonių pajamų didinimo prasme, valstybės efektyvumo prasme“, – tikino R. Karbauskis. Trečiadienį 2018 metų biudžeto projektas bus pateiktas Vyriausybei. Finansų ministras Vilius Šapoka šia savaitę patvirtino, kad jis bus perteklinis. Anot ministro, papildomos pajamos bus atidėtos į rezervą sunkesniems laikams. Seimo Ekonomikos komiteto pirmininkas Virginijus Sinkevičius BNS sakė, kad projekte numatytas valdžios sektoriaus balanso perviršis sieks 0,6 proc. BVP – pajamos išlaidas turėtų viršyti maždaug 260 mln. eurų. Anot parlamentaro, Vyriausybė nusprendė palikti lengvatinį 9 proc. pridėtinės vertės mokesčio tarifą centriniam šildymui ir atsisakė planų įvesti naują 15 proc. tarifą. Vyriausybės teigimu, daugiau lėšų į biudžetą kitąmet bus surenkama ir dėl augančios ekonomikos, ir dėl mažėjančio „šešėlio“. Ministras tvirtino, kad kitąmet didės ir biudžeto perskirstymas, palyginti su BVP. Biudžeto projektas Seimui turi būti pateiktas iki spalio 17 dienos. Po pirmojo svarstymo Seime dokumentas paprastai grąžinamas Vyriausybei tobulinti, o galutinai priimamas gruodį.