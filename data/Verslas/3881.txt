„Yra registruotas pasiūlymas Seimo narių. Tas yra iš esmės sutarimas, kuris buvo ir anksčiau, kad taip, šį investicinį projektą reikia pradėti daryti. Kalbant apie finansavimo intensyvumą, mūsų pozicija išliko: su Kauno miestu yra sutarta, kad 2018 metai maksimalus intensyvumas yra jų, 2019 metai – mūsų (Vyriausybės – BNS). (...) Mano pažadai yra pažadai, aš pasakau, kokie sprendimai bus priimti: įregistruotas yra siūlymas ir tam siūlymui bus pritarta“, – trečiadienį po Vyriausybės posėdžio žurnalistams sakė S. Skvernelis. Kauno miesto savivaldybė trečiadienį paskelbė, kad Seime svarstomame kitų metų valstybės biudžete stadiono rekonstrukcijai siūloma skirti 1,5 mln. eurų. Savivaldybės teigimu, tokį pasiūlymą biudžeto projektui pateikė Seimo nariai „valstiečiai“ Aušra Papirtienė ir Gediminas Vasiliauskas. „Pateikėme biudžeto pataisą, kurios esmė paprasta – lėšų skyrimas visų taip laukiamo stadiono statybų pradžiai. Iš premjero gavome tvirtą patikinimą, kad pinigai darbų pradžiai bus skirti“, – savivaldybės pranešime spaudai teigė G. Vasiliauskas. Premjero patarėjas Tomas Beržinskas vėliau BNS teigė, kad minėta suma Kauno stadionui nėra įrašyta į Vyriausybės pateiktą kitų metų biudžeto projektą ir kol kas sunku pasakyti, ar lėšos stadionui tikrai bus skirtos – tai svarstys Seimas. „Lietuvai seniai reikia bent vienos kokybiškos aikštės, kurioje galėtų vykti tarptautinės varžybos. Futbolo mėgėjai gali būti ramūs: Vyriausybė pažadus vykdys ir lėšų Kauno stadiono rekonstrukcijai skirs. Miestas turi įvykdyti savo įsipareigojimus, o mes didžiausią finansavimo intensyvumą planuojame 2019 metais“, – Kauno savivaldybės pranešime cituojamas S. Skvernelis. Kauno savivaldybės administracijos direktoriaus Gintaro Petrausko teigimu, stadiono statybos kainuos apie 25 mln. eurų. „Tiksli suma paaiškės užbaigus statybos darbų konkursą. Mažesnę dalį finansavimo – 5 mln. eurų – turime užsitikrinę iš Europos Sąjungos fondų. 10 mln. skirs pats miestas, o likusią sumą per dvejus ateinančius metus tikimės gauti iš valstybės“, – pranešime spaudai teigė G. Petrauskas. Po rekonstrukcijos stadionas bus tinkamas didžiausiems pasaulio sporto renginiams bei koncertams, į kuriuos galės tilpti 30 tūkst. žiūrovų. Stadione esančių vietų skaičius nuo 9,5 tūkst. padidės iki 15 tūkstančių, visos tribūnos bus uždengtos stogu. Stadiono statybos darbų konkurse atnaujinus pasiūlymų pateikimo terminą, vokų atplėšimas numatytas lapkričio pabaigoje. Šiuo metu Lietuvos nacionalinė futbolo rinktinė tarptautines rungtynes žaidžia 5 tūkst. žiūrovų talpinančiame Lietuvos futbolo federacijos stadione su dirbtine danga.