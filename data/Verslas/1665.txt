Per mėnesį pigiausi produktai labiausiai pabrango parduotuvėje „Iki“ – 7,6 proc. ir parduotuvėje „Maxima“ – 6,7 proc., rašoma Pricer.lt pranešime spaudai. Pigiausi produktai labiausiai atpigo parduotuvėje „Norfa“ – 5,1 proc. Tyrimas taip pat parodė, antrą mėnesį iš eilės brangsta mėsos produktai. Kainų tyrimas leidžia suskaičiuoti, kad daugiau kaip metus stebimas Pricer.lt pigiausių maisto produktų krepšelis per mėnesį parduotuvėje „Iki“ pabrango 4,02 euro, parduotuvėje „Maxima“ – 3,25 euro. Palyginus pigiausių maisto produktų kainas su užfiksuotomis prieš metus, kainos sparčiausiai kilo e-parduotuvė „Barbora“, kur tie patys pigiausi maisto produktai šiemet kainavo 8,25 proc. brangiau nei pernai. „Sausio bei vasario mėnesių kainų tyrimai signalizuoja apie naują maisto prekių kategoriją, kur fiksuojamas kainų kilimas. Tai mėsos produktų grupė. Sausio ir vasario mėnesiais fiksavome vidutinės kainos padidėjimą visose mėsos prekių grupėse, kurios patenka į Pricer.lt tyrimo krepšelį. Sausio mėnesį augo vidutinė kiaulienos kumpio, maltos kiaulienos, viščiukų broilerių ketvirčių kainos, vasarį pabrango pigiausia karštai rūkyta kiaulienos nugarinė be kaulo bei pigiausia virta dešra“, - cituojamas portalo pricer.lt įkūrėjas Arūnas Vizickas. Per mėnesį iš tiriamų pigiausių maisto produktų sąrašo vidutiniškai labiausiai pabrango: bananai 12,9 proc., pigiausia virta dešra (kiauliena arba jautiena, aukščiausia rūšis) - 13,8 proc., pigiausia karštai rūkyta kiaulienos nugarinė be kaulo (I rūšis) – 14,2 proc. Atpigo – pigiausi pomidorai 21,9 proc., smulkus baltasis cukrus – 16,9 proc. ir pigiausias sviestas (82 proc. riebumo) – 7,7 proc. „Pasaulio biržose toliau pinga saulėgrąžų aliejus, kava, šokoladas, dar pernai atpigo cukrus, sviestas, sūriai, kiaušiniai. Deja, bet Lietuvos pirkėjai gali pajausti tik kai kurių produktų sumažėjusias kainas. Lietuvos parduotuves valdančių įmonių kultūroje vyrauja nuostata neskubėti nuleisti produkto bazinės kainos parduotuvės lentynoje, geriau produktą akcijuoti, taip rodant laikinai mažesnę kainą ir taip tenkinant pirkėjo poreikį pirkti viską, kas pažymėta „Akcija“ ženklu“, – dėsto A. Vizickas. Išanalizavus vasario mėnesio kainų tyrimo duomenis buvo sudarytas Pricer.lt pigiausių maisto prekių krepšelio kainų reitingas. Vasario mėnesio lyderis – parduotuvė „Norfa“, kur tyrime dalyvaujantys 32 pigiausi maisto produktai kainavo 50,28 euro, antroje vietoje parduotuvė „Maxima“ – 51,7 euro, trečioje - „Lidl“ su 55,08 euro krepšeliu. Brangiausiai krepšelis kainavo e-parduotuvėje „Barbora“ – 59,46 euro. Kainų palyginimo portalas kainas užfiksavo vasario 21 dieną, Lietuvos prekybos centruose „Maxima“, „Iki“, „Norfa“, „Rimi“, „Lidl“ bei internetinėje parduotuvėje „Barbora“.