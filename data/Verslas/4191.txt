Buvęs įmonės vadovas Benas Renatas Baltusis, jį pakeitusi Ona Regina Vaskelienė ir bendrovės steigėjos – savivaldybė bei jos valdoma bendrovė „Vilniaus viešasis transportas“ – turi atlyginti įmonei 499,2 tūkst. eurų žalą. Tokį sprendimą lapkričio 2 dieną priėmė Vilniaus apygardos teismas. Didžiausią sumą – 482,2 tūkst. eurų – privalo sumokėti B. R. Baltusis kartu su savivaldybe (valdė 51 iš 100 „Vilnius veža“ dalių) ir „Vilniaus viešasis transportas“ (49 dalys). „Neūkiškai tvarkydamas įmonės reikalus, atsakovas (B. R. Baltusis – BNS) tęsė santykius su įmonės kreditoriais, prisiimant naujus ir nepagrįstai tęsiant esamus įsipareigojimus, kurių įmonė negalėjo padengti dėl nemokumo“, – rašoma teismo nutartyje. Teismas taip pat nutarė, kad įmonės dalininkai turėjo susipažinti su „Vilnius veža“ finansine būkle ir pateikti prašymą teismui dėl bankroto bylos iškėlimo. „Vilnius veža“ iš buvusių įmonės vadovų ir savininkų siekė atgauti beveik 626 tūkst. eurų. Bankroto byla „Vilnius veža“ iškelta 2015 metų rugsėjį, 2016 metų balandį buvo patvirtinti 590,1 tūkst. eurų kreditorių reikalavimai. B. R. Baltusis „Vilnius veža“ vadovavo nuo 2013 metų kovo pabaigos iki 2015 metų liepos pradžios, vėliau jį pakeitė O. R. Vaskelienė. Vilniaus apygardos teismo sprendimas per 30 dienų gali būti skundžiamas Lietuvos apeliaciniam teismui.