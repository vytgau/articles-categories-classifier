„Pernai Lietuvos ekonomikos augimas buvo sparčiausias per pastaruosius šešerius metus. Mažėjantis nedarbo lygis bei didėję atlyginimai turėjo įtakos gyventojų lūkesčiams ir vartojimui. Pernai fiksavome augančias privačių klientų finansavimo apimtis, ypač ryški ši tendencija buvo būsto paskolų srityje. Kita vertus, nepaisant ekonomikos augimo, šalies verslo įmonės vis dar investuoja atsargiai“, - pranešime teigia „Swedbank“ Lietuvoje vadovė Dovilė Grigienė. 2017 metais „Swedbank“ skolinimo apimtys išaugo 2 proc. Anot pranešimo, ypač išsiskyrė gyventojų finansavimas, fiksavęs 9 proc. metų augimą. Tam didžiausios įtakos turėjo būsto paskolų portfelio augimas. Bendras „Swedbank“ Lietuvoje paskolų portfelis 2017 metų ketvirto ketvirčio pabaigoje siekė 4,7 mlrd. eurų. Bendra banko indėlių suma padidėjo 9 proc. ir atitiko šalies ekonomikos augimo tempą. Metų pabaigoje „Swedbank“ indėlių portfelį sudarė 6,8 mlrd. eurų. Paskolų ir indėlių santykis 2017 metų pabaigoje siekė 70 proc. (2016 metais - 75 proc.). Bendras „Swedbank“ turtas praėjusių metų pabaigoje sudarė 7,8 mlrd. eurų (7,3 mlrd. eurų 2016 metų pabaigoje). „Swedbank“ nurodo, kad kreditų kokybė išliko stabili, nuostolio požymių turinčių paskolų portfelis susitraukė 21 proc. ir pernai siekė 68 mln. eurų. Tuo metu 2016 metais nuostolių požymių turinčios paskolos sudarė 87 mln. eurų. 2017 metais „Swedbank“ bendrosios pajamos siekė 219 mln. eurų - 12 proc. daugiau nei 2016 metais. Grynosios palūkanų pajamos ir grynosios komisinių pajamos pernai atitinkamai siekė 119 mln. eurų ir 83 mln. eurų.