SEB banko vyriausiasis analitikas Tadas Povilauskas taip pat prognozuoja, kad į Lietuvą atvilioti užsienio investuotojai dar neturėtų bėgti. Kaip pastebi T. Povilauskas, pastaraisiais metais atlyginimai sparčiausiai auga tuose sektoriuose, kur jie ir taip yra didžiausi - informacinių technologijų (IT), prekybos įmonėse. Tai rodo, kad Lietuvoje trūksta aukštos kvalifikacijos darbuotojų ir įmonės pasirengusios už juos mokėti vis daugiau. T. Povilausko manymu, tokia tendencija turėtų išlikti ateinančiais metais. „Paslaugų centrų plėtra Lietuvoje išties buvo labai aktyvi, bet jie vis dar plečiasi. Vis dėlto algų skirtumas, kalbant apie paprastesnes funkcijas atliekančius darbuotojus ir lyginant su Skandinavijos, Vakarų Europos šalimis, JAV, vis dar išlieka - Lietuvoje jos mažesnės“, - Eltai sakė analitikas. Pasak jo, į Lietuvą atkeliauja vis daugiau sudėtingesnių, svarbesnių paslaugų centrų funkcijų. Tai lemia, kad algos taip pat stipriai kyla. „Kadangi į Lietuvą perkeliamos ne tik mažiausiai apmokamos, bet ir aukštesnės pridėtinės vertės funkcijos, algos, tikėtina, ir toliau augs. Tai, kad per metus dvejus vyktų didesnių pabėgimų iš Lietuvos, manau, per anksti būtų prognozuoti“, - komentavo analitikas. Anot T. Povilausko, IT sektoriui itin svarbu, kad ateitų dirbti jauni, technologijas, visas naujoves greitai perprantantys, mokantys užsienio kalbų, galintys keliauti žmonės, o tokių dėl demografinių tendencijų į darbo rinką ateis vis mažiau. „Dėl to įtampa šiame darbo rinkos sektoriuje išliks. Tačiau lyginant su kitomis šalimis, kad ir Lenkija, Lietuvoje atlyginimai auga adekvačiai“, - sakė T. Povilauskas. „Barclays“ operacijų centro Lietuvoje, kuriame dirba per 1100 darbuotojų, vykdomasis direktorius Marianas Andradė Gonzalezas Eltai sakė, kad šiuo metu nėra sprendimų mažinti darbuotojų skaičių. „IT specialistų atlyginimai rinkoje pastaruoju metu augo 7-8 proc. „Barclays“ operacijų centras Lietuvoje į tai žvelgia kaip į natūralų konkurencingos darbo rinkos rezultatą, bet ne finansinę naštą“, - komentavo M. A. Gonzalezas. „Danske Bank“ IT centro Lietuvoje, turinčio beveik 800 darbuotojų, vadovas Giedrius Dzekunskas Eltai teigė, kad centras ne tik nemažins, bet didins darbuotojų skaičių - šiuo metu centre yra per 100 „atvirų“ pozicijų. „Didžioji dalis šių pozicijų yra programinės įrangos kūrėjai, taip pat kviečiame ir IT infrastruktūros architektus, komandų vadovus“, - sakė G. Dzekunskas. Pasak jo, nuo centro veiklos Lietuvoje pradžios 2015 metais specialistus reikėjo pritraukti įdomiu darbo turiniu, prasmingais projektais, tiesiogine atsakomybe už tarptautinius produktus ar paslaugas. „Mano nuomone, teisingas atlygis yra darbo santykių higiena, o pagrindiniai konkuravimo taškai IT rinkoje tampa įdomūs projektai ir turiningas darbas“, - komentavo G. Dzekunskas. Anot vadovo, IT centro atlyginimų vidurkiai auga nuosekliai drauge su rinka. „Manau, kad IT rinka nėra išimtis - matome bendrą atlyginimų augimo tendenciją Lietuvoje. IT paslaugų ir žinių poreikis didėja visame pasaulyje, kol kas takoskyros tarp darbuotojų efektyvumo ir atlygio lygio rinkoje nematome“, - tikino jis. Lietuvos bankas prognozuoja, kad bendrai Lietuvoje šiais metais darbo užmokestis augs 6,7 proc., o 2019 metais turėtų didėti 6 proc. IT darbuotojų rinkoje atlyginimai gali augti dar sparčiau.