Finansų maklerio įmonė „RoboMarkets“ savaitinėje apžvalgoje teigia, kad apie devalvaciją prabilta po to, kai Europos centrinio banko (ECB) prezidentas pabrėžė, kad JAV turėtų laikytis tarptautinių standartų ir tyčia nenupiginti dolerio. „Ketvirtadienį buvo paviešintos paskutinio ECB posėdžio, kuris vyko sausį, išklotinės. Dar neseniai JAV iždo sekretorius Stevenas Mnuchinas buvo pareiškęs, kad silpnas JAV doleris yra parankus JAV ekonomikai. Protokolo išklotinėse ECB prezidentas Mario Draghis pabrėžė, kad Vašingtonas turėtų laikytis visuotinai priimto tarptautinės monetarinės sistemos standarto, kad šalys sąmoningai nedevalvuoja savo valiutos, siekdamos vien tik ekonominės naudos“, - teigiama savaitinėje apžvalgoje. Pasak apžvalgos, praėjusią savaitę euro zonoje infliacija pasiekė žemiausią tašką per pastaruosius 6 mėnesius, ir tai suteikė impulsą nežymiam euro silpnėjimui kitų valiutų atžvilgiu. Tuo metu JAV doleris stiprino savo pozicijas. Euras dolerio atžvilgiu per savaitę susilpnėjo 0,91 proc., svaras dolerio atžvilgiu per savaitę susilpnėjo 0,61 proc., tuo metu doleris Japonijos jenos atžvilgiu per savaitę sustiprėjo 0,53 proc. Doleris Šveicarijos franko atžvilgiu per savaitę sustiprėjo 0,90 proc., euras svaro atžvilgiu sustiprėjo 0,34 proc., o Japonijos jenos atžvilgiu sustiprėjo 0,23 proc. Akcijų rinkose savaitė buvo rami, ir neišryškėjo aiškių tendencijų, pagal kurias būtų galima spręsti, kur akcijų rinka gali judėti artimiausiu metu. JAV „Dow Jones“ indeksas praėjusią savaitę sustiprėjo 0,36 proc., „S&P 500“ - 0,55 proc., o „Nasdaq 100“ indeksas ūgtelėjo 1,86 proc. Tuo metu „FTSE 100“ (Didžiosios Britanijos) indeksas praėjusią savaitę susilpnėjo 0,71 proc., DAX (Vokietijos) sustiprėjo 0,26 proc., „CAC 40“ (Prancūzijos) indeksas praėjusią savaitę sustiprėjo 0,68 proc., o „OMX VILNIUS“ (Lietuvos) indeksas susilpnėjo - 0,65 proc. „NIKKEI 225“ (Japonijos) indeksas praėjusią savaitę sustiprėjo 0,72 proc., „SHANGHAI 50“ (Kinijos) indeksas ūgtelėjo 0,88 proc. Žaliavų rinkose antrą savaitę iš eilės savo pozicijas stiprina žaliavinė nafta, ir grįžtama į situaciją, kuri buvo mėnesio pradžioje, teigia analitikai. BRENT nafta Europoje per savaitę pabrango 3,83 proc., tuo metu JAV naftos kainos pakilo 4,89 proc. Auksas praėjusią savaitę atpigo 1,84 proc., gamtinės dujos pabrango 2,57 proc., o sidabras atpigo 1,12 proc. Kriptovaliutų rinka ir toliau išlieka padidinto rizikingumo, nes tendencingą judėjimą įžvelgti sunku. Anot analitikų, nepaisant to, kad platformos „Ethereum“ kūrėjas Vitalikas Buterinas pareiškė, kad kriptovaliutos vis dar yra nauja turto klasė, kurios vertė labai stipriai kinta ir bet kada gali nukristi arti nulio, o Anglijos centrinio banko vadovas Markas Carney pareiškė, kad bitkoinas, kaip valiuta, jau yra susikompromitavusi, tiek bitkoinas, tiek kitos kriptovaliutos išlaiko investuotojų dėmesį. Bitkoinas dolerio atžvilgiu per savaitę susilpnėjo 4,69 proc., eteriumas susilpnėjo 13,02 proc., o riplas - 20,54 proc. „RoboMarkets“ pateikta informacija nėra patarimas pirkti, parduoti ar kitaip disponuoti finansinėmis priemonėmis ir yra tik informacinio pobūdžio.