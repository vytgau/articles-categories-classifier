Tokias idėjas premjerui Sauliui Skverneliui antradienį pateikė Lietuvos smulkiojo ir vidutinio verslo taryba. „Mums nerimą kelia tai, kad smulkusis verslas, kuris sukuria 99,8 proc. BVP, ir sumoka per 70 proc. mokesčių į biudžetą, iš tikrųjų nesiplečia taip, kaip mes norėtume. Todėl pasiūlėme verslo laiptų projektą, kur būtų išnagrinėta administracinė ir mokestinė našta smulkiam ir vidutiniam verslui“, - antradienį Vyriausybėje teigė tarybos pirmininkė Dalia Matukienė. Anot jos, verslo laiptų idėja yra tokia, kad kiekviename įmonės raidos etape taikomos skirtingos paramos ir pagalbos priemonės. Pavyzdžiui, naujoms bendrovėms būtų teikiama pagalba per lengvatinius kreditus, subsidijas ir panašias priemones, kurios padėtų išplėsti bendrovę. Kitame etape, anot D. Matukienės, augančiai įmonei būtų padedama pritaikant mokslo pasiekimus, taip pat reikėtų pakeisti Viešųjų pirkimų įstatymą, leidžiant iš vietinių bendrovių įsigyti produkciją ir paslaugas. „Įsijungtų mokslas, visi tyrimai, kurie jau atlikti ir būtų atlikti ateityje, įsijungtų bendruomenės ir įsijungtų tai, ką mes siūlėme, kad 70 kilometrų spinduliu nebegaliotų Viešųjų pirkimų įstatymas ir būtų perkama iš tų, kurie vietoje gamina“, - tikino D. Matukienė. Taip pat, anot jos, reikalinga sistema, kuri padėtų stabiliai veikiančioms bendrovėms didinti pelnus bei eksportuoti. Paskutinis laiptelis, pasak jos, būtų atviro tipo įmonė, pritraukianti investicijas. Premjero patarėjas ekonomikai Lukas Savickas tikina, kad dėl konkrečių tokios programos priemonių spręs Ūkio ministerija. „Visų pirma radome bendrą sutarimą dėl svarbos ir formato, kuriame toliau dirbsime. Matome, kad smulkiajam verslui svarbu rasti mokestinius pakeitimus, kurie skatintų tokių verslų augimą. (...) Toliau diskusijos vyksta Ūkio ministerijoje ir laukiame konkrečių siūlymų, kuriuos galėtume tvirtinti“, - antradienį Vyriausybėje teigė L. Savickas. Pasak D. Matukienės, galimi mokesčių pakeitimai verslui detaliai išnagrinėjus kiekvieną verslo laiptų etapą. Ji tikisi, kad įgyvendinus programą per penkerius metus įmonių skaičius išaugtų 30 proc., o jų sukuriama pridėtinė vertė - 50 proc. Ūkio ministras Virginijus Sinkevičius anksčiau teigė, kad vienas jo prioritetų ministerijoje bus verslo laiptų programos kūrimas.