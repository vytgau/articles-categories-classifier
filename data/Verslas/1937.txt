Įmonė ieško potencialių pirkėjų naujose rinkose ir tikisi, kad stabdyti gamybos vis tik neprireiks, rašo vz.lt. Dėl nepalankių žemdirbystės sąlygų šiuo metu vyksta minimali trąšų prekyba, o per sausį–vasarį antrinės „Achemos“ bendrovės atsisakė apie 40 proc. užsakytų trąšų kiekių. Bendrovė „Achema“ DELFI atsiuntė komentarą, kuriame nurodoma, kad šiais metais visi Europos trąšų gamintojai ir importuotojai susidūrė su ta pačia problema - dėl nepalankių gamtinių sąlygų daugybė pasėlių Europoje liko dirvonuoti. „Prekyba Europos trąšų rinkoje, pradėjusi lėtinti tempą rudens pabaigoje, 2017 m. gruodžio mėn. viduryje beveik visiškai sustojo ir vis dar išlieka neaktyvi. Dėl prasto praėjusių metų rudens ūkininkų žiemkenčių pasėlių plotai smarkiai sumažėjo. Pirkėjai pirmiems ir antriems pavasario tręšimams yra jau užsipirkę trąšų, todėl naujų trąšų poreikis šiuo metu minimalus. Reaguojant į rinkos pokyčius, nuo sausio pradžios gamykla dirba sumažintu režimu ir ieško potencialių pirkėjų naujose rinkose. Šiuo metu bendrovė imasi aktyvių priemonių pardavimams efektyvinti ir sprendimai bus priimti artimiausiu metu", - teigė bendrovės direktorius Ramūnas Miliauskas. Jis nurodė, kad „Achema", skirtingai nuo kitų Europos gamintojų, papildomai patiria SGDT išlaikymo kaštus, kurie gamyklai atsieina 1,7 mln. eur per mėnesį. „Šį mokesti „Achema" moka netgi nesinaudodama terminalo paslaugomis. Todėl šiuo metu gamykla patiria nuostolį, praktiškai lygų terminalo išlaikymo kaštams. Šią situaciją mes išsakėme prieš savaitę įvykusiame susitikime su premjeru, kuris parodė suprantantis „Achemos" situaciją", - nurodė jis.