Neseniai tokioje situacijoje atsidūrė viena DELFI skaitytoja. „Kauno Savanorių pr. „Maximoje“ kasos aparatas kiekvienam klientui išspausdina tokį čekį. Kasininkės pasimetusios. Sako, kad aiškinasi, ką su juo daryti. Manau, į jų kompiuterinę sistemą buvo įsilaužta“, – taip situaciją nupasakojo ji. Iš tikrųjų sprendžiant iš skaitytojos persiųstos kasos kvito nuotraukos, su juo kažkas negerai. „Sveikinu Virginija!!! ??u pavyko!! Skanių pusryčių :) PS. Paimk mums kruasanų :)“, – rašoma ant kvito (kalba netaisyta). Prekybos tinklo „Maxima“ atstovai pripažino, kad iš tikrųjų klientams buvo spausdinami tokie kvitai. Tačiau patikino, kad tai tebuvo „žmogiška klaida“. „Pirkėjų atsiprašome už nepatogumus. Testavome, kaip galėtume techniškai įgyvendinti vieną iš planuojamų akcijų. Įvykus žmogiškajai klaidai, bandomieji kvitai buvo pradėti spausdinti parduotuvėse. Tai truko maždaug pusvalandį. Klaidą greitai pastebėjome ir minėtų kvitų spausdinimą sustabdėme. Norime patikinti, jog bandomojo kvito turinys – vardas ir kita informacija yra išgalvoti, sukurti specialiai šio bandomojo kvito šablonui. Viliamės, kad mūsų pirkėjams ši situacija nepatogumų nesukėlė“, – komentavo „Maximos“ komunikacijos ir korporacinių reikalų departamento direktorė Ernesta Dapkienė. Vis dėlto kokia tai akcija, kada ji bus pradėta ir kodėl į pirkėją kreipiamasi vardu, ji nepaaiškino. Paklausti, ar taip nėra pažeidžiama asmens duomenų apsauga, kas apie tai žinotina pirkėjams, Valstybinės duomenų apsaugos inspekcijos atstovai atsiuntė tokį atsakymą: „Vadovaujantis Asmens duomenų teisinės apsaugos įstatymu, asmens duomenys gali būti tvarkomi tik esant iš anksto apibrėžtam ir teisėtam asmens duomenų tvarkymo tikslui, tik tokios apimties, kurios reikia šiam tikslui pasiekti ir esant nors vienam iš asmens duomenų teisėto tvarkymo kriterijui. Pvz., jeigu duomenų subjektas duoda sutikimą; pagal įstatymus duomenų valdytojas yra įpareigotas tvarkyti asmens duomenis ir kt. Atkreiptinas dėmesys, kad įstatyme numatyta: duomenų valdytojas privalo užtikrinti, kad asmens duomenys būtų renkami apibrėžtais ir teisėtais tikslais ir toliau nebūtų tvarkomi tikslais, nesuderinamais su nustatytaisiais prieš renkant asmens duomenis. Atsižvelgiant į tai, duomenų valdytojas surinkęs asmens duomenis vienais tikslais, pvz., elektroninės prekybos, šių asmens duomenų negali naudoti kitais tikslais, pvz., rinkodaros.“