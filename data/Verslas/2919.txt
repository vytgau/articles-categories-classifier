Kaip trečiadienį pranešė miesto savivaldybė, vienkartinių bilietų kainos keleiviams kiltų 3–5 centais, taip siekiant surinkti papildomų lėšų autobusų parkui atnaujinti. Siūlymas nustatyti 52 ir 54 centų dydžio vienkartinių bilietų įkainius bus svarstomas tarybos posėdyje vasarį. Kitų rūšių bilietų kainos nekils. Pasak savivaldybės, kainos keliamos siekiant surinkti lėšų naujiems autobusams įsigyti. Šiauliuose keleivius maršrutiniais autobusais vežanti savivaldybės bendrovė „Busturas“ šiemet planuoja įsigyti 12 naujų autobusų, kurių vertė – 2,7 mln. eurų. Taip pat svarstoma pirkti keliolika naudotų geros būklės autobusų. Savivaldybė skaičiuoja, kad apie milijoną eurų šioms investicijoms sukauptų pats „Busturas“, apie 800 tūkst. eurų keleivių bendrovei numato skirti savivaldybė. „Busturo“ duomenimis, šiuo metu vienkartinis viešojo transporto bilietas, kai už kelionę atsiskaitoma elektronine laikmena, kainuoja 49 centus.