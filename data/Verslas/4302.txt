DELFI gautomis žiniomis, statybos darbai prasidės 2018 m. pirmą ketvirtį ir bus baigti paskutinį ketvirtį. 5000 kv. m parduotuvė stovės ant beveik 1,7 ha sklypo. Šiuo metu atliekami sklypo parengimo darbai. Prie parduotuvės bus 245 vietų aikštelė. Anksčiau skelbta, kad pirmuoju pietiniame Vilniuje vystomo komercinio projekto „VNO verslo ir prekybos parkas“ nuomininku tapo pasaulinis sporto ir laisvalaikio prekių gigantas „Decathlon“. Projektą vystančios bendrovės „VPH“ atstovai numato, kad naujoji parduotuvė bus atidaryta kitų metų rudenį. Pranešta, kad „Decathlon“ parduotuvė bus pirmoji visose Baltijos šalyse ir projekte numatyta galimybė ją išplėsti dar 1000 kv. m. Pranešime cituotas naujasis verslo ir prekybos parką vystančios bendrovės „VPH“ partneris Artūras Šukys sakė, kad „Decathlon“ yra panašaus lygio flagmanas, kaip ir prieš ketverius metus į Lietuvos rinką įžengusi bei pirmoji iš komercinių prekės ženklų savo parduotuvę pietiniame Vilniuje atidariusi „Ikea“. Nuo šių metų rugpjūčio Lietuvoje jau veikia šio prekės ženklo internetinė parduotuvė. Pasak „Decathlon Lietuva” direktoriaus Nicolas Fogola, kompanija savo fizinėms parduotuvėms taiko savo numatytus standartus. „Mes laikomės požiūrio, kad „Decathlon“ yra ne tik parduotuvė, bet ir erdvė, kurioje gali išbandyti visas sporto priemones nuo šaudymo iš lanko iki palapinės. Vienas iš pagrindinių kompanijos tikslų – įvairiomis sportinėmis veiklomis sudominti kuo daugiau žmonių, o tam reikia gana daug erdvės. Be to, greta parduotuvės bus ir aikštelė, kurioje galės sportuoti ir žaisti tiek mūsų darbuotojai, tiek lankytojai. Visas sąlygas įkurti „Decathlon“ parduotuvę, kuri atitiks prekės ženklo vertybes ir reikalavimus, mums suteikė būtent „VPH“. Dabar, kai jau atradome tinkamą vietą, galime susitelkti į šio projekto įgyvendinimą“, - cituotas N. Fogola. Bendrovė „VPH“ 2015 metais įgyvendino prekybos slėnio „Nordika“ projektą. Vikingų gatvėje esančio „VNO verslo ir prekybos parko“ plotas siekia 9 hektarus. Planuojama, kad projektas bus plėtojamas keliais etapais.