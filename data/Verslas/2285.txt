K. Motiejūnas laimėjo konkursą ir darbą pradės nuo pirmadienio, vasario 5 dienos, pranešė bendrovė. „Invegos“ valdybos pirmininkas Nerijus Datkūnas tikisi, kad naujas vadovas palengvins „Invegos“ paslaugų pasiekiamumą, jas pagreitins ir supaprastins. K. Motiejūnas yra įgijęs Buhalterinės apskaitos ir audito magistro laipsnį, baigęs vadovų magistrantūros studijas. Finansų ir draudimo ekspertas vadovavo bendrovės „Aviva Lietuva“ padaliniams, vadovavo „Gjensidige Baltic“ Lietuvos filialui, yra bendrovės „Smiltynės perkėla“ valdybos narys. Anksčiau „Invegai“ 5 metus vadovavo Audrius Zabotka, kuris 2017 metų liepos mėnesį pasitraukė iš pareigų. Nuo tada bendrovei laikinai vadovavo Algis Skiauterė.