Prie kokybiškos erdvės formavimo prisideda ir pirmą kartą Lietuvoje 2017 m. lapkričio 16–17 d. vyksiantis renginys „The Grand Founders Day“. Dalyvių laukia net 8 valandų Silicio slėnio startuolio modelio mokymai. Mokys patyrę praktikai Dvi dienas patyrę mokymų ekspertai dalysis savo įžvalgomis. Vyks konferencija, pristatymai (angl. pitch), kūrybinės dirbtuvės (angl. workshop) ir mokymai. Silicio slėnio idėjas atskleis Ilja Laursas, Povilas Valiauga praves mokymus, remdamasis naujausiais Stanfordo metodais, o Rokas Tamošiūnas, įgijęs solidų žinių bagažą Kembridžo universitete, savo patirtį perteiks ir mokymų dalyviams. „Open Circle Capital“ partnerio R. Tamošiūno teigimu, jo vedama mokymų sesija padės suprasti, kas yra stipri startuolių komanda, kuo svarbus lyderio vaidmuo, kaip kurti komandą ir į ją pritraukti reikiamų narių, o vėliau sėkmingai koordinuoti veiklą, sprendžiant iškilusius klausimus. „Šie mokymai apšvies dalyvius, kas sudaro stiprią ir gerą startuolišką komandą, kur rasti tinkamų bendraautorių, kaip juos motyvuoti, pagaliau, kaip sukurti komandinius santykius ir valdyti visuomet startuolio veikloje iškylančius konfliktus“, – teigia mokymų lektorius. Helsinkyje gyvenantis P. Valiauga, „Courage Ventures“ partneris, savo mokymų sesijoje pasitelkdamas Stanfordo metodus, duos patarimų, kaip dirbti su savo idėja, atrasti geriausias priemones ir metodus, padėsiančius kurti ir plėtoti sumanymus. Kalbėtojas supažindins ne tik su idėjų kūrimo priemonėmis, bet ir suteiks galimybę mokymų dalyviams patiems aktyviai įsitraukti į kūrybinį procesą. Silicio slėnio pagrindu parengtuose mokymuose „Getjar“ ir „Nextury Ventures“ įkūrėjas I. Laursas žada atskleisti keletą patarimų, kaip susirinkti pinigų iš asmenų, įmonių ar rizikos kapitalo fondų ir drąsiai inicijuoti savo idėjų augimą. „Kiekvienam startuoliui verta dalyvauti renginyje ne tik dėl profesionalų vedamų mokymų, bet ir dėl puikaus turinio. Tai dvi dienos itin koncentruotos, šviežiausios, aktualiausios ir būtent startuoliams pritaikytos informacijos“, – tikina jis. Lietuva – ypač palanki terpė Iš vietinio renginių ciklo „The Founders Day“ kilo naujas ir sparčiai augantis projektas. „The Grand Founders Day“ sukvies startuolių kūrėjus, verslininkus, kurie skatina inovacijų raidą įmonėse, nori pakelti verslą į naują lygį, ir tuos, kurie dar tik svarsto apie nuosavą startuolį. „BZN start“ įkūrėja Živilė Baubonienė pabrėžia, kad toks standartas pasirinktas ne veltui – Lietuva ypač palanki terpė startuoliams ir atvykusios komandos dažnai čia pradeda savo veiklą. „Atsiranda daug naujų temų ir pageidavimų, ko „founderiams“ reikėtų, kas aktualu. Tad nusprendėme kartu su „Nextury Ventures“ praplėsti formatą ir pritraukti kitas šalis. Lietuvoje turime puikią startuolių infrastruktūrą, turime daug sėkmės pavyzdžių, tokių kaip „GetJar“, „Vinted“, „YPlan“, „Trafi“ ir kt. Šį kartą nusprendėme padaryti ir mokymus, kurie atitiktų šių dienų realijas ir padėtų kuo greičiau išvesti startuolį į kitą lygį. Nuolat analizuojame, kur pagrindinės nesėkmės priežastys, ir matome, kad tai inovacijos ar sprendžiamos problemos nebuvimas, netinkama komanda, per maža verslo vystymo patirtis, žinių trūkumas. Visa tai ir sudėjome“, – teigia ji. Anot pašnekovės, „The Grand Founders Day“ su naujausiomis žiniomis nukreipia startuolius tiesiu keliu link sėkmės. Tai tarptautinis renginys, tad dalyvausiančios šalys kruopščiai atrinktos. Idėjas generuos dalyviai iš Lietuvos, Latvijos, Estijos, Ukrainos ir Baltarusijos. „Šalis pasirinkome neatsitiktinai, o atsižvelgdami į tai, iš kur startuolių daugiausia kuriasi Lietuvoje ar jungiasi prie jau esančių startuolių. Susijungus skirtingų šalių startuoliams, galima įgauti daug didesnį pagreitį, sustiprinti ne tik komandą, bet ir išaugti globaliai. Kuo įvairesnė komanda, tuo platesnė geografinė padėtis pasiekiama, kiekvienas savo šalį pažįsta geriausiai, turi didelį kontaktų tinklą ir supranta, kaip veikti. Be to, Lietuva yra palanki kitų šalių piliečiams, galima gauti startuolių vizą, kuri padėtų plėtoti startuolį Lietuvoje“, – pasakoja Ž. Baubonienė.