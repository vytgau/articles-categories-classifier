„Buvusi valiuta litas, kuriai visuomet jausime deramą pagarbą, ir Lietuvos pinigų istorija kelia vis didesnį žmonių susidomėjimą. Nuolat sulaukdavome klausimų dėl galimybės įsigyti retų, apyvartoje nebuvusių litų banknotų, tad jau artimiausiu metu šiuos lūkesčius atliepsime“, – sako Lietuvos banko Grynųjų pinigų departamento direktorius Deivis Stankevičius. Pasak jo, tai bus gera proga įsigyti retą Lietuvos pinigų istorijos mozaikos dalį. Gyventojai galės įsigyti beveik 5 000 banknotų rinkinių. Dešimtadalis bus parduota pirmadienį prasidėsiančio aukciono metu. Kita dalis praėjus savaitei po aukciono bus pradėta pardavinėti Lietuvos banko kasose, rašoma pranešime žiniasklaidai. „Šie banknotų rinkiniai unikalūs keliais aspektais. Pirma, dalis jų apskritai yra patys pirmieji atspausdinti litų banknotai ir tai buvo padaryta beveik pora metų prieš įvedant litą. Antra, šie banknotai niekada nebuvo išleisti į apyvartą. Trečia, 1000-ukas yra vienintelis banknotas per visą Lietuvos pinigų istoriją, jame įamžinta viena iškiliausių mūsų valstybės asmenybių – dailininkas ir kompozitorius Mikalojus Konstantinas Čiurlionis, kurio kūryba sulaukė didžiulio pripažinimo ir turi gerbėjų ne tik Lietuvoje, bet ir visame pasaulyje“, – sako Lietuvos banko Pinigų muziejaus vadovas Vidmantas Laurinavičius. 1000 litų nominalo banknotą projektavo Rytis Valantinas. Jis sukūrė ir 100 litų banknotą, jame pavaizdavo pirmosios Lietuvos istorijos lietuvių kalba autorių, tautosakos puoselėtoją, švietėją Simoną Daukantą. Pirmosios laidos 500 litų banknotą komponavo dailininkas Raimondas Miknevičius. Jame įamžino vieną žymiausių lietuvių tautinio atgimimo veikėjų, rašytojų, visuomenės veikėjų Vincą Kudirką. Vėlesnių laidų šio nominalo banknotus tobulino dailininkas Giedrius Jonaitis. Banknotų rinkinių elektroninis aukcionas prasidės gruodžio 4 d., pirmadienį, 9 val. Tą dieną bus pasiūlyta 500 rinkinių. Pradinė rinkinio pardavimo kaina yra 50 eurų. Elektroninis aukcionas truks iki gruodžio 6 d. 9 val. Po savaitės už vidutinę aukciono kainą gyventojams bus pasiūlyti 4 484 rinkiniai. Nuo gruodžio 12 d. 8 val. šiuos rinkinius bus galima užsisakyti per Lietuvos banko išankstinių užsakymų sistemą, o nuo gruodžio 13 d. bus galima įsigyti Lietuvos banko kasose (Žirmūnų g. 151 Vilniuje arba Maironio g. 25 Kaune). Apyvartoje nebuvę litų banknotai niekada nebuvo pripažinti mokėjimo priemone, todėl oficialus jų keitimas už nominalą į eurus – negalimas. Tai yra tik suvenyras. Lietuvos banko numizmatinėms reikmėms buvo palikta po 20 tūkst. vienetų kiekvieno nominalo banknotų. Sudarius 5 000 rinkinių iš šių banknotų, visi kiti 1991 metų laidos 500 ir 1 000 litų bei 1994 metų laidos 100 litų banknotai perduoti Lietuvos banko Pinigų muziejui meninei instaliacijai sukurti. Lietuvos banko reprezentacinėms reikmėms bus skirta 16 rinkinių.