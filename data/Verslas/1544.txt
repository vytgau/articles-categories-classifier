Bendrovė pranešė, kad ji atsistatydina nuo kovo 23 dienos. Ji pasitraukia ir iš naujai įsteigtos įmonės „Transporto valdymas“ vadovės pareigų bei grupės įmonių „Lietuvos dujų tiekimas“ ir „Energijos tiekimas“ valdybų narės pareigų. Pasak įmonės, dešimt metų „Lietuvos energijos“ įmonių grupėje dirbusi I. Lauraitytė renkasi karjerą tęsti ne energetikos sektoriuje. „Lietuvos energija“ tikina, kad vadovybės pokyčiai yra natūralūs, susiję su naujai suformuota valdyba bei nauju veiklos etapu. „Paprastai lūžio metu žmonės linkę priimti sprendimus ir dėl savo asmeninės karjeros kelio. Žmonių pasirinkimas imtis kitų užduočių kitose veiklos sferose gali būti įvairiai vertinamas, tačiau mes turime išlikti pozityvūs ir grupės vadovų komandos atsinaujinimą priimti kaip natūralų veiksmą“, - pranešime teigė „Lietuvos energijos“ vadovas Darius Maikštėnas. Nuo kovo 9 dienos iš grupės dujų prekybos bendrovės „Litgas“ traukiasi laikinasis vadovas Vytautas Čekanavičius. 2008 metais darbą Rytų skirstomųjų tinklų Teisės ir administravimo departamento direktorės pareigose pradėjusi I. Lauraitytė nuo 2011 metų vadovavo Lesto Teisės departamentui, o dar po dvejų metų, nuo 2013-ųjų ėmėsi „Lietuvos energijos“ Teisės tarnybos vadovės pareigų. Jose I. Lauraitytė dirbo iki 2017 metų vidurio. Paskutinis I. Lauraitytės veiklos „Lietuvos energijos“ grupėje etapas buvo vadovavimas grupės įmonei „NT Valdos“. Per nepilnus darbo šioje įmonėje metus buvo parengta „Lietuvos energijos“ valdomo nekilnojamojo turto atsisakymo strategija ir suintensyvinti kryptingam strategijos įgyvendinimui skirti procesai, optimizuota „NT Valdų“ organizacinė struktūra, nuo įmonės atskirta transporto valdymo funkcija ir perduota naujai įkurtai įmonei „Transporto valdymas“, kuriai šiuo metu ieškomas investuotojas. Sprendimą dėl „NT Valdų“ ir „Transporto valdymo“ vadovų planuojama priimti artimiausiu metu.