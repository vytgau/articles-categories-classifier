Ketvirtadienį Maskvoje susitikęs su Rusijos žemės ūkio ministru Aleksandru Tkačevu, komisaras sakė, kad Europos Komisija yra nepatenkinta tokiu sprendimu ir pasiūlė Rusijai jį persvarstyti. „Mes laimėjome bylą Pasaulio prekybos organizacijoje ir klausėme, kaip jie žada įgyvendinti tą sprendimą, nes jau artėja įgyvendinimo termino pabaiga. Sprendimas bus toks, kad Rusija sutinka su Pasaulio prekybos organizacijos išvadomis ir nutaria, kad jų vyriausybė nebenaudos apribojimo, kuris buvo taikomas dėl fitosanitarinių normų, bet perkels tai į politinių draudimų, politinių sankcijų sąrašą“, – telefonu BNS sakė V. Andriukaitis. „Mes išsakėme savo nepasitenkinimą tokiu sprendimu, siūlome jiems dar kartą jį persvarstyti, kadangi tai dar kartą rodo, kad Rusija toliau išlieka protekcionistinių priemonių režime, kas yra nepriimtina kaip Pasaulio prekybos organizacijos šaliai nariai“, - pridūrė komisaras. Pasak V. Andriukaičio, susitikime su Rusijos žemės ūkio ministru taip pat tartasi dėl bendrų veiksmų stabdant tolesnį afrikinio kiaulių maro, kurio atvejai jau yra užregistruoti ir Rusijos Karaliaučiaus srityje. „Pateikiau siūlymą tartis dėl bendrų pilotinių projektų įgyvendinimo pasienio rajonuose su Suomija, Estija, Latvija, Lietuva ir Lenkija. Jie atsiliepė pozityviai ir mano, kad tik bendromis priemonėmis galima tai suvaldyti, nes dabar tas virusas jau yra išplitęs ir Rusijos azijinėje dalyje, Irkutsko srityje, gali pasiekti ir Kiniją“, – sakė V. Andriukaitis. Jo teigimu, susitikime taip pat diskutuota apie antimikrobinį atsparumą, pasiutligės suvaldymo priemones, bendradarbiavimą pranešant apie naujas infekcijas, bendius mokslinius projektus kuriant vakcinas. „Sutarėme, kad Rusija galėtų notifikuoti naujus infekcinius židinius ar naujas infekcijas Europos Sąjungos notifikavimo sistemoje, kad mes galėtume naudotis bendra informacija. Paukščių gripas, afrikinis kiaulių maras ir visos kitos infekcijos dėl klimato kaitos tampa pandeminėmis ir reikia bendrų pastangų“, - aiškino V. Andriukaitis. Susitikimas su Rusijos žemės ūkio ministru įvyko V. Andriukaičiui Maskvoje dalyvaujant Pasaulio sveikatos organizacijos konferencijoje apie tuberkuliozę. Europos Komisija 2014 metais kreipėsi į PPO dėl Rusijos draudimo įvežti kiaulieną iš ES. Maskva šį draudimą įvedė po to, kai 2014 metų sausį afrikinis kiaulės maras buvo aptiktas Lietuvoje. Kiek vėliau Rusija uždraudė iš ES įvežti beveik visus maisto ir žemės ūkio produktus, reaguodama į Vakarų sankcijas dėl Krymo aneksijos ir paramos prorusiškiems separatistams Ukrainos rytuose. PPO Pernai rugpjūtį paskelbė, kad 2014 metų pradžioje Rusijos įvestas kiaulienos importo draudimas iš ES dėl plintančio afrikinio kiaulių maro buvo nepagrįstas. Po mėnesį Rusija pateikė apeliaciją, tačiau šiemet vasarį ji buvo atmesta. Lietuvos mėsos perdirbėjų teigimu, PPO sprendimas Lietuvai daug naudos neduos, nes kiaulienos produktų eksportą stabdo šalyje toliau plintantis kiaulių maras. Prieš įvedant embargo Rusijai teko daugiau kaip 40 proc. lietuviškos kiaulienos eksporto. Statistika rodo, kad 2013 metais ES šalių kiaulienos ekspertas į Rusiją buvo vertinamas 1,4 mlrd. eurų.