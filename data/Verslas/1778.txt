Išankstiniais duomenimis, šalies transporto paslaugų eksportas per metus išaugo 26,8 proc., transporto paslaugų pajamos – 19 proc., o sektoriuje sukuriama bendroji pridėtinė vertė (BPV) padidėjo apie 12 proc. „2017-ieji buvo rekordiniai Lietuvos transporto sektoriui, metų statistika rodo stiprų kiekvienos transporto rūšies augimą. Tai svarbus indėlis į šalies ekonomiką, leidęs didinti valstybės pajamas ir konkurencingumą“, – pranešime spaudai sakė susisiekimo ministras Rokas Masiulis. Transporto paslaugų sektoriuje veikiančių įmonių pernai, palyginti su 2016 metais, padaugėjo 7,5 proc., o jų darbuotojų – 10,6 procento. Augo transporto įmonių veiklos apyvarta, investicijos į transporto priemonių parko atnaujinimą, intelektinius produktus. Vertinant krovinių vežimą ir krovą, didžiausias augimas per metus pastebimas sausumos transporto srityje – 13,4 proc. iki 126,1 mln. tonų. Kelių transportu pervežtas krovinių kiekis išaugo 15,5 proc. iki 73,4 mln. tonų, geležinkelių transportu – 10,5 proc. iki 52,6 mln. tonų. Klaipėdos valstybiniame jūrų uoste pernai pasiekta istoriškai didelė krova – 43,2 mln. tonų, arba 7,6 proc. daugiau nei 2016 metais. Kartu su Būtingės terminalu iš viso krauta 53 tonų krovinių. 2017-ieji buvo rekordiniai ir Lietuvos oro uostams. Per metus atidarę 11 naujų tiesioginių skrydžių maršrutų, Vilniaus, Kauno ir Palangos oro uostai kartu aptarnavo daugiau kaip 5,2 mln. keleivių – 9,6 proc. daugiau nei 2016 metais. Lietuvos transporto paslaugų eksporto rinkų analizė rodo sparčiai augantį šių paslaugų eksportą į Šiaurės ir Vakarų Europos šalis. Preliminariais duomenimis, transporto paslaugų eksportas į Daniją per metus padidėjo 80 proc., daugiau kaip 40 proc. augo Vokietijos ir Prancūzijos rinkos. 2017-aisiais pirmą kartą didžiausia Lietuvos transporto paslaugų eksporto rinka tapo Vokietija, paslaugų mastu ir augimo tempais aplenkusi iki tol didžiausią rinkos dalį sudariusią Rusiją.