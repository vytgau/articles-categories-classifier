Pradėkime ne nuo piniginės, o nuo savęs Net ir suvokiant, kad taupyti verta, gali būti sunku atsispirti momentiniams pirkimo džiaugsmams, nes jų metu gaminasi pasitenkinimo jausmą sukeliantis hormonas dopaminas. Pasiryžimas taupyti dažniausiai priimamas kaip nuosprendis – galvojama tik apie tai, ko teks atsisakyti ir kaip vardan didesnės finansinės gerovės teks apriboti savo norus. Tai primena naujamečius pažadus mažinti svorį laikantis vien griežtos dietos. Nors didelėmis pastangomis ir pavyksta pasiekti užsibrėžtą tikslą, procesas būna sekinantis ir gerų emocijų nekelia. Dėl panašios priežasties „palūžta“ ir daugelis nusprendusių taupyti. Mūsų siekis gyventi taupiau galėtų kilti iš rūpinimosi savimi ir savo artimaisiais, o ne abstrakčia finansine gerove. Svarstant, verta ar neverta leisti pinigus konkrečiam pirkiniui ar paslaugai, vartotojų elgseną tyrinėjantis dr. Ryanas T. Howellis ragina sau atsakyti į konkrečius klausimus. Pavyzdžiui, ar šis pirkinys padės man jaustis laimingam? Ar jis padės man suartėti su draugais ir šeima? Ar jis padidins mano kompetenciją? Ar jis padės man geriau atsiskleisti? Ar siekiu jo vadovaudamasis savo vertybėmis? Pasak mokslininko, jeigu atsakymas į šiuos klausimus yra teigiamas – pinigus leisti verta. Neatsisakykime džiaugsmingų patirčių Nusprendus taupyti pats pirmas klausimas turėtų būti – kas man svarbu ir kas teikia tikrą džiaugsmą? Vartotojų tyrimai rodo, kad nepaisant trumpalaikio dopamino sukeliamo malonumo pojūčio pirkimo metu, tikrasis džiaugsmas yra ne pinigų išleidimo momentas ir net ne daiktai, o įgyjama patirtis. Taupantiems pinigus, bet nenorintiems atsisakyti svajonių ir įspūdžių, į pagalbą ateina įvairios dalinimosi ekonomikos platformos. Norite keliauti po užsienį ir gauti gerą kelionės pasiūlymą – sekite naujienas pigius skrydžius siūlančiose inteneto platformose. Keliaudami nenorite išlaidauti nakvynės sąskaita ir mainais iš arčiau pažvelgti į vietinių gyventojų buitį? Rinkitės atostogų būsto nuomos platformą „AiBnB“ ar „Couchsurfing“. Mėgstate atnaujinti savo stilių? Užsukite į internetinę naudotų drabužių ir aksesuarų prekybos bei mainų platformą „Vinted“. Net jeigu svajojate apie kelionę prabangiu „Porsche“ – galite pasinaudoti automobilių nuomos paslauga. Originalios idėjos daug nekainuoja Kitoks požiūris į taupymą pats savaime gali tapti smagia patirtimi. Tai puikiai iliustruoja vienos mano kolegės eksperimentas, kurį ji vadina „savaitgalis už penkis eurus“. Mintis praleisti visą savaitgalį sostinėje už penkis eurus kilo norint mesti sau iššūkį. Ji ne tik įsitikino, kad turiningam laiko praleidimui nebūtina išlaidauti, bet dabar turi dar ir smagią istoriją, kurią, tikėtina, ji atsimins ilgiau, nei būtų atsiminusi eilinį „prabangesnį“ savaitgalį. Planuojantiems taupyti, reikėtų galvoti ne apie tai, kad teks atsisakyti džiaugsmingų patirčių, o kaip jas įgyti pasitelkus taupesnius būdus. Pavyzdžiui, užuot pirkus brangų bilietą į koncertą ar komiko pasirodymą, jį galima gauti mainais į savanorystę renginio metu. Aplink matau daugybę įkvepiančių pavyzdžių, kai atsakingas vartojimas ir biudžeto planavimas padeda užsitikrinti ne tik didesnę finansinę gerovę, bet ir emocinį pasitenkinimą, o kai kuriems tai net pasufleruoja verslo idėją. Tarptautinės taupymo dienos proga kviečiu atrasti kitokį požiūrį į taupymą ir pritaikius jį įgyti neįkainojamų įspūdžių ir patirčių.