LAT ketvirtadienį nusprendė, jog Apeliacinis teismas, kuris buvo išteisinęs D. Norkų, turi dar kartą išnagrinėti bylą, kurioje pastarasis kaltintas reikalavęs kyšio. LAT teisėjas Alvydas Pikelis, skelbdamas sprendimą, sakė, kad Apeliacinis teismas ne iki galo išnagrinėjo D. Norkaus pateiktus pokalbių įrašus. D. Norkus po teismo posėdžio BNS atsisakė komentuoti sprendimą. Prokurorai D. Norkų kaltina kyšio reikalavimu iš bendrovės, teikusios paslaugas „Vilniaus vandenims“, direktoriaus Antano Čijunčiko už tai, kad „Vilniaus vandenys“ jo įmonei grąžintų uždelstus šimtatūkstantinius įsiskolinimus už paslaugas. Byloje minimi Rolandas ir Antanas Čijunčikai yra giminaičiai – pirmasis yra antrojo sūnėnas. R. Čijunčikas žadėjo padėti dėdei spręsti problemas, nes „Vilniaus vandenys“ delsė atsiskaityti. R. Čijunčikas anksčiau buvo pažįstamas su D. Norkumi ir tikėjosi, kad sena pažintis padės išspręsti problemą. A. Čijunčikas sakė, kad iš pradžių pinigus „Vilniaus vandenų“ atstovams davė per sūnėną, vėliau mokėjo pats. Manoma, kad Utenoje veikusios įmonės vadovas sumokėjo apie 90 tūkst. litų (daugiau nei 26 tūkst. eurų) kyšių ir dėl šių pinigų byloje buvo pareiškęs civilinį ieškinį. Ši byla teismui perduota 2013 metais. Apeliacinio teismo nuosprendis yra įsiteisėjęs.