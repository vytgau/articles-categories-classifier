„Bitės“ grupės bendrovė „Bitė Latvija“ įsigijo Latvijos „Stream Networks“ ir jos antrinę įmonę „Latnet Serviss“. Apie sandorį pranešta pernai lapkritį, o praėjusią savaitę Latvijos konkurencijos taryba suteikė leidimą, pranešė „Bitė“. „Šis sandoris padės sujungti stipriąsias abiejų šalių puses – „Bitės“ žinias, kuriant išmanius sprendimus ir patikimą tinklą, bei „Stream Networks“ ir „Latnet Serviss“ patirtį, kuriant ir diegiant nestandartinius technologinius sprendimus“, – pranešime spaudai sakė „Bitė Lietuvos“ vykdomasis direktorius Pranas Kuisys. Latvijos įmonės kuria ir vysto įvairius technologinius sprendimus bei teikia duomenų perdavimo paslaugas. „Stream Networks“ savo veiklą pradėjo 2007 metais, o 2014 metais įmonė įsigijo vieną iš pirmųjų Latvijos interneto paslaugų tiekėjų „Latnet Serviss“. Bendrovės, kuriose šiuo metu dirba 48 darbuotojai, Latvijoje turi daugiau nei 2,5 tūkst. klientų, daugelis jų yra verslo įmonės. Abiejų bendrovių bendra apyvarta pernai siekė 5,6 mln. eurų. „Bitės“ įmonių grupę valdančiai „Bite Finance International“ priklauso po 100 proc. Lietuvos bendrovių „Bitė Lietuva“ ir „TeleTower“ akcijų. Netiesiogiai grupei priklauso po 100 proc. Lietuvos „Eurocom“, Latvijos „Bite Latvija“ bei „TeleTower“.