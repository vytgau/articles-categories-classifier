Devyniose iš dešimties įmonių darbo užmokesčio vidurkis (neatskaičius mokesčių) viršijo 10 tūkst. Eur, rodo „Sodros“ duomenys. Didžiausią 18,6 tūkst. Eur vidutinį atlyginimą gruodžio mėnesį darbuotojams mokėjo medicinos įrangos tiekimo ir aptarnavimo bendrovė „Tradintek“. Už jos liko vidutiniškai 14,6 tūkst. Eur mokėjusi „Baltisches Haus“, kuri save pristato taip: „Brolių George, Oliver ir Nicolas Ortiz įkurta įmonė veiklą pradėjo 1995 metais. Bendrovė, įsteigta prekybos tinklo „Iki“ plėtrai, šiandien yra savarankiška nekilnojamojo turto projektų vystytoja ir valdytoja.“ Trečioje vietoje su 12,8 tūkst. Eur vidurkiu – bendrovė „Armgate“, užsiimanti laboratorinės analitinės įrangos, laboratorinių baldų ir technologijų tiekimu ir aptarnavimu. Kiek mažiau – 12,7 tūkst. Eur vidutinę algą gruodžio mėnesį mokėjo jūrų transporto ir logistikos bendrovė „Ola Overseas Liner Baltic“. Mobilias kelių statybos ir kelių remonto, taip pat naudojamų medžiagų gavybos ir paruošimo mašinas klientams siūlanti „Wirtgen Lietuva“ paskutinį praėjusių metų mėnesį darbuotojams vidutiniškai išmokėjo po 11,8 tūkst. Eur. Lapkričio mėnesį 8 darbuotojams vidutinį 344 Eur atlyginimą mokėjusi bendrovė „Zakaras Holding“, jei tikėsime „Sodros“ duomenimis, už gruodį jiems atseikėjo vidutiniškai po 11 tūkst. Eur. Dolomito skaldos gamybos, žvyro ir smėlio karjerų eksploatavimo įmonė „Skaistgirio skalda“ darbuotojams išmokėjo vidutinę 10,9 tūkst. Eur algą. Daugiausia iš viso dešimtuko darbuotojų (lapkritį – 191) turinti „Šviesos konversija“, save pristatanti kaip daugiaspalvių femtosekundinių lazerių gamybos pradininke ir pasaulinė lydere, gruodį vidutiniškai mokėjo 10,4 tūkst. Eur algą. Nors didžiausias algas mokančių įmonių dešimtuke neliko turtingiausiu šalies verslininku laikomo Nerijaus Numavičiaus šeimos biuro „Talka“, gruodžio mėnesį devintoje vietoje atsidūrė su „Vilniaus prekybos“ savininkais siejama „M.M.M. Projektai“. Bendrovė darbuotojams išmokėjo vidutinę 10 tūkst. Eur algą. Dešimtuką užbaigia 9,6 tūkst. atlyginimą mokėjusi „Sominis Technology“, pristato save kaip nepriklausomą IT technikos platintoją.