Lietuvos Aukščiausiais Teismas (LAT) penktadienį iš dalies patenkino R. Žadeikos skundą ir panaikino Vilniaus apygardos teismo pernai birželį priimtą nutartį. Teismas pripažino R. Žadeikos ir „Achemos grupės“ sudarytos darbo sutarties nutraukimą neteisėtu, panaikino 2017 metų spalį tuometinio koncerno generalinio direktoriaus Rimvydo Vaštako įsakymą dėl drausminės nuobaudos skyrimo R. Žadeikai ir darbo sutarties nutraukimo. LAT R. Žadeikos prašymu negrąžino jo į darbą ir laikė, kad darbo sutartis nutraukta šiuo teismo sprendimu. R. Žadeikai teismas priteisė 43,8 tūkst. eurų išeitinės išmokos bei 109,5 tūkst. eurų vidutinio darbo užmokesčio už priverstinės pravaikštos laiką, taip pat 1 tūkst. eurų neturtinės žalos. „Kaip sakoma teisingumas triumfavo (...) džiaugiuosi“, – BNS teigė R. Žadeika, pridūręs, jog pastaruoju stebi ir patarinėja vaikams jų veikloje. R. Žadeika iš „Achemos grupės“ atleistas 2014 metų spalį. Sprendimą dėl jo atleidimo iš koncerno laikinojo vadovo pareigų priėmė koncerno valdyba, o iš teisės ir bendrųjų reikalų direktoriaus pareigų – tuometinis įmonės vadovas R. Vaštakas.