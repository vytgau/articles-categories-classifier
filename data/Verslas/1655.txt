Bendrovės produkcijos ir paslaugų pardavimas pernai didėjo 15,0 proc. - iki 22,6 mln. eurų, eksporto pardavimai siekė 82,2 proc. Įmonės pelnas prieš mokesčius siekė 2,25 mln. eurų, kai tuo tarpu 2016 m. bendrovės pelnas prieš mokesčius sudarė 674 tūkst. eurų. Bendrovės pelno prieš mokesčius augimą lėmė pajamos iš antrinių įmonių dividendų ir kapitalo mažinimo. „Praėjusių metų pardavimų augimas nuteikia pozityviai - pardavimai didėjo visuose verslo segmentuose. Tam sąlygas sudarė tiek įdirbis eksporto rinkose, bendradarbiavimas su naujais klientais, tiek nuosavų prekės ženklų pardavimų tinklo plėtra bei naujų kolekcijų kūrimas. Neabejoju, kad grupės potencialas augti remiasi į du mūsų įgyvendamos verslo strategijos „Organically Innovative“ atraminius taškus: pirma, visą dėmesį skiriame tenkinti klientų poreikius aukščiausios kokybės produkcijos gamybai ir produktų naujovių vystymui, antra - itin rūpinamės gamybos procesų draugiškumu aplinkai ir vartotojui. Tai ypač vertina mūsų klientai ir Lietuvoje, ir užsienio šalyse“, - sako AB „Utenos trikotažo“ grupės generalinis direktorius Algirdas Šabūnas. Palyginti su 2016 m., kai grupė uždirbo 1,22 mln. eurų ikimokestinio pelno, 2017 m. sumažėjusį grupės ikimokestinį pelną lėmė stipriai augę žaliavų kaštai, taip pat ir žaliavų tiekimo nesklandumai, neleidę reikiamai realizuoti klientų užsakymų potencialo. Įmonių grupėje sparčiai augusius darbo užmokesčio kaštus pavyko iš dalies kompensuoti išaugusia gamyba ir užsakymais. Praėjusiais metais grupės produkcijos eksportas siekė 78,7 proc., t. y. 14,7 proc. daugiau nei 2016 metais. Didžiausi eksporto regionai (68,1 proc. visos eksportuojamos produkcijos) išlieka Skandinavija bei vokiškai kalbančios šalys Vokietija, Austrija ir Šveicarija - prekių ir paslaugų eksportas į šiuos regionus augo 14,5 proc. ir sudarė 17,6 mln. eurų. Reikšmingai augo ir pardavimai Lietuvoje - 2017 m., palyginti su 2016 m., pardavimai augo 9,0 proc. Išaugę 18,0 proc. nuosavų prekės ženklų pardavimai sudarė 13,6 proc. visų grupės pardavimų. Tai lėmė atnaujintas UTENOS prekės ženklas, sulaukiantis vis daugiau vartotojų dėmesio, sparti šio ženklo firminių parduotuvių tinklo plėtra - praėjusių metų pabaigoje atidarytos 4 naujos parduotuvės Mažeikiuose, Alytuje, Tauragėje ir Kaune. Iš viso grupei priklauso 15 parduotuvių visoje Lietuvoje. 2017 m. įmonių grupė investavo 0,8 mln. eurų (du kartus daugiau nei 2016 m.) į gamybos pajėgumų didinimą bei naujų technologinių įrenginių įsigijimą. Šios investicijų kryptys dominuoja ir 2018 metų planuose. Sparčiu augimu grupė užbaigė 2017 metus - paskutinį metų ketvirtį 20,8 proc. augo grupės produkcijos ir paslaugų pardavimai, palyginti su atitinkamu laikotarpiu 2016 metais. Teigiama augimo dinamika tęsiasi ir šiemet - sausį bendrovės AB „Utenos trikotažas“ pardavimai viršijo 3 mln. eurų ribą, pirmą kartą per pastarųjų 10 metų. Paskutinį kartą didesnis bendrovės mėnesio rezultatas buvo fiksuotas šių metų vasarį, kai pardavimai siekė 3,49 mln. eurų. AB „Utenos trikotažo“ įmonių grupei priklauso bendrovės „Utenos trikotažas“, „Šatrija“, „Gotija“ ir „Mrija“ (Ukraina). AB „Utenos trikotažas“ įmonių grupė yra SBA koncerno dalis.