Anksčiau teigta, kad Lietuvos darbo grupė pastabas Europos Komisijai (EK) turi pateikti iki sausio 5 dienos, tačiau VATESI atstovė Birutė Kuklytė-Jonutienė informavo, kad terminas kiek atidėtas. „Tas darbas dar prasitęsė, šiuo metu darbo grupė dar dirba. Pastabas streso testų ataskaitai numatome atiduoti sausio viduryje. (...) Tai natūralu, nes derinamasi prie bendros tarptautinės ekspertų darbo grupės darbotvarkės“, – sakė B. Kuklytė-Jonaitienė. Baltarusija pernai lapkritį EK pateikė nacionalinių Astravo AE streso testų ataskaitą, ją šiuo metu nagrinėja tarptautinė branduolinės saugos ekspertų darbo grupė. Galutinį vertinimą Komisija turėtų pateikti birželį. VATESI viršininko pavaduotojas branduolinei saugai Sigitas Šlepavičius gruodžio viduryje teigė, kad streso testai neatsako į svarbiausius Lietuvos klausimus dėl jėgainės vietos parinkimo, poveikio aplinkai vertinimo, statybų saugos ar kokybės. Astravo AE streso testus 2016 metais atliko pagrindinio jėgainės rangovo „Rosatom“ antrinė įmonė „Atomprojekt“. Lietuvos Vyriausybės atstovai yra sakę, kad testai neatsako į visus klausimus, ir reikalauja, kad testai būtų atlikti pagal ES metodologiją. Užsienio reikalų ministras Linas Linkevičius lapkritį teigė, kad testai neįrodo, jog jėgainė statoma saugiai. Astravo AE statoma netoli sienos su Lietuva, apie 50 kilometrų nuo Vilniaus. Lietuva ketina blokuoti jėgainėje pagamintos elektros energijos importą ir taip apsunkinti jos statybos projektą.