Netrukus Europos Parlamente (EP) toliau turėtų būti svarstoma ES Dujų direktyva. Ja siekiama didinti bendrijos energetinį saugumą ir šaltinių, tiekėjų bei maršrutų diversifikavimą. Paprastai kalbant, norima pasiekti, kad, pvz., tiesdama dujotiekį „Nord Stream 2“ Rusija neturėtų svertų vienašališkai veikti atskirų valstybių ekonominių ir politinių procesų. Lobistinė organizacija „BusinessEurope“, kurios narė yra ir LPK, vienija ir kitų ES valstybių panašias organizacijas. Kovo 9 d. „BusinessEurope“ generalinis direktorius Markusas J. Beyreris kreipėsi į EP Pramonės, mokslinių tyrimų ir energetikos komitetą, prašydamas jos narius nukelti ES Dujų direktyvos priėmimą. Tokiai direktoriaus pozicijai nepritarė tik Lenkijos pramonininkai. LPK prezidentas Robertas Dargis DELFI sakė, kad jo vadovaujama organizacija dar neturi pozicijos dėl ES Dujų direktyvos. „Jos kol kas nėra, nes klausimas iškilo visai neseniai ir labai greitai. Turime algoritmą, kaip suformuluojame ir paskelbiame poziciją vienu ar kitu klausimu. Dėl jos diskutuojame ir apie tai pasisakysime“, – sakė R. Dargis. Jis tikino, kad „BusinessEurope“ vadovas paskelbė prašymą komiteto nariams neinformavęs LPK. Lenkai esą galėjo žinoti apie tokį prašymą dėl to, kad komiteto narys Jerzy Buzekas informavo Lenkijos verslininkus apie tai. Primename, kad kovo 11 d. Latvijos, Lenkijos ir Lietuvos parlamentų vadovai viešu laišku kreipėsi į visus kolegas kitose ES valstybėse. Jame išreikštas susirūpinimas, dėl „Rusijos nuolatinių pastangų vardan politinių paskatų pasinaudoti energetikos interesais ir taip pakenkti Europos ir euroatlantinei vienybei.“ Nors formaliai „Nord Stream 2“ pristatomas kaip komercinis projektas, kaip teigiama laiške, jis iš tiesų yra Rusijos valstybinės politikos instrumentas. Projektu „Nord Stream 2“ nesiekiama diversifikuoti dujų tiekimo šaltinius. Jo tikslas – pagilinti ES, ypač Vidurio ir Rytų Europos šalių, energetinę priklausomybę nuo Rusijos ir taip išlaikyti jų pažeidžiamumą. „Jei vamzdynas galiausiai bus nutiestas, projektas „Nord Stream 2“, kaip ir bet kuris kitas infrastruktūros projektas, privalo būti įgyvendinamas visapusiškai laikantis ES teisės, ypač trečiojo energetikos teisės aktų rinkinio nuostatų. Todėl šiuo laišku raginame sparčiai priimti ES Dujų direktyvos pakeitimus ir perkelti juos į nacionalinę teisę, kad būtų taikomas vienodas požiūris į gamtinių dujų importo iš trečiųjų šalių į ES rinką infrastruktūrą“, – kitas ES valstybes ragino Latvijos, Lenkijos ir Lietuvos parlamentų vadovai. Beje, panašią poziciją į „BusinessEurope“ dėl ES Dujų direktyvos neseniai išsakė panaši europinė asociacija „Eurogas“. Po tokio žingsnio iš jos pasitraukė Nacionalinė Lietuvos energetikos asociacija.