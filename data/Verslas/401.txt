Klaidino dėl galutinės bilietų kainos 2017 m. rugsėjo mėnesį Tarnyba nustatė, kad UAB „Skrydžiai LT“ priklausančiame interneto tinklalapyje www.2fly.ee (vėliau www.24fly.com) nurodoma galutinė skrydžių bilietų kaina neatitinka tos, kuri nurodoma bilietų rezervacijos metu ar prieš rezervaciją (pavyzdžiui, norint įsigyti bilietą, nurodoma, kad pigiausias bilietas kainuoja 18 Eur, vėlesniame rezervavimo žingsnyje ši kaina padidėja iki 18,66 Eur, o galutiniame, prisidėjus papildomiems mokesčiams, – 20,76 Eur). Atsakyme Tarnybai bendrovė aiškino, kad nurodomos bilietų kainos yra teisingos ir aiškios ir įstatymo nuostatų nepažeidžia. Bendrovė pažymėjo, kad tuo momentu, kai vartotojas yra nukreipiamas į bilietų užsakymo lentelę, kažkas kitas gali įsigyti bilietą ir taip gali nelikti galimybės įsigyti bilieto už ankstesniame puslapyje nurodytą kainą, todėl vartotojas informuojamas apie kitą geriausią pasiūlymą. UAB „Skrydžiai LT“ papildomai nurodė, kad susidariusį kainos skirtumą sąlygoja ir vartotojo apmokėjimo būdo pasirinkimas, t. y. pasirinktas apmokėjimo būdas lemia, ar bus mokamas transakcijos mokestis ar ne, o bendrovės administruojamuose tinklalapiuose pateikiama „Kainos suvestinė“, kurioje yra pateikiama visa informacija apie bilieto kainą, jos sudedamąsias dalis bei rekomendacija dėl geriausio bilieto apmokėjimo būdo. Įvertinusi visas aplinkybes, Tarnyba pradėjo tyrimą dėl galimo Nesąžiningos komercinės veiklos vartotojams draudimo įstatymo nuostatų pažeidimo. Profesinio atidumo reikalavimai Nagrinėdama bylą, Tarnybos komisija pažymėjo, kad UAB „Skrydžiai LT“, kaip verslo subjektui, keliami didesni profesinio atidumo reikalavimai, todėl bendrovė turėjo būti atidi, rūpestinga ir suteikti vartotojams teisingą ir neklaidinančią informaciją apie parduodamų bilietų kainas, o tokie bendrovės veiksmai, kai prieš bilietų rezervaciją nurodoma kaina skyrėsi nuo galutinės kainos, neatitiko profesinio atidumo reikalavimų ir galėjo iškreipti vartotojų elgesį siūlomo produkto, t. y. skrydžio bilieto atžvilgiu. Tarnybos komisija taip pat pažymėjo, kad įsigydami prekes ar paslaugas vartotojai visuomet atkreipia dėmesį į jų kainas, todėl produkto kaina turi vieną iš svariausių arba net lemiamą įtaką tam tikram vartotojo apsisprendimui dėl sandorio. Įvertinus tyrimo metu nustatytas aplinkybes ir pažeidimo mastą, už Nesąžiningos komercinės veiklos vartotojams draudimo įstatymo pažeidimą UAB „Skrydžiai LT“ skirta 4488,50 Eur bauda.