Tai BNS patvirtino įmonės atstovas Mantas Dubauskas. Pasak jo, atliktas išankstinis apmokėjimas (angl. provisional payment) – tai reiškia, kad jei teismas panaikintų baudą ar ją sumažintų, pinigai ar jų dalis būtų grąžinta. Baudą įmonė sumokėjo iš sukaupto rezervo, nesinaudodama banko garantija. Vėliau bendrovė ketina prašyti Europos Komisijos ją sumažinti arba apskritai atleisti nuo jos mokėjimo – tokia galimybe ji gali pasinaudoti per pusmetį – iki balandžio pradžios. Bendrovė gruodžio viduryje Europos Sąjungos (ES) Bendrajam Teismui Liuksemburge pateikė skundą prieš EK dėl beveik 28 mln. eurų baudos. Bendrovė taip pat ketina atstatyti 2008 metais išardytą 19 kilometrų ilgio ruožą iš „Orlen Lietuvos“ naftos perdirbimo gamyklos Mažeikiuose į Rengę Latvijoje. „Lietuvos geležinkelių“ vadovas Mantas Bartuška anksčiau teigė, kad iki sausio vidurio bendrovė su EK suderins Rengės ruožo atstatymo projektą. Jo atstatymas, ankstesniais skaičiavimais, galėtų kainuoti apie 20 mln. eurų, bet įmonės vadovas tikisi, kad ši suma bus mažesnė, o darbai galėtų būti baigti 2019 metais. Susisiekimo ministras Rokas Masiulis interviu BNS anksčiau yra sakęs, kad Rengės atstatymas yra ne tik ekonominis, bet ir politinis žingsnis. Anot jo, Rengė tapo agresyvaus elgesio su kaimynais simboliu, todėl jos atstatymas pademonstruotų gerą valią partneriams Lenkijoje ir Latvijoje.