Savivaldybių tarybos, nustatydamos verslo liudijimų kainas, vadovaujasi šalyje patvirtinta tvarka. Pagal ją Panevėžio rajono savivaldybės taryba, nustatydama fiksuoto pajamų mokesčio dydžius 2018 metų veiklai, vykdomai neribojant veiklos teritorijos, negalėjo nustatyti mažesnio fiksuotų pajamų mokesčio dydžio nei 684 eurai (kai minimali mėnesio alga yra 380 eurų). Toks pat dydis buvo nustatytas ir pernai. Tačiau veiklai, vykdomai Panevėžio rajono savivaldybės teritorijoje, ir veiklai, vykdomai visoje Lietuvoje, išskyrus Alytaus, Kauno, Klaipėdos, Palangos, Panevėžio, Šiaulių, Vilniaus miestų savivaldybių ir Neringos savivaldybės teritorijas bei Marijampolės miesto teritoriją, gali būti nustatyti ir mažesni nei 684 eurų fiksuotų pajamų mokesčių dydžiai. Pasinaudodama tokia išimtimi, Panevėžio rajono taryba visoms 89 veikloms 2018 metams nustatė verslo liudijimų fiksuotą dydį – 1 eurą. Tiesa, kito rajono gyventojui, norinčiam vykdyti veiklą kone visoje Lietuvoje, gudrauti ir Panevėžio rajone išsiimti pigų verslo liudijimą nepavyks. Tai draudžia šalies įstatymai. Veikla turi būti vykdoma tik Panevėžio rajone arba verslo liudijimą turi išsiimti rajono savivaldybėje registruotas asmuo. Tikimasi, kad nustačius minimalias verslo liudijimų kainas, rajone atsiras daugiau verslu užsiimančių asmenų, padidės gyventojų užimtumas. Panevėžio rajono savivaldybės Ekonomikos ir turto valdymo skyriaus vedėja Aldona Čiegytė sako, kad taip pasielgta pirmą kartą. Tiesa, praėjusiais metais vieną eurą verslo liudijimai kainavo nepopuliariausioms veikloms. Tokia suma buvo įkainoti verslo liudijimai 37-ioms mažiausiai populiarioms veiklos rūšims, pavyzdžiui, gelbėtojų veiklai, langų, laiptinių valymo, dviračių, valčių nuomos, audinių audimo, turistų gidų veiklai, avalynės gamybos, krosnių, kaminų ir židinių valymo ir kitoms veikoms. Brangiausiai – 140 eurų metams – rajone teko mokėti už šešių populiariausių veiklos rūšių verslo liudijimus – betono, gipso ir cemento gaminių bei dirbinių gamybą ir pastatymą, akmens pjaustymą, formavimą ir apdailą, įskaitant įrašų iškalimą (išpjovimą) paminkliniuose akmenyse; statybos baigimo apdailos ir valymo darbus; specialiuosius statybos darbus; vandentiekio, šildymo ir oro kondicionavimo sistemų įrengimą ir kt. Svarstys, kaip elgtis „Kiek daugiau žmonių išsiims verslo liudijimus, sunku pasakyti. Tai parodys laikas“, – sako A. Čiegytė. Vedėjos teigimu, galbūt nauja kaina ką nors paskatins ir legalizuoti veiklą. Ar rajono Savivaldybė bus pirmoji, taip pasielgusi šalyje, A. Čiegytė sako nežinanti – nesidomėjo tokia patirtimi. „Manau, kad taip yra ir kitose savivaldybėse – negi čia mes pirmi Lietuvoje?“ – svarstė ji. Panevėžio savivaldybės Miesto plėtros skyriaus vedėjas Jokūbas Leipus sako, kad verslo liudijimų kainas miesto Tarybos nariai svarstys lapkritį. „Mes techniškai taip pat galėtume verslo liudijimų kainas padaryti po vieną eurą arba atitinkamai galime derintis pagal kitus didmiesčius, bet kol kas dar nėra priimtas sprendimas“, – sako jis. Vedėjo teigimu, bus svarstoma, galvojama, ar mažinti kainas rajono Savivaldybės pavyzdžiu, ar palikti pernykštes, tam tikroms nepopuliarioms veikloms verslo liudijimai ir taip buvo pigūs. Populiariausia prekyba Panevėžio apskrities VMI duomenimis, iki 2017 metų spalio 13 dienos populiariausi verslo liudijimai rajone buvo šie: prekyba tik ne maisto produktais – 188, specialieji statybos darbai (statybvietės paruošimas, stogų dengimas, pamatų klojimas, mūrijimo, betonavimo, hidroizoliaciniai darbai, pastolių ir darbo platformų statymas ir ardymas, dūmtraukių įrengimas) – 117, kirpyklų, kosmetikos kabinetų ir salonų, soliariumų veikla – 103, statybos baigimo apdailos ir valymo darbai – 98, prekyba – 91. Nepopuliariausios veiklos, kurių verslo liudijimų išsiimta tik po vieną, rajone buvo meno kūrinių restauravimas, muzikos instrumentų taisymas, stiklo išpjovimas, astrologijos veikla, įvairių laikrodžių ir juvelyrinių dirbinių taisymas, langų valymas, avalynės taisymas. Panevėžyje daugiausia verslo liudijimų išduota prekybai tik ne maisto produktais – 806, kirpyklų, kosmetikos kabinetų ir salonų, soliariumų veikla – 316, statybos baigimo apdailos ir valymo darbams – 288, prekybai – 269, specialiesiems statybos darbams (statybvietės paruošimas, stogų dengimas, pamatų klojimas, mūrijimo, betonavimo, hidroizoliaciniai darbai, pastolių ir darbo platformų statymas ir ardymas, dūmtraukiams įrengti – 231. Nepopuliariausios veiklos mieste: dviračių nuoma, muzikos instrumentų taisymas, astrologijos veikla, elektros variklių, generatorių, transformatorių remontas, gelbėtojų veikla, įrankių galandimas, grūdų malimas. Skaitykite daugiau čia.