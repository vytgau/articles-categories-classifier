Portalo marinetraffic.com duomenimis, dujovežis „Arctic Princess“ į Klaipėdos uostą turėtų atplaukti apie 16 valandą. „Litgas“ praėjusią savaitę pranešė, kad dujovežis vietoje planuotų 138 tūkst. kubų SGD (apie 80 mln. kubų arba 0,95 TWh dujiniu pavidalu) į Lietuvą atgabens 98 tūkst. kubų SGD (57 mln. kubų, 0,67 TWh). Dujovežis į Lietuvą atplaukia iš Londono uosto, kur, tikėtina, pardavė dalį SGD krovinio. „Litgas“ atstovas Paulius Jakutavičius BNS nekomentavo galimo sandorio. Šiemet dujas per Klaipėdos SGD terminalą taip pat perka didžiausia šalyje dujų vartotoja, Jonavos trąšų gamintoja „Achema“. Tikėtina, kad terminalu naudosis ir dujų tiekėja „Lietuvos dujų tiekimas“, kol kas nepasirašiusi sutarčių su SGD prekybininkais.