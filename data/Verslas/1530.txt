Prasidėjus antradienio akcijų prekybai, „Dow Jones Industrial Average“ kilo 0,4 proc., iki 24 982,26 punkto. „S&P 500“ šoktelėjo 0,3 proc., iki 2 729,55 punkto, o „Nasdaq Composite“ prieaugis siekė beveik 0,5 proc., iki 7 363,11 punkto. Volstrito akcijos pirmadienį baigė pakilimu po to, kai JAV Atstovų rūmų spikeris Paulas Ryanas bei kiti Kongreso lyderiai pareiškė oponuosiantys prezidento Donaldo Trumpo žadamiems muito tarifams plienui ir aliuminiui. Be to, analitikai pažymi, kad akcijoms padeda ir atslūgstanti geopolitinė įtampa, ypač - Korėjos pusiasalyje, kur Pietų Korėjos delegacija Pchenjane susitiko su Šiaurės Korėjos lyderiu Kim Jong-Unu. Kaip ir buvo galima tikėtis, kilo daugumos automobilių gamintojų ir naftos pramonės įmonių akcijos, bet JAV plieno įmonių indeksas krito 1,5 proc. Tuo tarpu mažmenininkui „Target“ paskelbus analitikus nuvylusią finansinę ataskaitą, įmonės akcijos krito 3,3 proc., o „Apple“ akcijos po kai kurių analitikų komentarų šoktelėjo 0,4 proc.