Didžiausia terminalo išlaikymo našta tenka pagrindinei dujų vartotojai šalyje – Jonavos trąšų gamyklai „Achema“. Kainų komisija praėjusį penktadienį patvirtino 27 proc. didesnę nei šiemet - 578,01 euro už megavatvalandę (MWh) per parą dujų tiekimo saugumo dedamąją. Tačiau Energetikos ministerija teigia, jog dedamoji turėtų didėti tik 12 proc., jei Vyriausybė trečiadienį pritars jos siūlomam 212 MW elektros sistemos rezervo poreikiui - rezervą užtikrintų Lietuvos elektrinės 7 ir 8 blokai, jie būtų remiami per viešuosius interesus atitinkančias paslaugas (VAIP). Tai reiškia, kad šie blokai degins SGD, todėl saugumo dedamoji didės mažiau. Pasak ministerijos, nors vartotojai mokės didesnį SGD terminalo mokestį, dėl palankesnių pajėgumų užsakymo galimybių dujų sąskaitos vartotojams bus mažesnės. „Šis sprendimas didžiausios įtakos turės dujas kaip rezervinį kurą ar jas ne nuolat vartojantiems vartotojams, o tai turėtų mažinti šilumos kainas“, – BNS pranešė ministerija. Pasak jos, saugumo dedamosios didėjimą lėmė ir padidėję „Litgas“ privalomo išdujinti perteklinio dujų kiekio realizavimo kaštai. Šį mokestį dujų vartotojai moka, nepriklausomai nuo to, ar dujas perka iš terminalo, ar iš kitų šaltinių. „Amber Grid“ duomenimis, saugumo dedamoji didėja, nes 20 proc. mažėja dujų vartojimo pajėgumai: 2018 metams užsakyta 150 tūkst. MWh per parą, o 2017 metais - 187,3 tūkst. MWh per parą metiniai pajėgumų, skelbia Kainų komisija. 2017 metais vartotojai turėtų sumokėti iš viso apie 88,5 mln. eurų SGD terminalo mokesčio. Plaukiojantis SGD terminalas Kaliningrado srityje laiku veikti nepradės Rusijos dujų gigantas „Gazprom“ susidūrė su neplanuotais plaukiojančio suskystintų gamtinių dujų (SGD) terminalo Kaliningrado srityje projekto įgyvendinimo sunkumais, ir jo veiklos pradžia veikiausiai jau atidėta. „Gazprom“ lapkričio 9-ąją paskelbtame naujos euroobligacijų emisijos prospekte buvo patvirtina, jog plaukiojantis SGD terminalas Kaliningrado srityje pradės veikti šių metų gruodį. Tačiau Rusijos koncerno antrinė įmonė „Gazprom flot“ lapkričio 13-ąją netikėtai atšaukė spalio viduryje paskelbtą šio terminalo civilinės atsakomybės draudimo konkursą. Draudimo sutartis turėjo įsigalioti lapkričio 15-ąją – paskutinę nustatyto termino laivo „Maršal Vasilevskij“ atidavimui naudoti dieną. Naujo draudimo konkurso paskelbimas „Gazprom flot“ pirkimų plane dabar nenumatytas. Agentūros „Interfax“ neoficialių šaltinių duomenimis, bandant laivą „Maršal Vasilevskij“ įvyko avarija, dabar jis remontuojamas, o remontas gali užtrukti kelis mėnesius. „Gazprom“ ir „Gazprom flot“ atstovai komentuoti šią informaciją kategoriškai atsisakė. 295 mln. JAV dolerių kainavęs plaukiojantis SGD terminalas Kaliningrado sričiai buvo statomas Pietų Korėjos „Hyundai Heavy Industries“ laivų statykloje Ulsane.