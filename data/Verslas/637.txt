Tai pranešė Prezidentūra po šalies vadovės Dalios Grybauskaitės susitikimo su organizacijos generaliniu sekretoriumi Angeliu Gurria. „Sužinojau praktiškai patikinimą, kad mūsų derybos de facto baigtos, artimiausiomis dienomis priimti sprendimai ir labai tikimės, kad jau gegužę turėsime galutinį patvirtinimą dėl mūsų narystės ir mėginsime pasirašyti susitarimą dėl mūsų narystės“, - žurnalistams Paryžiuje sake D. Grybauskaitė. Prieš trejus metus pradėtos derybos formaliai baigtos D. Grybauskaitei pirmadienį EBPO Tarybos sesijoje pristačius Lietuvos pažangą. Galutinį sprendimą EBPO turėtų priimti gegužės pabaigoje. Tuomet Lietuva taps 36-ąja šios organizacijos nare. Prezidentė teigia pakvietusi A. Gurrią į Lietuvą, kur jis apžvelgtų rekomendacijas Lietuvai. „Pakviečiau prezidentą atvykti į Lietuvą, kur kartu su Vyriausybe galės būti organizuotas pristatymas apie rekomendacijas Lietuvai, tai bus ir šios, ir ankstesnės Vyriausybės įvertinimas, ir tikrai gerai, kad gavau sutikimą, kad toks vizitas bus“, - tikino D. Grybauskaitė. Pats A. Gurria spaudos konferencijoje pirmadienį teigė besitikintis, kad sprendimas dėl Lietuvos narystės bus paskelbtos artimiausiomis savaitėmis. „Dabar mes iš tikro esame šio proceso pabaigoje ir tikimės, kad jis labai greitai baigsis. Mes kalbame apie artimiausias savaites“, - konferencijoje sakė A. Gurria. Pasak jo, dar du EBPO komitetai turi pareikšti savo nuomones dėl Lietuvos stojimo. Vienas jų tai padarys antradienį ir, anot A. Gurrios, jų sprendimas bus teigiamas. Paskutinis komitetas - Ekonominės plėtros ir mokslinių tyrimų - taip pat priims teigiamą sprendimą. Anot jo, pokyčiai Lietuvoje yra įspūdingi, o po narystės Lietuva taps šalimi, kuri kuria standartus, o ne diegia kitų pasiekimus. „Lietuva dabar taps viena šalių, kurios kuria ir įgyvendina standartus, užuot įgyvendinusi kažkieno sukurtus standartus. (...) Svarbiausia, kad EBPO narės galės daug ko išmokti iš Lietuvos patirties“, - tikino A. Gurria. Anot Prezidentūros, Lietuva įvykdė visas esmines reformas ekonomikos augimui skatinti ir žmonių gerovei stiprinti. Prezidentės teigimu, Lietuva viena sparčiausiai narystės keliamus reikalavimus įgyvendinusių valstybių - tai rodo šalies stiprią politinę valią, dideles pastangas ir efektyviai įgyvendinamas reformas. EBPO ekspertai detaliai išanalizavo Lietuvos situaciją 21-oje srityje, buvo peržiūrėta per 200 teisės aktų, priimta arba pakeista 50 įstatymų. „Mes visada kritiškiau save vertiname, bet dabar, jeigu pažiūrėjus iš šono, iš Lietuvos vidaus, tai galiu pasakyti, kad 3 metai tokių tiesioginių derybų yra labai didelis tempas, ši organizacija nepratusi, kad taip greitai būtų suderėta narystė. Aplikacija buvo prieš penkerius metus, bet derybos tik trejus ir jie vertina, kad tai buvo vienas didžiausių tempų“, - sakė šalies vadovė. Pasak jos, galimybės tapti šios organizacijos nare mažėja, nes dalis dabartinių narių nebenori bent laikinai plėsti EBPO. „Manau, kad mes labai labai laiku baigėme derybas“, - tikino Prezidentė. EBPO buvo įsteigta 1961 metais, siekiant paspartinti tarptautinį ekonomikos atsigavimą ir prekybinius ryšius tarp valstybių, stiprinti socialinę žmonių apsaugą.