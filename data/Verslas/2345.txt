Valstybinė kainų ir energetikos kontrolės komisija penktadienį turėtų pritarti šioms „Kauno energijos“ planuojamoms investicijoms. Šiuo metu Aleksoto rajonas šilumos tinklais nėra sujungtas su centrine miesto dalimi ir šiluma gaminama rajono viduje. Skaičiuojama, kad šilumos kaina dėl projekto 2019-2048 metais vidutiniškai turėtų sumažėti 0,128 cento. „Kauno energijos“ atstovas Ūdrys Staselka Eltai teigė, kad projektui ketinama gauti iki 50 proc. Europos Sąjungos paramos. „Tikimės gauti Europos Sąjungos paramos, tačiau tam pirmiausiai reikia pritarimo iš Kainų komisijos. Jeigu paramą gautume, projektą įgyvendintume“, - Eltai sakė Ū. Staselka. Kaip nurodoma komisijos pažymoje, ketinama nutiesti 2,92 kilometro ilgio šiluminę trasą nuo Aleksoto rajono iki Kauno integruoto šilumos perdavimo tinklo. Taip pat bus pastatyta 0,8 kilometro ilgio trasa rajono viduje iki Lakūnų plente esančios katilinės. Anot pažymos, įgyvendinus projektą, šiluma Aleksoto rajone nebebus gaminama, visą reikalingą energiją - 58 gigavatvalandes - „Kauno energija“ patieks iš centrinių šilumos tinklų. Šiemet į projektą būtų investuota 2 mln. eurų, kitąmet - dar tiek pat. Ū. Staselka teigė, kad trasa būtų tiesiama po tiltu, o dėl to, ar Aleksote esančios katilinės būtų uždaromos, ar paliekamos kaip rezervinės, kol kas nėra apsispręsta. Tam, pasak jo, reikės atlikti papildomą vertinimą. Komisija taip pat svarstė alternatyvas rekonstruoti katilinę Lakūnų plente. Viena alternatyva kainuotų 8 mln. eurų, kita - 9,2 mln. eurų. Tačiau jos abi atmestos kaip mažiau naudingos miesto gyventojams.