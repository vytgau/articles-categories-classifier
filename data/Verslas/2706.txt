Taip LRT.lt sako banko „Swedbank“ atstovas spaudai Saulius Abraškevičius. „Tokių vietų, kuriose turint šiuos duomenis galima atlikti operaciją, yra mažai, ir jos nėra patrauklios sukčiams“, – aiškina pašnekovas. Į LRT.lt kreipėsi skaitytoja Viltė, kurią domina, ar, žinodamas banko kortelės arba sąskaitos numerį, pašalinis žmogus gali tai piktavališkai panaudoti ir sukelti problemų. „Ar banko kortelės numeris saugumo prasme yra reikšmingas, patekęs į netinkamas rankas, gali sukelti nemalonumų? Ar jo funkcija yra tiesiog identifikuoti klientą/kortelės savininką? O ar pašaliniai asmenys, turėdami asmens banko sąskaitos numerį, gali sukelti problemų, ar be papildomų duomenų (slaptažodžių ir pan.) žalos jį žinantys pašaliniai asmenys padaryti negali?“ – klausia skaitytoja. Banko „Swedbank“ atstovas spaudai S. Abraškevičius teigia, kad banko mokėjimo kortelės numerio funkcija – pagal pirmuosius jos skaičius identifikuoti banką, kuris išleido tą kortelę. Taip kortelę išleidusiam bankui yra nukreipiama užklausa dėl leidimo atlikti operaciją. Pagal likusius skaičius bankas identifikuoja sąskaitą ir savo kortelės turėtoją bei sprendžia, ar suteikti užklaustai operacijai autorizavimo kodą – tai yra, leidimą atlikti operaciją. „Iš karto reikia pabrėžti, kad galimybė, jog svetimiems žmonėms turint tik mokėjimo kortelės numerį gali nutikti kažkas blogo, yra lygi nuliui. Žinoti tik kortelės numerį nepakanka, kad būtų atlikta operacija. Operacijos atlikimui reikia ir kitų duomenų, pavyzdžiui, kortelės galiojimo datos. Bet ir tokių vietų, kuriose, turint šiuos duomenis, galima atlikti operaciją, yra mažai, ir tokios vietos (viešbučiai, auto nuomos bendrovės) nėra patrauklios sukčiams. Be to, paprastai jos taiko papildomus apsisaugojimo būdus, pavyzdžiui, prašo fiziškai turėti kortelę atvykus į vietą“, – aiškina pašnekovas. S. Abraškevičiaus teigimu, jokioms operacijoms atlikti sąskaitos numerio neužtenka, reikia ir prieigos prie interneto banko.