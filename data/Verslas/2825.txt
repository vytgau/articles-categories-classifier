„Be kitų projektų, numatyta atidaryti naują naftos chemijos produktų gamybos įrenginį, kuris praplės bendrovės portfelį. Taip pat jau baigiamas statyti naujas rezervuaras Būtingės terminale, kuris padidins bendrą rezervuarų talpą 20 proc., užtikrins patikimesnį naftos tiekimą gamyklai ir padidins šalies energetinį saugumą“, – rašoma „Orlen Lietuvos“ pranešime spaudai. Bendrovės atstovas Tomas Digaitis BNS teigė kol kas negalintis pateikti daugiau informacijos apie būsimas investicijas ir tai žadėjo padaryti kitą savaitę. Bendrovė pranešė, kad planuojamos ir jau atliktos investicijos 2017–2018 metais sieks nuo 150–200 mln. JAV dolerių (124,5–166 mln. eurų). Anksčiau įmonė skelbė, kad 2017–aisiais investicijoms skirta 60 mln. eurų, tad šiemet jos turėtų siekti apie 60–100 mln. eurų. Nuo 2006 metų, kai įsigijo tuometinę „Mažeikių naftą“, „Orlen“ į bendrovės modernizavimą investavo daugiau nei 1 mlrd. JAV dolerių (830,2 mln. eurų). 2017 metais „Orlen Lietuvos“ gamykloje buvo perdirbta daugiau nei 10 mln. tonų naftos, kurią per jos valdomą Būtingės terminalą atgabeno 100 tanklaivių.