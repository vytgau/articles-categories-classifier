Vilniaus apygardos teismas pirmadienį atmetė „Vilniaus nacionalinio stadiono“ ieškinį. Teismas nusprendė, kad konkurso sąlygose nustatytas reikalavimas preliminarius pasiūlymus pateikti elektronine forma per centrinę viešųjų pirkimų informacinę sistemą (CVP IS) atitinka galiojančias Koncesijų įstatymo nuostatas. „Ieškovas („Vilniaus nacionalinis stadionas“ – BNS) įstatymų nustatyta tvarka ir terminais neginčijo konkurso sąlygų, todėl teikdamas pasiūlymą privalėjo jų laikytis. Ieškovo popierine forma pateiktas preliminarus pasiūlymas neatitiko konkurso sąlygų reikalavimų, todėl komisija teisėtai ir pagrįstai tokį pasiūlymą atmetė. Ieškovo reikalavimas pripažinti popierinės formos pasiūlymą tinkamai pateiktu neatitinka konkurso sąlygų, todėl negali būti tenkinamas“, – rašoma Vilniaus apygardos teismo nutartyje. Teismas taip pat panaikino kovo pradžioje pritaikytas laikinąsias apsaugos priemones, laikinai sustabdžiusias konkurso procedūras. Vilniaus apygardos teismo sprendimas per 14 dienų gali būti skundžiamas Lietuvos apeliaciniam teismui. Bendrovės „Vilniaus nacionalinis stadionas“ pasiūlymas buvo atmestas, nes įmonė jį pateikė ne per informacinę viešųjų pirkimų sistemą, kaip reikalauta, o užklijuotame voke. Vilniaus savivaldybė kartu su Vyriausybei atstovaujančiu Kūno kultūros ir sporto departamentu (KKSD) siekia tęsti derybas su vieninteliu likusiu konkurso dalyviu – koncerno „Icor“ valdoma inžinerinių produktų ir sprendimų bendrove „Axis Industries“ bei jos partneriais. „Axis Industries“ kartu su bendrovėmis „Venetus Capital“, „Kauno arena“ ir architektų bendrovėmis „Populous“ bei „Cloud architektai“ kompleksą siūlo pastatyti už 79,9 mln. eurų. Konsorciumui pateikus detalizuotą stadiono urbanistinį ir architektūrinį sprendinį, finansinės veiklos modelį ir komercinės veiklos verslo planą, pasiūlymas bus vertinamas iki birželio vidurio, vėliau prasidės oficialios derybos. 25 metų trukmės koncesijos sutarties pasirašymas numatytas 2019 metų vasarą.