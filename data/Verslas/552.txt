Donecko srities karinės-civilinės administracijos vadovas Pavlo Žebrivskis, susitikęs su Lietuvos Premjeru Sauliumi Skverneliu, teigė, kad Avdijivkoje, esančioje keletas kilometrų nuo Donecko, trūksta konkurencijos statybų sektoriuje, todėl miesto atstatymas vyksta lėtai. „Jeigu Lietuvos Premjeras atvyko, gal ir statybininkai galėtų atvykti“, - trečiadienį susitikime Lietuvos Premjerui sakė P. Žebrivskis. Kalbėdamas su Premjeru, jis teigė, kad investuotojai, pamatę apgriautus pastatus, bėga iš Donecko apskrities. Visgi, pasak jo, atstatymo darbai vyksta, nors ir ne tokiu tempu, kaip norėtųsi. P. Žebrivskis teigė, kad šiuo metu tam skirta apie 120 mln. eurų. „Mes statome, tačiau ne tokiais tempais, kokiais norėtume. Norėčiau, kad tai greičiau vyktų. Tačiau nėra konkurencijos ir tai apsunkina“, - Lietuvos žurnalistams trečiadienį teigė P. Žebrivskis. Kovo mėnesį iš Donecko srities į Lietuvą atvykusi delegacija kvietė Lietuvos verslą investuoti. Paklaustas, ar pavyko pritraukti Lietuvos įmonių, tikino, kad jos taip pat baiminasi apšaudymų. „Lietuvos verslas taip pat bijo čia ateiti. (...) Mes kalbame: darykite čia verslą. Prancūzai, vokiečiai, britai, lietuviai atvažiuoja, sako - karas baigsis, tada taip. Tai yra pati didžiausia problema“, - tikino P. Žebrivskis. Pasak jo, investuoti nesibaimina tik tas verslas, kuris dar prieš karą vykdė plėtrą Donecko srityje. Anot S. Skvernelio, Lietuva taip pat galėtų prisidėti, padedant atstatyti sugriautus pastatus ar tiesiant kelius. Tačiau, anot jo, Lietuvoje statybų sektoriuje situacija taip pat įtempta. „Pas mus taip pat yra įtampa, kalbant apie žmogiškuosius išteklius, bet kalbant apie kelių tiesimą, turbūt būtų siūlymas ir kvietimas čia atvažiuoti, ieškoti kontaktų. Mes rytoj taip pat kalbėsime su Ministru Pirmininku, kur galėtų mūsų verslas daryti investicijas“, - Lietuvos žurnalistams vizito metu Donecko srityje teigė S. Skvernelis. Avdijivkoje dėl apšaudymų, kurie tęsiasi iki šiol, iš viso buvo apgriauta daugiau nei 1200 pastatų, iš kurių šiuo metu kiek daugiau nei 900 yra atstatinėjami. Iš miesto, seniau turėjusio 34 tūkst. gyventojų, išvyko apie 10 tūkst. žmonių, mokyklinio amžiaus vaikų sumažėjo perpus.