Kaip teigia tyrimų centro „Generational Kinetic“ vadovas ir vienas iš steigėjų Jasonas Dorsey‘is, Tūkstantmečio kartai nestinga pasitikėjimo nerti į naujus vandenis, nes jie augo turėdami galimybę bet kurią akimirką gauti visą reikiamą informaciją ir nepripažįsta jokių ribų. „Tūkstantmečio kartos santykis su technologijomis visai kitoks, jie augo su internetu ir mobiliąja revoliucija. Dabar jie sulaukė pakankamo amžiaus, kad suprastų, kokios strategijos ir planai neveikia, ir turi pakankamai drąsos su tuo nesitaikstyti“, – sako ekspertas. Pradedant internetinėmis pažintinis ir pajamų deklaracijomis – pristatome septynis verslo žmones, kurie kai kuriems ekonomikos sektoriams suteikė naujų jėgų ir atnešė gaivių vėjų. 1. Fotografija 28 metų Oskaras Smolokowski – naujo „Polaroid“ prekės ženklo, skirto momentinėms nuotraukoms, „Polaroid Originals“ vadovas. Kai 2008 metais buvo parduodamas paskutinis „Polaroid“ fabrikas, jį įsigijo grupelė momentinių nuotraukų entuziastų. Jie pasivadino „Impossible Project“ ir užsibrėžė sau ambicingą tikslą skaitmeniniame pasaulyje išsaugoti momentinių nuotraukų formatą. Naujos prekės ženklo fotoaparato „OneStep“ linijos modeliai padeda naujam gyvenimui prikelti 80 metų skaičiuojančią pagrindinę bendrovę. Naujausias analoginis fotoaparatas iš karto spausdina nuotraukas. Jame rasite ir blykstę, ir laikmatį, ir net 60 dienų tarnausiančią bateriją. „Išmanieji telefonai vis agresyviau braunasi į mūsų kasdieninį gyvenimą, tačiau žmonės ir toliau ieško kitų būdų, kaip džiaugtis fotografija. Momentinės nuotraukos – vienas iš tų dalykų, kurių išmanusis jums niekada nesuteiks. Kalbame apie fizinį, apčiuopiamą nuotraukos formatą“, – sako O. Smolokowski. 2. Darbuotųjų paieška 32 metų Stephanie Lampkin – programinės įrangos platformos „Blendoor“, kurios tikslas visiems laikams atsikratyti su pirmaisiais darbo pokalbių etapais siejamų klišių, įkūrėja. „Blendoor“ nepaiso kandidato vardo, pavardės, amžiaus, lyties ir išvaizdos, nes, anot sumanytojų, tai tėra nereikšmingos detalės, nukreipiančios dėmesį nuo į konkrečią darbo vietą pretenduojančio asmens turimų įgūdžių, patirties ir išsilavinimo. Šia platforma, ieškodami naujų darbuotojų, jau sėkmingai naudojasi tokie technologijų gigantai kaip „Facebook“, „Google“, „Twitter“ ir „Airbnb“. „Blendoor“ taip pat veikia kartu su konkrečios bendrovės personalo valdymo sistemomis. Šis procesas padeda įvardyti ir išvengti darbo pokalbių metu neretai pasireiškiančios diskriminacijos dėl amžiaus ar šeiminės padėties. S. Lampkin, studijavusi Stenforde ir Masačusetso technologijų universitete, teigia, kad „Blendoor" idėja jos galvoje užgimė ieškant darbo technologijų srityje. 3. Biurų priežiūros paslaugos 28 metų bendrovės „Managed by Q“ įkūrėjas ir vadovas Danas Teranas sukūrė naujos kartos biurų priežiūros paslaugų sistemą. Bendrovė „Managed by Q“, įdarbinanti valytojus ir nagingus meistrus, savo darbuotojams siūlo sveikatos draudimą, pensijos kaupimą, premijas, mokamus viršvalandžius ir netgi bendrovės akcijų. Šios bendrovės darbuotojai rūpinasi neblizgiąja verslo puse – visapusiška biurų patalpų priežiūra, valymu ir kitais dalykais. „Norime teikti tik geriausias paslaugas, taigi mums šiam darbui reikia tik pačių geriausių darbuotojų. Norėdami rasti geriausių darbuotojų, turime būti geriausi darbdaviai“, – sako D. Teranas. Startuolis, kuris savo veiklą pradėjo 2013 metais ir šiuo metu penkiuose miestuose prižiūri per 3 tūkst. biurų, iš investuotojų jau surinko daugiau nei 72 mln. dolerių. 4. Siuntimo paslaugos 26 metų Laura Behrens Wu yra bendrovės „Shippo“, užsiimančios siuntimo paslaugų optimizavimu interneto parduotuvėms, įkūrėja ir vadovė. Jos idėja padeda greičiau ir tiksliau suskaičiuoti siuntimo mokesčius, sekti savo užsakymus ir išvengti varginančių nesklandumų. „Mes padedame verslininkams konkuruoti su „Amazon“, – šypsosi jauna verslininkė. Verslo idėja jos galvoje užgimė tuomet, kai ji vystė elektroninės prekybos stilingais daiktais startuolį. Tada ji ir suprato, kaip svarbu klientams pasiūlyti pigius ir patikimus siuntimo būdus. Šiuo metu „Shippo“ dirba su 15 tūkst. verslų. 5. Mokesčiai ir apskaita 30 metų Richardas Lavina – bendrovės „Tickmark“, kuri sukūrė programėlę „Taxfyle“, palengvinančią mokesčių skaičiavimo užduotį, įkūrėjas ir vadovas. Uždavusi krūvą klausimų, programėlė klientą sujungia su licencijuotais mokesčių profesionalais, kurie vidutiniškai per 45 minutes padės perprasti mokesčių vingrybes arba tiesiog padės užpildyti pajamų ar turto deklaraciją. „Tiesiog norėjome žmonėms palengvinti gyvenimą“, – sako R. Lavina. Buvęs bendrovės „PricewaterhouseCoopers“ darbuotojas naujo verslo idėją sugalvojo važiuodamas namo iš darbo „Uber“ automobiliu. Pamena, kad tada buvo įtemptas mokesčių sezonas. Tada jis ir pamanė, o kodėl gi „Uber“ principo nepritaikius mokesčiams? Šiuo metu „Taxfyle“ turi daugiau nei 30 tūkst. vartotojų, kuriems talkina daugiau nei 700 mokesčių specialistų. 6. Internetinės pažintys 28 metų Whitney Wolfe Herd yra pažinčių programėlės „Bumble“, kur moterys inicijuoja pirmąjį kontaktą, įkūrėja ir vadovė. Merginos ir moterys turi 24 valandas žengti pirmąjį žingsnį, nes priešingu atveju tinkamas variantas iš akiračio pranyks. „Idėja buvo suteikti moterims teisę perimti iniciatyvą į savo rankas ir nesijausti nejaukiai žengiant pirmąjį žingsnį“, – sako W. W. Herd. Mergina sako, kad imtis tokio verslo ją paskatino patirtas priekabiavimas. Mergina buvo viena iš pažinčių programėlės „Tinder“, tačiau projektą paliko ir bendrovei pateikė ieškinį dėl seksualinio priekabiavimo. „Verslo reikia imtis spręsti problemoms, dėl kurių asmeniškai skauda. Štai kaip atsiranda geriausios idėjos ir sėkmingiausi verslai“, – sako jauna verslininkė. „Bumble“, kuris atsirado 2014 metais, šiuo metu visame pasaulyje turi apie 20 mln. vartotojų. 7. Gera savijauta Payal Kadakia yra specialios prenumeruojamos paslaugos „ClassPass“ įkūrėja ir vadovė. Ji savo klientams suteikia galimybę naudotis įvairiais sveikatos gerinimo ir kūno tobulinimo pasiūlymais. 34 metų šokėja sako, kad idėją pagimdė sunkumai, su kuriais ji susidūrė ieškodama ir užsirašydama į norimus užsiėmimus. Netrukus ji suprato, kad viskas būtų daug paprasčiau, jeigu visų užsiėmimų tvarkaraščiai būtų vienoje vietoje ir sukūrė būtent tokią paslaugą siūlančią programą. „Savo karjeroje buvau atsidūrusi taške, kai supratau, kad ši veikla manęs nebeįkvepia“, – sako P. Kadakia, tuo metu dirbusi „Warner Music Group“. Programėlės turėtojai pagal norimą vietą gali rinktis tokius užsiėmimus kaip joga, bokso treniruotės ar kita veikla. „ClassPass“ šiuo metu veikia net 32 Jungtinių Valstijų miestuose ir aštuoniose tarptautinėse rinkose, įskaitant Londoną ir Vankuverį.