8.11 val. Lietuvos laiku „Brent“ rūšies naftos ateities sandorių kaina smuko 0,12 proc., iki 65,43 dolerio už barelį. JAV „West Texas Intermediate“ naftos rūšies ateities sandorių kaina nukrito 0,26 proc., iki 61,63 dolerio už barelį. Energetikos informacijos administracijos (EIA) duomenimis, žaliavos gavybos apimtys JAV per praėjusią savaitę padidėjo iki 10,25 mln. barelių per parą, viršydamos ankstesnį, 1970 m. pasiektą, rekordą. Savo vasario mėnesio apžvalgoje EIA taip pat padidino vidutinę naftos gavybos prieaugio JAV metinę prognozę. Organizacijos skaičiavimais, gavyba 2018 metais, lyginant su 2017-aisiais, išaugs 1,26 mln. barelių per parą iki 10,59 mln. barelių per parą. EIA duomenimis, Jungtinių Valstijų naftos atsargos per savaitę, pasibaigusią vasario 2 dieną, padidėjo 1,90 mln. barelių, iki 420,3 mln. barelių. Analitikai prognozavo 3,19 mln. barelių prieaugį. Benzino ir distiliatų atsargos JAV, EIA duomenimis, taip pat išaugo.