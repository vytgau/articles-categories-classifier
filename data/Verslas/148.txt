Pirmą kartą šiame amžiuje „Žalgiris“ gali patekti į stipriausios Europos lygos finalinį turnyrą ir taip pakartoti 1999 m. pasiekimą. Didžiulis susidomėjimas lemiamomis ketvirtadienio rungtynėmis su kur kas turtingesniu graikų klubu „Olympiacos“ juntamas ne tik Kaune, bet ir kituose miestuose. Jų išvakarėse DELFI žurnalistas kaip paprastas sirgalius pamėgino rezervuoti staliuką kai kuriuose baruose ir kavinėse, kur paprastai sporto mėgėjai mėgsta žiūrėti įvairias varžybas. Prisiskambinti į Kauno Laisvės alėjoje esantį barą „Republic“ trečiadienio pavakarį pavyko tik iš trečio karto. Kaip ir buvo galima numanyti, jame visi staliukai jau buvo rezervuoti. „Apgailestaujame, bet vietų nebeliko“, – mandagiai atsakė telefonu atsiliepusi darbuotoja. Vilniaus Konstitucijos prospekte įsikūrusiame sporto bare „Stars and Legends“ trečiadienio popietę visi staliukai taip pat jau buvo rezervuoti. „Svarbiausia gera nuotaika, skanus maistas ir gėrimai. Ir aišku pergalė“, – juokavo vyriškis, paklaustas, ar rezervacija kainuoja, ar būtina išleisti kažkokią sumą už rezervaciją. Tiesa, senamiestyje esančiame restorane „Artistai“, kur taip pat kabo daug televizorių ir nuolat transliuojamos varžybos, vietų dar buvo. Staliuką šešiems žmonėms telefonu užrašiusi darbuotoja neprašė jokio įnašo, nesakė, kiek reikės būtinai išleisti. Klaipėdos „Akropolyje“ esančiame sporto bare „Admiral“ ketvirtadienio vakarą laisvą staliuką taip pat veikiausia pavyks rasti. Tačiau bare dirbanti mergina mandagiai pasiūlė dėl viso pikto staliuką rezervuoti. Lietuvos viešbučių ir restoranų asociacijos viceprezidentas, bendrovės „Amber Food“ vadovas Gediminas Balnis pripažino, kad sėkmingas krepšinio klubų ar šalies rinktinės pasirodymas į maitinimo įstaigas sutraukia kur kas daugiau lankytojų. „Tiesa, skirtingai. Viskas priklauso nuo miesto ir nuo jo vietos, kur yra maitinimo įstaiga. Jeigu kalbėtume konkrečiai apie „Žalgirį“ kai vyksta Eurolygos turnyras, tai, be abejo, netoli Kauno arenos esančiame „Akropolyje“ tai jaučiasi labiausia. Tokią dieną, kaip buvo praėjusį antradienį (buvo žaidžiamos trečios serijos rungtynes, – red.), jaučiasi dvigubai didesnė apyvarta nei įprastą dieną. Taip pat Laisvės alėjoje dvigubai didesnė apyvarta nei įprastai“, – pasakojo verslininkas. Vis dėlto, jo teigimu, ne visose vietose padidėjęs sirgalių dėmesys varžybomis lemia didesnę apyvartą. „Pavyzdžiui, toks mūsų prekinis ženklas kaip „Manami“. Šiuose restoranuose apyvarta būna netgi mažesnė nei įprastai. Žmonės tokiu metu renkasi vietas, kur daugiau žmonių ateina pažiūrėti krepšinį – ar tai sporto barus, pabus, picerijas. Taigi, vienareikšmiškai negalima sakyti, kad apyvarta padidėja. Ji padidėja tik tam tikrose vietose. Kai žaidžiamos Eurolygos rungtynės, didesnis lankytojų srautas labiausia juntamas Kaune, kiek mažiau, tačiau taip pat ir Vilniuje, o mažiausia Klaipėdoje (jeigu tai ne vasaros sezonas). Kita vertus, kai žaidžia rinktinė, tai didesnis lankytojų srautas pasiskirsto jau daugiau per visą Lietuvą. Tai turbūt daug ką pasako apie krepšinio populiarumą“, – svarstė G. Balnis. Paklaustas, kaip skiriasi kitų šalių sirgalių ir lietuvių įpročiai kartu su kompanija stebėti rungtynes maitinimo įstaigose, jis atkreipė dėmesį į kai kuriuos niuansus: „Kad lietuviai mažiau taip leidžia laiką, nei užsieniečiai, tai taip. Aišku, reiktų atsižvelgti ir į skirtingas kultūras. Jeigu kalbėsime apie Europą, tai negalime lyginti krepšinio su krepšiniu, bet geriau su futbolu, kuris yra sporto šaka numeris vienas. Tai galime matyti ir pagal kokius nors lenkus, kurie dėl savo komandos atvažiuoja į Vilnių. Čia ta pseudo statistika, kad esame alkoholikai. Kai atvažiuoja lenkų, anglų futbolo sirgaliai, tai atrodo, kad lietuviai iš viso nevartoja alkoholio. Žiūrėkite, kad ir ta pati „Žalgirio“ arena. Ji nuolat sausakimša Eurolygos rungtynėse. Ar daug girdėjote žinių apie kokias muštynes pas mus? Viskas palyginti taikiai, organizuotai, pakankama apsauga. Mes restoranuose nesamdome papildomai apsaugos, jei įvyksta incidentas koks, tai jis gali nutikti ir švenčiant gimtadienį.“