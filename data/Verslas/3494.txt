Rusijos veterinarijos ir fitosanitarijos tarnyba („Rosselchoznadzor“) gruodžio 6-ąją atšaukė beveik ketverius metus galiojusį atitinkamą nurodymą. Europos Komisija 2014 metais kreipėsi į PPO dėl Rusijos draudimo įvežti kiaulieną iš ES. Maskva šį draudimą įvedė po to, kai 2014 metų sausį afrikinis kiaulės maras buvo aptiktas Lietuvoje. Pernai rugpjūtį PPO paskelbė, kad 2014-ųjų pradžioje Rusijos įvestas kiaulienos importo draudimas iš ES dėl plintančio afrikinio kiaulių maro buvo nepagrįstas. Po mėnesio Rusija pateikė apeliaciją, tačiau šiemet vasarį ji buvo atmesta. Prekybos embargą ES, JAV ir kai kurių kitų šalių žemės ūkio produkcijai ir maisto produktams Rusija paskelbė 2014 metų rugpjūtį, reaguodama į jai įvestas sankcijas dėl aneksuoto Krymo ir dėl jos paramos separatistams Ukrainos rytuose. Iš pradžių šis embargas buvo paskelbtas vieneriems metams, o po to pratęstas dar vieneriais. Šių metų birželio pabaigoje V.Putinas pasirašė įsaką dėl maisto iš Vakarų embargo pratęsimo iki 2018 metų pabaigos. Oficialiosios statistikos duomenimis, 2013 metais ES šalių kiaulienos eksportas į Rusiją buvo vertinamas 1,4 mlrd. eurų.