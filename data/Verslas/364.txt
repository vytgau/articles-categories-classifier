Kaip teigiama įmonės išplatintame pranešime, ateinantį antradienį bus pristatoma visiškai nauja „CityBee“ programėlė ir atnaujinta „CityBee“ dalinimosi automobiliu sistema, kuri turi užtikrinti patogesnį judėjimą mieste. „Iš anksto perspėjame, kad sistemos atnaujinimo metu (naktį iš balandžio 23 d. į 24 d.) gali pasitaikyti tam tikrų sistemos sutrikimų. Jeigu dėl sistemos atnaujinimo patirsite nesklandumų, mes pasiruošę juos kompensuoti – praneškite apie tai el.paštu arba skambučiu“, – teigiama žinutėje. Taip pat įspėjama, jog senoji „CityBee“ programėlė nuo balandžio 24 d. nebeveiks, o norint toliau naudotis bendrovės paslaugomis, reikės programą atsinaujinti. „CityBee“ marketingo vadovė Rasa Syminaitė „Kas vyksta Kaune“ patikslino, kad atnaujinama absoliučiai visa programėlė ir pati sistema. „Aplikacija pasikeis kardinaliai – tiek dizainas, tiek jos veikimas, navigacija. Be to, sistema veiks kur kas greičiau ir sklandžiau“, – tikino R. Syminaitė. Vasario pabaigoje įmonės atstovai minėjo, kad jau greitai, atnaujinus programą, keleiviai galės pasidalyti kelionės išlaidas. R. Syminaitės teigimu, nuo balandžio 24 d. to daryti dar nebus galima, tačiau tam tikrų naujų funkcijų atsiras. „Visų pirma, žemėlapyje bus rodomas kelias iki rezervuoto automobilio, taip pat įdiegtas adreso įvedimas, kad žmonės galėtų lengviau rasti „CityBee“ zoną ir automobilį. Bus atnaujintas ir transporto priemonių filtras“, – kalbėjo bendrovės marketingo vadovė. Anot jos, kuo toliau, tuo funkcijų rasis daugiau. Dabar, galima sakyti, pristatoma minimali atnaujintos programos versija, kuri bus nuolat pildoma.