Pasirodo, kad milijardinę apyvartą turinti įmonė tonas naujų neparduotų drabužių tiesiog sudegina, praneša LRT RADIJAS apžvelgdamas Švedijos verslo naujienas. Žmonės teigia praradę pasitikėjimą HM parduotuvių tinklu, nusivylę ir net pasišlykštėję viena sakančia, o kita darančia gigante. Tyrimo duomenimis, nuo 2013 m. HM kasmet tiesiai į krosnį sumetė mažiausiai 12 tonų naujų drabužių per metus. Daiktų perdirbimas ir energijos taupymas Švedijos gyventojams yra labai svarbus, tad nusivylimas ekologiją propagavusiu tinklu yra didžiulis. Tinklo viešųjų ryšių vadovė Virginija Butkutė komentare DELFI nurodė, kad „H&M” drabužius sunaikinimui siunčia ypatingai retai. „Tai vykdoma tik tuomet, kai jie neišpildo mūsų saugumo reikalavimų, kai jie užkrėsti pelėsiu ar neatitinka mūsų griežtų cheminių medžiagų reguliavimo standartų. Mums sunku suprasti, kodėl kai kurie žiniasklaidos kanalai teigia, kad mes naikiname ir kitus savo gaminius, o ne tik tuos, kurie neatitinka saugumo reikalavimų. Mes neturime absoliučiai jokių priežasčių tai daryti. Gaminiai, apie kuriuos kalbama žiniasklaidoje, buvo testuojami išorinėse laboratorijose. Testų rezultatai parodė, kad vienas iš gaminių buvo užkrėstas pelėsiu, o kitame gaminyje buvo aptiktas didelis kiekis švino, - rašė ji. - Dėl šių priežasčių paminėti gaminiai buvo sunaikinti pagal mūsų saugumo rutinas." Komentare ji rašė, kad Danijos televizijos programos atliktam švino testui buvo naudojama tik gaminio dalis, o ne visas gaminys. „Gaminio dalis, kurioje buvo aukštas švino kiekis, šiame teste nebuvo tikrinama. Kiti Danijos televizijos programos atlikti testai neįtraukė pelėsio testo - atlikti testai tikrino „Kim” ir „E-coli” kiekius, tačiau tai yra bakterijos, o ne pelėsis. Dėl šių priežasčių mūsų atliktų testų ir Danijos televizijos programos atliktų testų rezultatai skiriasi", - komentavo V. Butkutė. Pasak jos, kai testų rezultatai atskleidžia, kad tam tikri gaminiai neatitinka tinklo keliamų saugumo reikalavimų, jie jokiai būdais negali būti nei parduodami klientams, nei perdirbami. Komentare rašoma, kad gaminiai, kurių gamyba/prekyba sustabdoma dėl kitų, su sveikatos ir saugumo reikalavimais nesusijusių priežasčių, yra paaukojami labdaros organizacijoms arba pakartotinai panaudojami pakartotinio panaudojimo/perdirbimo kompanijų. Taip pat tinklas rašo, kad neišparduotiems gaminiams taiko nuolaidas, juos siūlo kitose rinkose.