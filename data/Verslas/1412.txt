„Turint omenyje, kad naftos telkiniai sausumoje palaipsniui senka, „Lotos“ iš tiesų su susidomėjimu, turint omenyje savo patirtį, galėtų pasižiūrėti į naftos gavybos galimybes Baltijos jūroje. Toje Baltijos jūros dalyje, kuri yra Lietuvos dalis. Man atrodo, kad Lietuvos žingsnis atverti tokią galimybę Lenkijos verslo, kuris užsiima naftos žvalgyba ir gavyba, bus sutiktas viltingai“, - interviu Eltai teigė M. Kurtyka. Penktadienį Lietuvos energetikos ministerija bei Lenkijos premjeras patvirtino, kad Lenkija domisi galimybe Lietuvos teritorijoje Baltijos jūroje žvalgyti naftos telkinius. Vyriausybė praėjusią savaitę pritarė Žemės gelmių įstatymo redakcijos projektui, kuriame sistemiškai įtvirtinti aiškūs žemės gelmių valdymo, naudojimo, priežiūros ir kontrolės organizavimo principai. Šiame įstatyme, taikant griežtus aplinkosaugos reikalavimus, įteisinta galimybė pradėti angliavandenilių žvalgybą ir gavybą Lietuvai priklausančioje Baltijos jūros dalyje.