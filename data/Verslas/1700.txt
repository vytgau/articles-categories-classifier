Tai bus vienas didžiausių infrastruktūros projektų uoste šiais metais. Antradienį rengiama Malkų įlankos infrastruktūros plėtros darbų pradžios ceremonija, joje dalyvaus susisiekimo ministras Rokas Masiulis, uosto direkcijos, krovos kompanijų vadovai. Vien įlankos gilinimo ir susijusių aplinkosaugos priemonių įrengimo projekto vertė siekia apie 67,8 mln. eurų, iš jų 57 mln. eurų skyrė Europos Sąjunga. Gilinimo darbus Malkų įlankoje už 11,7 mln. eurų atlieka viena didžiausių Latvijos transporto infrastruktūros statybų bendrovių „Latvijas tilti“ ir Lietuvos „Kamineros“ grupės statybų bendrovė „Borta“. Malkų įlankoje veikia bendrovės Klaipėdos konteinerių terminalas (KKT), „Klasco“, Malkų įlankos terminalas, Vakarų laivų gamykla (VLG) ir jos antrinė įmonė „Vakarų krova“.