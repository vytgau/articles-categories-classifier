Bent jau taip sako finansų ministras Vilius Šapoka. „Mokesčių sistemoje chaoso buvo nemažai ir buvo nemažas iššūkis išgliaudyti klaidas, kurių buvo pridaryta. Šiemet darbo apmokestinimo našta buvo sumažinta 80 proc. dirbančiųjų. Tiek padidinant neapmokestinamąjį pajamų dydį (nuo 310 Eur iki 380 Eur, – DELFI), tiek įvedant vaiko pinigus“, – ketvirtadienį žurnalistams pristatydamas besibaigiančių metų darbus ir kitų metų planus kalbėjo ministras. Jo teigimu, šiemet pavyko ištaisyti situaciją, kai skirtingi ūkio subjektai mokėjo skirtingo dydžio mokesčio tarifus – vieni 5 proc., o kiti – 15 proc. V. Šapoka žadėjo, kad kitąmet toliau bus mažinamas darbo jėgos apmokestinimas. Be to, didelis dėmesys esą bus skiriamas sąžiningam mokesčių mokėjimui ir kad smulkiam verslui būtų sudarytos sąlygos kuo paprasčiau deklaruoti ir sumokėti mokesčius. Tiesa, jis neatskleidė jokių detalių, kokios alternatyvos svarstomos, kur link krypstama. Kita vertus, jis patvirtino, kad be skurdžiausiai gyvenančių asmenų, mokesčių našta gali būti mažinama ir vidutiniškai uždirbantiems asmenims. Ministro nuomone, reikėtų grįžti ir prie „Sodros“ įmokų „lubų“ klausimo. Paklaustas, ar diskutuojama kitais metais įvesti naujų mokesčių, V. Šapoka kalbėjo: „Tokių svarstymų tikrai nebuvo. Manau, kai pateiksime kompleksinį pasiūlymą, kas nors galės pasiūlyti ir šį variantą. Tačiau tikrai diskusijos apie tai nebuvo.“ Paklaustas, kokia tikimybė, kad bazinė pensiją ateityje bus mokama iš valstybės biudžeto, o ne iš „Sodros“, kartojo, kad kol kas apie tai diskutuojama. „Tikimybė gali patapti spėliojimu. Diskusija yra prasidėjusi – tiek dėl pirmos dėl antros pakopos peržiūrėjimų. Abi jos turi spręstinų vietų. Pagrindiniai tikslai – sustiprinti tiek vieną, tiek kitą ir pašalinti tam tikrą susidariusią priešpriešą tarp jų“, – svarstė ministras. Jo teigimu, jeigu bus nuspręsta dalį pensijų ar pervedimų į antrosios pakopos fondus mokėti iš valstybės biudžeto, tam reikės pastovių pajamų šaltinių, o ne vienkartinių pajamų iš galimo dalies kai kurių valstybės įmonių privatizavimo. „Kalbant apie finansavimo šaltinius, bet kurie papildomi įsipareigojimai turi būti padengti ilgalaikiais tvariais šaltiniais. Vienas esminių tvarių šaltinių – mokesčiai. Daug žingsnių numatyta, kaip padėti, paskatinti žmones mokėti mokesčius. Čia pagrindinis šaltinis“, – kalbėjo ministras. DELFI primena, kad trečiadienį socialinės apsaugos ir darbo ministras Linas Kukuraitis atskleidė, kad kitais metais planuojama esminė pensijų kaupimo permaina. Taip pat, anot jo, bus grįžta prie planų sujungti gyventojų pajamų mokestį ir „Sodros“ įmokas.