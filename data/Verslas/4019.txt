Elektros perdavimo bendrovė „Litgrid“ pranešė, kad jungtis neveikia nuo trečiadienio 21 valandos. Pasak įmonės atstovo Giedriaus Karsoko, preliminari jungties atsijungimo priežastis – gedimas kabelyje. „Litgrid“ ir kabelio gamintojo Danijos „NKT Cables“ (Švedijos ABB kabelių sistemos verslą perėmusi bendrovė – BNS) specialistai vykdo sutrikimo vietos paiešką. Tikėtina darbų pabaiga lapkričio 26 diena“, – pranešime spaudai teigė G. Karsokas. Neveikiant „NordBalt“ jungčiai, rezervo paslaugą Lietuvos vartotojams teikia Kruonio hidroakumuliacinė elektrinė (HAE). Paskutinį kartą „NordBalt“ dėl remonto neveikė rugsėjo pradžioje, vėliau jungtis veikė mažesne galia. 550 mln. eurų vertės 700 megavatų (MW) galios Švediją ir Lietuvą sujungusį kabelį Švedijos ABB nutiesė 2015-ųjų pabaigoje.