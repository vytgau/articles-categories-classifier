Pirmiesiems atvykusiesiems „Courtyard by Marriott“ taikys specialias nakvynės kainas. Pasak Arvydo Avulio, „Courtyard by Marriott“ prekės ženklą į Lietuvą atvedusios NT įmonės „Hanner“ valdybos pirmininko, Vilniuje atidaromas „Marriott“ tinklo viešbutis išsiskirs ir savo architektūra, ir pritaikytomis inovacijomis. „Courtyard by Marriott Vilnius City Center“ yra unikalus visame šio prekės ženklo viešbučių tinkle. Išskirtinis modernus pastatas ir tik Lietuvai kurtas interjeras papildytas inovatyviais sprendimais. Šis viešbutis pirmasis Lietuvoje ir vienas pirmųjų visame „Courtyard by Marriott“ tinkle turės mobilaus rakto sistemą, kuri leis svečiams savo kambarius atrakinti tiesiog mobiliuoju telefonu. Taip pat apsistoję klientai įvertins interaktyviam darbui pritaikytas erdves, patogią viešbučio vietą mieste, restoraną su vasaros terasa ir kitus privalumus“, - pranešime cituojamas A. Avulis. Sigita Rudzevičienė, „Courtyard by Marriott Vilnius City Center“ direktorė sako, jog pirmieji svečiai į viešbutį atvyks jau pačią pirmą darbo dieną. Pasak jos, viešbutis patenkins ir verslo klientų, ir atvykstančių turistų poreikius.  „Vilniuje, ypač atvykstamojo turizmo piko metu, gegužės - rugsėjo mėnesiais, trūko verslo klasės viešbučių. Naujas pasaulyje itin vertinamo „Marriott“ prekės ženklo viešbutis patrauklus ir kelionių agentūroms, ir įmonėms, kurioms turizmo sezono metu apgyvendinti savo svečius buvo sunku. Mūsų siekis yra sukurti modernias, tačiau nekomplikuotas erdves savo svečiams dirbti, bendradarbiauti ir ilsėtis“, - sako viešbučio vadovė. „Courtyard by Marriott“ pastatas yra pirmasis viešbutis Lietuvoje gavęs A+ energinės klasės pažymėjimą. Taip pat tai yra pirmasis objektas atidarytas daugiafunkciame kvartale „Business Stadium“, plėtojamame buvusio „Žalgirio“ stadiono teritorijoje. Be viešbučio kvartale kuriamos miestui skirtos viešosios erdvės, verslo centrai, gyvenamieji namai. „Courtyard by Marriott Vilnius City Center“ plėtojo investicijų į nekilnojamojo turto projektus bendrovė „Hanner“, iš viso į viešbutį investavusi 20 mln. eurų. Viešbutį valdys viešbučių operatorius UAB „Apex Alliance Hotel Management“.