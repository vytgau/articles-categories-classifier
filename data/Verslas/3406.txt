Šis darbas surinko 99 balus iš šimto galimų. Nedaug nuo jo teatsiliko antrosios vietos darbas „Jungtis su gamta 100“, pelnęs 90 taškų. Trečioji vieta atiteko projektui „Upių verpstės“, gavusiam 73 taškus. Kėdainių tilto projektavimo konkursą organizuojanti Kauno architektūros ir urbanistikos ekspertų taryba sulaukė 12 projektinių pasiūlymų, du iš jų atmesti dėl konkurso taisyklių pažeidimų. Dar vieną darbą komisija atmetė kaip neatitinkantį sąlygų. Apie tiltą, nuo Kėdainių gatvės Vilijampolėje gavusį Kėdainių tilto pavadinimą, Kaune svarstoma ne vienus metus. Šis tiltas turėtų padėti sumažinti transporto srautus per miesto centrą ir palengvinti susisiekimą tarp dviejų Nemuno krantų ties Marvele ir Vilijampolės, Šilainių mikrorajonais. Šiuo metu vairuotojai tam renkasi miesto senamiestyje esančias Gimnazijos, Šauklių gatves. Komisija taip pat nusprendė kreiptis į savivaldybę su siūlymu svarstyti atitraukti tiltą toliau nuo santakos: teigiama, kad taip jis sukurtų mažesnę vizualinę taršą unikalioje Kauno vietoje, be to, geriau atliktų numatytą funkciją.