Suomijos „Finnair“ pernai Lietuvos oro erdvėje atliko 23,4 tūkst. skrydžių – 2,3 proc. mažiau nei 2016 metais, pranešė orlaiviams oro navigacijos paslaugas teikianti valstybės įmonė „Oro navigacija“. „Air Baltic“ atliktų skrydžių skaičius per metus išaugo 15,9 proc. iki 21,7 tūkst., „Aeroflot“ – 3,6 proc. iki 18,5 tūkst., „Lufthansa“ – 4,2 proc. iki 17,5 tūkst., „Rosija“ – 40,7 proc. iki 11,7 tūkstančių. Iš Vilniaus oro uosto praėjusiais metais daugiausiai kilo ar leidosi Vengrijos „Wizzair“ lėktuvai – iš viso 5,8 tūkst., arba 15,1 proc. mažiau nei 2016 metais. Kaune daugiausiai kilo ar leidosi Airijos „Ryanair“ lėktuvai – 3,8 tūkst. (2,3 proc. mažiau), Palangos oro uoste – Skandinavijos SAS (1,3 tūkst., 0,6 proc. mažiau). „Oro navigacija“ 2017 metais iš viso suteikė oro navigacijos paslaugas 243 tūkst. orlaivių – 5,2 proc. daugiau nei užpernai.