Vietos ir užsienio turistai, preliminariais duomenimis, Lietuvos viešbučiuose per 2017 metus praleido 7,2 mln. naktų – 3,3 proc. daugiau nei 2016 metais, rodo trečiadienį paskelbti ES statistikos tarnybos duomenys. Vien užsienio svečių nakvynių skaičius per metus padidėjo 3,9 proc. iki 3,4 mln., vietos turistų – 2,8 proc. iki 3,8 milijono. Latvijoje bendras vietos ir užsienio turistų nakvynių skaičius siekė 4,9 mln. (12 proc. daugiau), Estijoje – 6,5 mln. (4,3 proc. daugiau). Visoje ES viešbučiuose ir apgyvendinimo įstaigose turistai pernai nakvojo 3,254 mlrd. kartų – 5,1 proc. daugiau nei 2016 metais. Didžiausias turistų skaičius pernai buvo Ispanijoje (471,4 mln. naktų), Prancūzijoje (431,3 mln.), Italijoje (424,7 mln.) bei Vokietijoje (399,9 mln.).