Susitarimas atvers Meksikos rinką ES žemės ūkio eksportui ir panaikins itin aukštus Meksikos muito mokesčius, tokius kaip iki 100 proc. siekiančius muitus paukštienai, 45 proc. sūriui ir kiaulienai. Įsigaliojus susitarimui, beveik visa tarpusavio prekyba vyks be muitų. Susitarimu taip pat bus atveriama paslaugų rinka, Meksikos viešųjų pirkimų rinka, įskaitant pirkimus regioniniu lygiu, atnaujintos muitinės taisyklės, kurios palengvins prekybą pramoninėmis prekėmis. Be to, susitarimas numato išsamias nuostatas dėl darbo, aplinkosaugos, vartotojų apsaugos standartų laikymosi ir aktyvaus pilietinės visuomenės įtraukimo jį įgyvendinant. Į susitarimą taip pat įtraukta aiški nuoroda į atsargumo principą, kuris jau yra įtvirtintas ES sutartyse. Pirmą kartą į ES prekybos susitarimą įtrauktos nuostatos ir dėl kovos su korupcija. Derybos dėl techninių sutarties aspektų dar bus tęsiamos iki 2018 m. pabaigos, kol bus parengtas galutinis sutarties tekstas. Tada Europos Komisija atliks teisinį susitarimo vertinimą, vertimą į visas oficialiąsias ES kalbas ir galiausiai pateiks tvirtinti Europos Parlamentui ir Europos Sąjungos Tarybai, informuoja Lietuvos užsienio reikalų ministerija. 2017 m. Lietuvos eksportas į Meksiką sudarė 17,8 mln. Eur.