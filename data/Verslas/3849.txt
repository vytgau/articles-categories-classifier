Per pirmuosius devynis šių metų mėnesius „Amber Grid“ dujų vartojimo apimtys, palyginti su tuo pačiu laikotarpiu pernai, išaugo 10 proc. Pasak AB „Amber Grid“ generalinio direktoriaus Sauliaus Bilio, per tris šių metų ketvirčius „Amber Grid“ gavo 46,8 mln. eurų pajamų - 0,5 proc. mažiau negu per atitinkamą 2016 m. laikotarpį. Pajamos už gamtinių dujų perdavimo paslaugas sumažėjo daugiausiai dėl 2017 m. užsakytų mažesnių ilgalaikių ir vartojimo pajėgumų. Bendrovės sąnaudos per 2017 m. tris ketvirčius sudarė 29,7 mln. eurų ir buvo 2 proc. mažesnės nei 2016 m. atitinkamu metu. „Amber Grid“ pelnas prieš apmokestinimą per 9 šių metų mėnesius siekė 16,8 mln. eurų (kai per 2016 m. 9 mėnesius buvo 16,3 mln. eurų), o pelnas iki mokesčių, palūkanų, nusidėvėjimo ir amortizacijos (EBITDA) sudarė 27,9 mln. eurų (per 2016 m. 9 mėn. - 28,6 mln. eurų). Per 9 šių metų mėnesius „Amber Grid“ uždirbo 14,3 mln. eurų (per 2016 m. tris ketvirčius taip pat 14,3 mln. eurų) grynojo pelno. Gamtinių dujų perdavimo sistema per 2017 m. tris ketvirčius buvo transportuota 37 294 GWh, arba 15,2 proc. daugiau nei per tą patį laikotarpį 2016 m. Trumpalaikių pajėgumų per 2017 m. 9 mėn. buvo užsakyta 14 022 GWh, tai yra beveik penkis kartus daugiau nei per 2016 m. tą patį laikotarpį (2 876 GWh). Per 9 mėnesius Lietuvos ir kitų Baltijos šalių vartotojams į „Amber Grid“ valdomą perdavimo sistemą per Kotlovkos dujų apskaitos stotį (DAS) iš Baltarusijos buvo įleista 8 990 GWh gamtinių dujų, iš Klaipėdos SGD terminalo - 10 492 GWh, arba 53,7 proc. viso šiems vartotojams reikalingo kiekio. Per tris šių metų ketvirčius iš Lietuvos dujų perdavimo sistemos į Baltijos šalis per Kiemėnų DAS sistemos naudotojams buvo perduota 2 021 GWh gamtinių dujų (per 2016 m. 9 mėn. - 391 GWh), iš Baltijos šalių į Lietuvą buvo transportuota 42 GWh gamtinių dujų (per 2016 m. 9 mėn. - 9 GWh). Per 9 mėnesius Lietuvos vartotojams buvo transportuota 17 190 GWh gamtinių dujų. Palyginus su atitinkamu 2016-ųjų tuo pačiu laikotarpiu, perdavimo kiekiai padidėjo 9,7 proc., kai buvo perduota 15 675 GWh gamtinių dujų. Per šį laikotarpį į Rusijos Federacijos Kaliningrado sritį transportuota 18 083 GWh gamtinių dujų (per 2016 m. 9 mėn. - 16 302 GWh gamtinių dujų). Iki 2017 m. spalio 1 d. „Amber Grid“ buvo sudariusi 99 gamtinių dujų perdavimo paslaugų sutartis su gamtinių dujų perdavimo sistemos naudotojais (gamtinių dujų vartotojais, gamtinių dujų skirstymo sistemos operatoriais, importuotojais, gamtinių dujų tiekimo įmonėmis, kurios dujas tiekia iki vartotojų sistemų). Gamtinių dujų perdavimo sistemos operatorius AB „Amber Grid“ užtikrina patikimą ir saugų gamtinių dujų perdavimą aukšto slėgio vamzdynais sistemos naudotojams, gamtinių dujų perdavimo infrastruktūros eksploatavimą, priežiūrą ir plėtojimą. AB „Amber Grid“ akcijos yra įtrauktos į vertybinių popierių biržos NASDAQ Vilnius Baltijos Papildomąjį prekybos sąrašą. Kontrolinis AB „Amber Grid“ akcijų paketas priklauso valdančiajai bendrovei UAB „EPSO-G“, taip pat valdančiai elektros perdavimo sistemos operatoriaus AB „Litgrid“ ir energijos išteklių biržos operatoriaus UAB BALTPOOL kontrolinius akcijų paketus. UAB „EPSO-G“, kurios 100 proc. valdo LR energetikos ministerija, įgyvendina strateginius Lietuvos dujų ir elektros infrastruktūros plėtros uždavinius, vykdo integracijos į ES energetikos rinkas projektus, siekia įgyvendinti ES energetikos sąjungos tikslus.