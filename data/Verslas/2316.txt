Vilniaus mero Remigijaus Šimašiaus patarėjas Aleksandras Zubriakovas DELFI informavo, kad bendrovės išankstinis neįpareigojantis pasiūlymas bus pristatytas darbo grupei, kurią sudaro Vilniaus miesto savivaldybės, Kūno kultūros ir sporto departamento, VšĮ Investuok Lietuvoje ir Centrinės projektų valdymo agentūros atstovai. „Pasiūlymą pristatys bendrovės atstovai. Jeigu pasiūlymas atitiks konkurso reikalavimus, po vasario 10 dienos bus pereita prie kito konkurso etapo, kurio metu konkurse dalyvaujančios įmonės turi pateikti įpareigojančius pasiūlymus, o nuo šių metų vidurio bus pereita ir prie derybų. Koncesijos sutarties pasirašymas numatytas kitų metų vėlyvą pavasarį“, – komentavo A. Zubriakovas. Savivaldybės atstovai informavo, kad pasiūlymo pristatymas numatytas 10 val., o 12 val. esą bus išplatintas pranešimas žiniasklaidai. Pasirodžius publikacijai mero patarėjas papildomai informavo, kad posėdis vyksta už uždarų durų, bet esą savivaldybė vėliau savo svetainėje paviešins posėdžio garso ir vaizdo įrašą, nes konkurso koncesijai dalyvis neprieštarauja. „Icor“, kuri anksčiau vadinosi „Rubicon“, įmonių grupei priklausančios bendrovės „Axis Industries“ atstovai DELFI informavo, kad nereikalavo uždaro komisijos posėdžio, o projektą 14 val. pristatys žiniasklaidai taip pat ir savivaldybės komisijai. Primename, kad konkurse dėl daugiafunkcio komplekso dalyvavo ir kita bendrovė – „Vilniaus nacionalinis stadionas“. Tačiau praėjusią savaitę komisija nusprendė šio pasiūlymo nesvarstyti. „Vilniaus nacionalinio stadiono“ vadovas Renatas Načajus tuo metu teigė skųsiantis daugiafunkcio komplekso komisijos sprendimą, kuriuo jų pasiūlymas buvo pašalintas iš konkurso. Jo teigimu, nurodytas formalus neatitikimas konkurso taisyklėms neturėtų būti svarbesnis už pasiūlymo turinį, o konkurse likus vienam dalyviui apribojamas visuomenės interesas turėti geriausiai visų poreikius atitinkantį nacionalinį stadioną. „Gerbiame komisijos nuomonę, bet nepritariame jų deklaratyviems teiginiams, kurių pagrindu esame šalinami iš konkurso. Manome, kad dėl vieno biurokratinio mygtuko paspaudimo konkurse likus vienam dalyviui kaip tik būtų pažeidžiamas konkurencijos skatinimas, visuomenės interesas ir galimybė išsirinkti projektą, geriausiai atitinkantį gyventojų lūkesčius ir racionalų valstybės lėšų panaudojimą“, – išplatintame pranešime tuo metu buvo cituojamas R. Načajus. Trečiadienį bendrovės atstovai informavo, kad dėl savivaldybės komisijos sprendimo yra ruošiama pretenzija, kuri šiame etape bus teikiama komisijai, o sulaukus neigiamo komisijos atsakymo, šis bus skundžiamas teismui. Esą skundžiamas komisijos sprendimas yra grindžiamas Viešųjų pirkimų tarnybos ir Centrinės projektų valdymo agentūros neigiamomis išvadomis, kurių turinys bendrovei iki šiol nėra atskleistas, nors beveik prieš savaitę prašėme komisijos kaip įmanoma skubiau pateikti mums šiuos dokumentus, kad rengdami skundą galėtumėme tinkamai atsakyti į juose išdėstytus motyvus. „Axis Industries“ siūlomo projekto vizualizacija atrodo taip: