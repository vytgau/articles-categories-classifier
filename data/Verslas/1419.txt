Apie tai Britanijos visuomeniniam transliuotojui BBC patvirtino bendrovės rinkodaros vadovas Kenny Jacobs. Jo teigimu, „Ryanair“ nesitiki skrydžių nutraukimo ateinančiais metais dėl „Brexit“, tačiau mano, kad skrydžių rinka per daug ramiai reaguoja į potencialią riziką. Didžiosios Britanijos ministrė pirmininkė Theresa May pasiūlė išsaugoti šalies narystę Europos aviacijos saugumo agentūroje (EASA). Tačiau K. Jacobsas mano, kad tai tik pirmas žingsnis tinkama linkme, nes išlieka daug klausimų dėl aviakompanijų priklausomumo ir skrydžių ES erdvėje licencijavimo. Anksčiau ES valdžia patvirtino, kad Britanijos aviakompanijos po „Brexit“ galės skraidinti keleivius žemyninėje Europoje, jeigu atitiks vieną iš dviejų sąlygų: arba turės pagrindinę būstinę žemyninėje Europoje arba perduos kontrolinį akcijų paketa ES piliečiams ar įmonėms. Skrydžiai Europoje yra svarbi tokių oro linijų bendrovių, kaip „easyJet“ ir „Ryanair“, verslo modelio dalis.