Bendrovės „Small Planet Airlines“ lėktuvas iš Vilniaus į Egipto kurortą Šarm el Šeichą turėjo pakilti 6 val. ryto. Tačiau net nukėlus skrydį į 9 val., orlaivis nepakilo. „Oro uosto informacijos tarnyba nepraneša priežasties“, – laiške DELFI pasiguodė vienas keleivis. Vilniaus oro uosto atstovai patvirtino, kad lėktuvas nepakilo, tačiau apie skrydžio vėlavimo priežastis negalėjo nieko pasakyti. „Small Planet Airlines“ rinkodaros vadovas Simonas Bartkus situaciją pakomentavo taip: „Buvo rasta techninė problema, kuri dabar ištaisyta ir galvojama, kad dabar lėktuvas išskris 11 val. Problema susijusi su šalčiu – kažkokia sistema sušalo, kurią reikėjo atšildyti ir pakeisti. Keleiviai nebuvo laipinami į lėktuvą. Dabar visi jie yra pačiame oro uoste, jiems išdalinti maisto kuponai už 12 Eur.“ Bendrovė „Small Planet Airlines“ įsteigta 2009 m. Šiuo metu ji valdo 22 lėktuvus „Airbus“. „Sodros“ duomenimis, bendrovė turi 297 darbuotojus, vidutinis jų darbo užmokestis – 1910 Eur neatskaičius mokesčių.