Indijos Utar Pradešo valstijos Agra-Luknovo autostrada antradienį virto pakilimo ir nusileidimo taku. Skirtingų klasių naikintuvai bei kariniai transporto lėktuvai šiame bendro naudojimo kelyje mokėsi leistis avariniu būdu. Pratybose dalyvavo per 20 karo lėktuvų, tarp kurių naikintuvai „Mirage 2000“, „Jaguar“, „Su-30“ ir krovininiai „An-32“ ir „C-130 Hercules“. Anot Indijos karinių oro pajėgų atstovų, tokie mokymai naudingi mokantis ne tik atlikti karines užduotis. Jie pasitarnaus ir taikos metu, pavyzdžiui, pristatant humanitarinę pagalbą arba evakuojant žmones stichinių nelaimių akivaizdoje. Pasižiūrėti neeilinių karinių pratybų susirinko tūkstančiai smalsuolių.