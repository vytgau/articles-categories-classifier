Konkurencijos taryba antradienį leido bendrovei „Circle K Lietuva“ perimti Kretingoje esančios degalinės kontrolę. „Įvertinusi su sandoriu susijusias aplinkybes, Konkurencijos taryba konstatavo, kad dėl numatomos vykdyti koncentracijos nebus sukurta ar sustiprinta dominuojanti padėtis, ar itin apribota konkurencija atitinkamose rinkose“, – rašoma tarybos pranešime spaudai. „Circle K Lietuvos“ generalinis direktorius Skirmantas Mačiukas BNS vasario pradžioje teigė, kad tai bus pirmoji tinklo degalinė Kretingoje. Pasak jo, degalinė už neįvardijamą sumą bus perimta iš lietuviško kapitalo bendrovės „Apoil“. Sandorį, pasak „Circle K Lietuvos“ vadovo, tikimasi baigti pavasarį. Šiuo metu „Circle K“ degalinių tinklą sudaro 84 degalinės. 2016-2017 finansiniais metais, kurie prasideda gegužę ir baigiasi kitų metų balandį, „Circle K Lietuva“ uždirbo 18,981 mln. eurų grynojo pelno – 4,3 proc. mažiau nei ankstesniais metais (19,839 mln. eurų), jos pardavimo pajamos padidėjo 13,2 proc. iki 403,113 mln. eurų. 100 proc. „Circle K Lietuvos“ akcijų priklauso Norvegijos „Circle K“, kurios galutinis akcininkas yra Kanados „Alimentatio Couche-Tard“.