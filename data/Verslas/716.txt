FAO skaičiuojamas maisto kainų indeksas pirmąjį pavasario mėnesį sudarė 172,8 punkto. Mėnesinis kainų prieaugis buvo užfiksuotas antrą mėnesį iš eilės ir jį visų pirma lėmė grūdų bei pieno produktų brangimas. Grūdų kainų indeksas kovą sudarė 165,6 punkto ir buvo 2,7 proc., arba 4,3 punkto, didesnis negu vasarį bei 12,1 proc. didesnis negu 2017 metų kovo mėnesį. Pirmąjį pavasario mėnesį pasaulyje pabrango beveik visų pagrindinių rūšių grūdai. „Per kelias pastarąsias savaites dėl nepalankių oro sąlygų, be kita ko, užsitęsusios sausros Jungtinėse Valstijose ir šaltų bei drėgnų orų kai kuriuose Europos rajonuose pakilo kviečių kainos. Kukurūzų kainos augo sparčiau negu tikėtasi, nes suprastėjo derliaus perspektyvos, visų pirma Argentinoje. Jų kilimą taip pat skatino pasaulio rinkose išliekanti didelė paklausa. Dėl pirkimų Azijoje aukštame lygyje išliko ir bendros ryžių kainos“, – rašoma FAO ataskaitoje. Augalinių aliejų kainų indeksas kovą sudarė 156,8 punkto. Šiek tiek sumažėjo sojų, rapsų ir saulėgrąžų aliejaus kainos, tačiau šį sumažėjimą didžiąja dalimi atsvėrė pasaulio rinkose labiausiai paplitusio palmių aliejaus kainų pakilimas“, – nurodė organizacija. Pieno produktų kainų indeksas kovą sudarė 197,4 punkto ir buvo 3,3 proc., arba 6,2 punkto, didesnis negu vasarį bei šiek tiek didesnis negu 2017 metų kovo mėnesį. Pirmąjį pavasario mėnesį pasaulyje pabrango sviestas, nenugriebto pieno milteliai ir sūris, o nugriebto pieno miltelių kainos smuko. „Mažesnė negu tikėtasi pieno gamyba Naujojoje Zelandijoje ir pasaulio rinkose išliekanti didelė importo paklausa paskatino sviesto, sūrio ir nenugriebto pieno miltelių kainų kilimą. Tuo tarpu nugriebto pieno miltelių kainos smuko ir tai lėmė pasaulinių atsargų bei gamybos apimčių augimas“, – rašoma FAO ataskaitoje. Mėsos kainų indeksas kovą, palyginti su vasario mėnesiu, beveik nepakito ir sudarė 169,8 punkto. Palyginti su 2017 metų kovo mėnesiu, jis pakilo 3 proc., tačiau tebebuvo 20 proc. mažesnis už aukščiausią lygį, kurį pasiekė 2014 metų rugpjūtį. Cukraus kainų indeksas kovą sudarė 186 punktus ir buvo 3,4 proc., arba 6,5 proc., mažesnis negu vasarį bei 27,5 proc. mažesnis negu pernai kovo mėnesį. Kainų smukimą ir toliau skatina didelė eksporto pasiūla, paaiškino FAO ekspertai. FAO pasaulio maisto kainų indeksas rodo penkių maisto produktų grupių: grūdų, mėsos, pieno produktų, augalinių aliejų ir cukraus kainų pokyčius tarptautinėse rinkose.