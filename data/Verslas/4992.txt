Abiejų pusių pareigūnai susitinka Briuselyje, tačiau vyriausieji ES ir Jungtinės Karalystės (JK) derybininkai Michelis Barnier ir Davidas Davisas jų pradžioje nedalyvauja. Šis faktas tarsi iliustruoja, kad iš derybų daug nesitikima. Penktasis derybų ratas - paskutinysis prieš spalio 19 dieną vyksiantį Europos lyderių susitikimą, kurio metu bus sprendžiama, ar pasiekta „pakankamai pažangos“ norint pereiti prie derybų dėl prekybos santykių. Jų itin nekantriai laukia Didžioji Britanija. Europos Komisija (EK) nedvejodama atmetė Th. May pareiškimą, esą tai likusios 27 Bendrijos narės turėtų imtis iniciatyvos išjudinant įstrigusias „Brexit“ derybas. „Tai ne visai žaidimas kamuoliu... bet noriu jums priminti, kad šių derybų seka yra labai aiškiai nustatyta, ir iki šiol vis dar nepavyko rasti sprendimo dėl pirmojo žingsnio, t. y. dėl procesinių „skyrybų“ veiksmų“, - spaudos konferencijoje sakė vyriausiasis EK atstovas Margaritis Schinas. „Taigi, norint, kad įvyktų visa kita, kamuolys yra JK aikštės pusėje“, - pridūrė jis. Net ir prieš šį EK įsikišimą prognozės penktajam derybų ratui buvo nekokios. Pavyzdžiui, EK pirmininkas Jeanas-Claude'as Junckeris buvo įspėjęs, kad, norint šią savaitę padaryti pakankamai pažangos, kurios užtektų, kad spalio 19 dieną viršūnių susitikime būtų priimtas teigiamas spendimas, prireiktų stebuklo. Negana to, Briuselis ypač susirūpinęs dėl virš Didžiosios Britanijos premjerės pakibusių lyderystės krizės debesų. Pasigirsta kalbų, kad po katastrofiška vadinamos, nesklandumų kupinos praėjusios savaitės kalbos Konservatorių partijos konferencijoje ją norima nuversti nuo posto.