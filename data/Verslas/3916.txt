Prekybos tinklo atstovas spaudai Darius Ryliškis DELFI komentavo, kad parduotuvėje Švenčionėliuose veikia vien tik 6 savitarnos kasos. „Pirmosiomis dienomis ne visi pirkėjai buvo patenkinti naujovėmis. Matyt, reikia laiko prie jų įprasti. Jau praėjo pora savaičių nuo parduotuvės atidarymo, ir dabar darbas vyksta sklandžiai. Nors praėjo per mažai laiko, kad būtų galima daryti rimtus apibendrinimus, bet, preliminariai, sprendimas įrengti parduotuvėje vien tik savitarnos kasas pasiteisino", - komentavo jis. Planuojama, kad tokį modelį įmonė taikys ir kitur: Trakų parduotuvėje, kuri netrukus turėtų atsidaryti, veiks 7 savitarnos kasos. Bendrovės atstovas nurodė, kad „Norfos mažmena" ateityje planuoja plėsti savitarnos parduotuvių tinklą, jei pirmųjų savitarnos parduotuvių rezultatai bus patenkinami. Į naują „Norfą“ Švenčionėliuose investuota 1,2 mln. eurų, parduotuvės bendras plotas sudaro 1,3 tūkst., o prekybos salės – apie 900 kv. metrų. Šalia įrengta stovėjimo aikštelė, skirta 30 automobilių. Šioje „Norfoje“ dirba 20 darbuotojų. Šiuo metu šalyje veikia 144 „Norfa“ parduotuvės. 2017 metais „Norfos mažmena“ Lietuvoje planuoja atidaryti 12 naujų ir atnaujintų „Norfų“. 2016 metais „Norfos mažmenos“ prekių ir paslaugų apyvarta siekė 513,188 mln. eurų su pridėtinės vertės mokesčiu (PVM) – 1,46 proc. daugiau negu 2015 metais, kai bendrovės pardavimai sudarė 505,826 mln. eurų. Be PVM apyvarta išaugo 1,74 proc. - nuo 420,140 mln. iki 427,464 mln. eurų.