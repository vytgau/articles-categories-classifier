„Centras yra pirmasis Europoje ir Lietuva tampa lydere šios technologijos Europoje, Lietuva yra tas „garvežys“, kuris žemyne padės atskleisti šios technologijos potencialą. Antra, šiame centre yra sudaromos galimybės kurtis įmonėms, kurios neužsiima vakar dienos technologija, o toms, kurios generuoja rytojaus technologijas – Lietuva tampa inovacijų centru“, – BNS sakė V. Sinkevičius. Ministro teigimu, „blockchain“ centras Vilniuje atveria valstybei plačias galimybes, kurios neapsiriboja dabar žinomu technologijos pritaikymu. „Jeigu „blockchain“ yra siejamas su kriptovaliutomis, manau, kad jo potencialas dar visiškai neatskleistas, mažai žinomas plačiajai visuomenei, tai šio centro svarba taip pat yra ir mūsų visuomenei suprantant „blockchain“ svarbą. Technologija gali būti pritaikoma ir efektyvinant viešąjį sektorių, kuriame yra galybė duomenų: medicinos įrašai galėtų būti saugomi, nes šiuo metu tai yra saugiausia technologija, nes tie įrašai negali būti keičiami“, – kalbėjo V. Sinkevičius. Centro steigėjas, europarlamentaras Antanas Guoga taip pat įsitikinęs, kad naujų technologijų galimybės labai didelės, o centras sostinėje padidins šalies žinomumą. „Vilnius tampa viena iš pasaulio sostinių, veda Europą į priekį. Nėra jokio valstybinio finansavimo, dedame savo pinigus, kad padėtume jauniems žmonėms kurti idėjas. Čia ne pelno siekianti organizacija. Ambicijos yra vesti pasaulį į priekį“, – per centro atidarymą BNS sakė A. Guoga. Į „blockchain“ centro Vilniuje atidarymą šeštadienį atvyko per 100 verslo ir politikos atstovų, akademikų, ekspertų iš įvairių pasaulio šalių – Australijos, Kinijos, Ukrainos ir kitų. Analogiški centrai veikia Australijoje, Kinijoje.