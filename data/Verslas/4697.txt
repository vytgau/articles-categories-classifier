„Indėlių ir investicijų draudimas“ nuo 2017 m. spalio 6 dienos kredito unijos „Baltija“ indėlininkams per pasirinktą mokėjimo agentą Šiaulių banką išmokėjo 8,6 mln. eurų dydžio draudimo išmokas, rašoma pranešime spaudai. Įstatymo 7 straipsnio 4 dalis 1 punktas numato, kad Indėlių draudimo išmokos išmokėjimas atidedamas, kai trūksta duomenų, kuriais pagrindžiama besikreipiančio asmens teisė į indėlių draudimo išmoką. Finansinių nusikaltimų tyrimo tarnybos skyrius atliko ikiteisminius tyrimus dėl galimo kredito unijos „Baltija” didelės vertės turto iššvaistymo, dėl ko daliai minėtos kredito unijos indėlininkų draudimo išmokų išmokėjimas buvo atidėtas. Pasibaigus tyrimui ir laikinajam administratoriui pateikus papildomus duomenis apie „Baltija“ indėlininkus, „Indėlių ir investicijų draudimas“ į Šiaulių banką papildomai pervedė 2,9 mln. eurų dydžio draudimo išmokų sumą 58 indėlininkams. Jeigu indėlininkai yra išvykę ar dėl kitų priežasčių negali šiuo metu atsiimti draudimo išmokos, jie tai galės padaryti ir vėliau, nes teisė į draudimo išmoką galioja 5 metus nuo draudžiamojo įvykio dienos. Draudimo išmoka negali būti didesnė kaip 100 tūkst. eurų, išskyrus Indėlių ir įsipareigojimų investuotojams draudimo įstatymo 4 straipsnyje numatytas išimtis.