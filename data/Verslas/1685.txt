Anot „The Guardian“, 2013-ųjų vasarą „Danske Bank“ darbuotojai aptiko, kad Didžiosios Britanijos bendrovė „Lantana Trade LLP“ pateikė tikrovės neatitinkančius veiklos duomenis, tvirtindama, kad jos finansinė apyvarta yra kukli. Tačiau paaiškėjo, jog šiai bendrovei priklausė labai solidžių sumų indėliai, o jos mokėjimai kasdien siekdavo milijoną eurų. „Lantana Trade LLP“ sąskaita buvo atidaryta 2012-ųjų pabaigoje ir uždaryta po 11 mėnesių. Tokią informaciją Danijos laikraščiui „Berlingske“ nutekinęs asmuo tvirtino, jog nors banko darbuotojams iš pradžių nesisekė nustatyti tikriųjų „Lantana Trade LLP“ savininkų, kurie slėpėsi už Maršalų bei Seišelių salose registruotų ofšorų, tačiau vėliau paaiškėjo, kad jų tarpe buvo Rusijos prezidento pusbrolis Igoris Putinas ir su FSB susiję asmenys. Pasak „Berlingske“ informatoriaus, „Danske bank“ Estijos filialo darbuotojai išsiaiškino, kad „Lantana Trade LLP“ buvo glaudžiai susijusi su 2016-aisiais veiklą nutraukusiu Rusijos „Promsberbank“, kurio valdyboje dirbo V. Putino pusbrolis. Į įtariamųjų sąrašą taip pat pateko ryšių FSB turintis bankininkas Aleksandras Grigorjevas bei Aleksejus Kulikovas, kuris 2016 metais buvo suimtas ir apkaltintas didelio masto finansinėmis machinacijomis. Oficialų tyrimą „Danske bank“ pradėjo tik 2017 metais, vadovauti Estijos filialo vidaus audito grupei pasamdęs Danijos žvalgybos tarnybos vadovą Jensą Madseną.