„Įtariama, kad Ignalinos atominei elektrinei organizuojant turto pardavimo aukcioną, laimėtojas galimai buvo numatytas iš anksto. Esamas ir buvęs elektrinės generaliniai direktoriai, taip pat buvęs vieno skyriaus vadovas ir dar trys fiziniai asmenys įtariami, kad veikdami kartu neteisėtai suorganizavo ir vykdė didesnės nei 1,5 mln. eurų vertės radioaktyviai užterštų varinių vamzdelių pardavimo aukcioną, kurio laimėtojas – galimai iš anksto parinkta įmonė“, – BNS teigė Generalinės prokuratūros atstovė Rasa Stundžienė. Anot jos, įtarimai jiems pareikšti dėl piktnaudžiavimo ir neteisėto disponavimo radioaktyviomis medžiagomis, o informacija apie tai šią savaitę perduota Vyriausybei. Specialiųjų tyrimų tarnyba (STT) pranešė, kad įtariamiesiems asmenims paskirtos kardomosios priemonės – rašytiniai pasižadėjimai neišvykti. Konkrečių asmenų, kuriems yra pareikšti įtarimai, prokuratūra ir STT neatskleidžia. BNS žiniomis, tarp įtariamųjų yra ir buvęs IAE vadovas, buvęs diplomatas ir Pramonininkų konfederacijos generalinis direktorius Osvaldas Čiukšys. Jis šią informaciją neigia. „Pirmąkart girdžiu, nieko nežinau“, – BNS sakė O. Čiukšys, jėgainei vadovavęs nuo 2010 metų kovo iki 2011 metų balandžio. Su D. Janulevičiumi BNS susisiekti nepavyko. IAE atstovė Ina Daukšienė BNS teigė, kad jis yra išvykęs į komandiruotę Vokietijoje. Energetikos ministro Žygimanto Vaičiūno atstovė Aurelija Vernickaitė BNS teigė, kad apie IAE vadovui pareikštus įtarimus ministras sužinojo praėjusią savaitę. „Šis faktas ministerijai yra žinomas. Atsakingos institucijos dirba savo darbą ir lauksime, kol bus baigti visi procesai. Tada, atsižvelgiant į rezultatus, bus priimti, jeigu reikės, principingi sprendimai“, – BNS teigė A. Vernickaitė. Tyrimą dėl uždaromos ir nebeveikiančios IAE turto pardavimo aukcionų teisėsauga pradėjo dar 2015 metais. Tuomet STT skelbė, IAE aukcionuose sąmoningai buvo sumažinta turto kaina, o jų sąlygos parengtos taip, kad jį galėtų laimėti tik vienintelis iš anksto numatytas dalyvis. D. Janulevičius IAE vadovauja nuo 2013 metų kovo pradžios, prieš tai bendrovei vadovavo Žilvinas Jurkšus, o dar anksčiau – O. Čiukšys. Ikiteisminį tyrimą atlieka STT Panevėžio valdybos pareigūnai, tyrimą organizuoja ir jam vadovauja Panevėžio apygardos prokuratūros Organizuotų nusikaltimų ir korupcijos tyrimo skyriaus prokuroras. Už piktnaudžiavimą asmenys gali būti baudžiami laisvės atėmimu iki šešerių metų. IAE kartu su Rusijos kapitalo Vokietjos įmone „Nukem“ baigia įgyvendinti kelių šimtų milijonų eurų vertės projektus – pastatė 190 mln. eurų vertės panaudoto branduolinio kuro saugyklą bei baigia įrengti 123 mln. eurų vertės kietųjų radioaktyviųjų atliekų saugyklą.