„Augant šalies ekonomikai, kylant gyventojų darbo užmokesčiui ir plečiantis transporto priemonių parkui, šiemet turėtų augti tiek gyvybės, tiek ne gyvybės draudimo rinkos. Tačiau Lietuvos bankas ir toliau principingai vertins atvejus, kai draudimo bendrovės reikalaus neadekvačiai didelių įmokų už transporto priemonių privalomąjį draudimą“, - pranešime sakė V. Valvonis. Lietuvos bankas prognozuoja, kad šiemet šalies draudimo rinka pagal pasirašytas įmokas augs 8-9 proc. Tai lėtesnis augimas nei pernai - preliminariais duomenimis 2017 metais rinka išaugo 11,7 proc. Lietuvoje registruotos draudimo įmonės ir kitų Europos Sąjungos valstybių Lietuvoje įsteigti draudimo įmonių filialai pernai pasirašė 792,6 mln. eurų draudimo įmokų. Anot centrinio banko, pagrindinis draudimo rinkos plėtros skatinamasis veiksnys tiek pernai, tiek šiemet - daugiau nei du trečdalius visos rinkos sudaranti ne gyvybės draudimo šaka. Šios šakos draudimo įmokų suma pernai padidėjo daugiau nei penktadaliu ir sudarė 561,2 mln. eurų. Šiemet ne gyvybės draudimo rinka turėtų padidėti 10-12 proc. Pernai 6,2 proc. nuosmukį patyrusi gyvybės draudimo rinka (iš viso surinkta 231,3 mln. eurų įmokų) šiemet turėtų augti. Numatoma, kad 2018 metais gyvybės draudimo rinka plėsis 3-4 proc.