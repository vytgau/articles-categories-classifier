Pietų ir Vakarų Lietuvoje dėl buvusio ar besitęsiančio lietaus valstybinės reikšmės kelių dangos daugiausia šlapios. Likusioje šalies dalyje keliai sausi, informuoja Lietuvos automobilių kelių direkcija. Vandens gylis krašto kelio Nr. 206 Šilutė-Rusnė apsemtame ruože, kurio ilgis – 406 metrai (nuo 6,313 iki 6,719 km), nuslūgo iki 21 cm. Lengvųjų transporto priemonių eismas draudžiamas. VĮ „Klaipėdos regiono keliai“ specialiomis transporto priemonėmis apsemtu ruožu kelia lengvuosius automobilius, gyventojus bei keleivius. Hidrometeorologijos tarnybos duomenimis, naktį vietomis formuosis plikledis, lijundra bei rūkas. Oro temperatūra nuo 3 laipsnių šalčio iki 2 laipsnių šilumos.