VMI Eltai pateiktais duomenimis, iki balandžio 9 dienos iš viso užregistruotos 764 442 pateiktos GPM deklaracijos. Turto pajamų deklaracijų - 31 962. Prašymų paskirti savo sumokėto pajamų mokesčio dalį paramos gavėjams ir politinėms partijoms - 91 332. VMI komunikacijos specialistės Agnės Zelenės teigimu, patikrinta apie 361 tūkst. pajamų deklaracijų, kuriuose deklaruota GPM permoka. Iš patikrintų pajamų deklaracijų 4,4 proc. (apie 16 tūkst.) nustatyti neatitikimai su VMI turimais duomenimis. VMI primena, kad, kaip ir kasmet permokos grąžinamos gyventojams, kurie deklaracijas pateikė laiku ir jas užpildė be klaidų, o jų pateikti duomenys sutampa su VMI turimais duomenimis. Sistema sąrašus sudaro atsitiktine tvarka. Pavedimus į gyventojų sąskaitas VMI atlieka kiekvieną darbo dieną, atsižvelgdama į savivaldybių biudžetų pajamas. Iš viso šiemet VMI yra paruošusi 1,8 mln. preliminariųjų pajamų deklaracijų, iš kurių 1,3 mln. yra visiškai užpildytos ir gyventojai jas gali pateikti nieko nekeisdami.