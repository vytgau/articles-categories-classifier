Į tokią situaciją pateko klaipėdietis Gediminas Žalys. Laiške DELFI redakcijai jis papasakojo, kad praėjusių metų lapkričio viduryje jam buvo skirta 35 Eur bauda už greičio viršijimą. Mėnesio pabaigoje baudą jis sumokėjo Valstybinei mokesčių inspekcijai: „Tačiau 2018 m. sausio 31d. gaunu iš darbdavio žinutę, kad manęs ieško antstoliai dėl skolos išieškojimo. Tą pačią dieną pastebiu, kad mano banko sąskaitoje minusinis balansas, nuo sąskaitos nuskaičiuoti 53,78 Eur, tuo metu sąskaitoje turėjau tik apie 30 Eur, tai buvo nemalonus siurprizas pamatyti, kad sąskaitoje yra minus 20 Eur.“ Tą pačią dieną susisiekęs su antstolių kontora vyras sužinojo, kad skola yra VMI už nesumokėtą baudą Kelių policijai. „Nuvykęs į Klaipėdos policiją, gaunu išrašą, kad už greičio viršijimą sumokėti tik 29 Eur, todėl yra 6 Eur skola, nors iš tikrųjų pavedimas buvo 35 Eur. Skambinu į VMI. Konsultantė mane informuoja, kad apmokėjime nebuvo nurodytas įmokos kodas, dėl to apmokėjimas nebuvo užskaitytas baudai. Pasirodo, VMI nuskaičiuoja 6 Eur žemės mokesčiui, o likusius 29 Eur priskiria už greičio viršijimą. Paaiškinu, kad žemės mokestį sumokėjau atskiru pavedimu. Konsultantė mane informuoja, kad įsiskolinimą atšauks. Praeina savaitė, kita, tikiuos, kad visas šis nesusipratimas bus pamirštas bei antstolių kontorą grąžins nuskaičiuotus pinigus 53,78 eurus į mano sąskaitą, tačiau nieko nevyksta. Pats nuvykstu į VMI, vėl analogiška situacija, kad netinkamai nurodytas kodas (nors apmokėjime jis pažymėtas) ir skola atšaukta, o dėl antstolių veiksmų jokio išsamaus paaiškinimo ir niekuo padėti negali, žodžiu pats kaltas“, – pasakojo G. Žalys. Jis teigė taip ir nesupratęs, kodėl sumokėjęs baudą ir mokestį vis tiek liko skolingas, o kaltų dėl to neatsirado. „Kalbėjau su pažįstamais apie susidariusią situaciją: neoficialiai kalbama apie nematomą susitarimą tarp VMI ir antstolių, kad esami įsiskolinimai yra iškart perduodami antstoliams, net nebandant susisiekti bei informuoti patį skolininką“, – nuogąstavo vyriškis ir prašė pasidalinti istorija, kad į panašius spąstus nepatektų kiti gyventojai. Vis dėlto VMI Nepriemokų administravimo departamento direktoriaus pavaduotoja Džiuginta Balčiūnienė tikino, kad jokio kriminalo čia nėra. „Kadangi gyventojas mokėdamas baudą nenurodė, už ką atlieka pavedimą, t. y. mokėjimo lauke „unikalus mokėjimo kodas“ nenurodė administracinės baudos pažeidimo identifikacinio kodo (ROIK), VMI neturėjo jokios galimybės jo įmokos identifikuoti. Tuo metu, kai gyventojas mokėjo baudą, jis dar buvo skolingas 6 Eur žemės mokesčio, todėl jo sumokėtais 35 Eur buvo padengta ši suma, o likusi dalis – 29 Eur tapo mokesčio permoka. Suėjus baudos sumokėjimo terminui, 29 Eur mokesčio permoka padengė dalį baudos“, – paaiškino pavaduotoja. Anot jos, paskirtas baudas mokantys gyventojai turėtų atkreipti dėmesį ir mokėjimo nurodymo specialiame lauke „Unikalus mokėjimo kodas“ nurodyti teisingą administracinės baudos, pažeidimo identifikacinį kodą (ROIK), o kai jo nėra – procesinio dokumento numerį. Esą mokėjimų sugretinimas su prievolėmis atliekamas automatizuotai, todėl tik pagal šiuos duomenis VMI gali būti atliktas teisingas mokėjimo įskaitymas. „Nors vėliau atskira įmoka gyventojas dar sumokėjo ir 6 Eur žemės mokestį, susidariusi situacija nepasikeitė, t. y. VMI, neturėdama ROIK ir galimybės automatiškai identifikuoti ir įskaityti įmokos už anksčiau sumokėtą baudą, informavo gyventoją apie jo turimą mokesčio skolą, o nesulaukusi įmokos pradėjo išieškojimo veiksmus. Kai gyventojas kreipėsi į VMI trumpuoju numeriu 1882 (visos VMI konsultacijos telefonu yra įrašomos), neteisingai sumokėtą įmoką VMI priskyrė baudai padengti ir pateikė antstoliui išieškojimą anuliuojantį sprendimą. Kadangi antstolis vis viena įvykdė išieškojimą iš sąskaitos, VMI kreipėsi į jį dėl pinigų grąžinimo gyventojui. Atsiprašome gyventojo už patirtus nepatogumus“, – komentavo inspekcijos atstovė.