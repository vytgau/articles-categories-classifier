Kalvarijų turgų administruojančios KTVG direktorius Vytautas Kavaliauskas sako, kad rekonstrukcija stipriai pakeitė turgaus įvaizdį: iš „laukinio“ ir nešvaraus jis tapo civilizuotu ir maloniu. Nušiurusius kioskus pakeitė dengti, modernūs, apšiltinti prekybos paviljonai, rašoma bendrovės pranešime. Tapo saugiau – čia sumontuotos visą parą veikiančios vaizdo stebėjimo kameros. Rekonstruojant išlaikyti istoriniai architektūriniai pastatų elementai, primenantys pirkėjams senas turgaus tradicijas. Rekonstruojant turgų, turgavietė nebuvo uždaryta, joje vyko prekyba.  Atnaujintos šalia turgaus esančių trijų gatvių atkarpos: H. Manto, Turgaus bei Rinktinės. Remontuojant gatves, sutaisyti šaligatviai, įrengtas gatvės apšvietimas, lietaus vandens surinkimas, paklotas naujas asfaltas. Įrengtos 78 automobilių statymo vietos, iki 160 stovėjimo vietų praplėsta automobilių stovėjimo aikštelė. Turguje išklotas naujas grindinys, nauji dengti paviljonai, prekybos vietos su stogeliais prekiaujantiems lauke, atsirado žalios alėjos su poilsio zonomis, įrengta nauja, tamsiu paros metu apšviečiama stoginė. Rekonstrukcijos metu stengtasi atsižvelgti į žmonių įpročius, išlaikyti turgaus unikalumą. Paliktos visos prekybos zonos, kurios buvo iki rekonstrukcijos: maisto prekių, drabužių ir galanterijos, pramoninių prekių, sodinukų, prekyba bulvėmis, sendaikčiais, ties Turgaus gatve atidaryta nauja zona – visą parą veikianti prekyba skintomis gėlėmis. Atnaujinant Kalvarijų turgaus infrastruktūrą buvo siekiama pritaikyti specialiems žmonių su įvairia negalia poreikiams: įsigytos žemesnės šaldymo vitrinos, kad jose esančius produktus galėtų matyti ir specialiuose neįgaliųjų vežimėliuose sėdintys žmonės, pritaikyti praėjimai tarp prekybos paviljonų, įėjimai-užvažiavimai į patalpas, įrengti neįgaliųjų tualetai, nuvažiavimai pėsčiųjų perėjose. Iki turgavietės rekonstrukcijos kasdien čia apsipirkdavo 15 tūkstančių lankytojų, priklausomai nuo sezono joje prekiavo nuo 800 iki 1200 prekybininkų. Po rekonstrukcijos prekybos vietų padaugėjo ir turgavietėje prekiauti gali mažiausiai 2000 prekybininkų. Nuomos sutartį su savivaldybe UAB KTVG pasirašė 2011 m. lapkritį. Per šešis rekonstrukcijos metus į turgaus atnaujinimą investuota daugiau nei 8,4 mln. eurų, sutvarkyta 3 ha teritorija bei jos prieigos. Į sostinės biudžetą įmonė jau sumokėjo daugiau nei 2,25 mln. eurų nuomos mokesčio.