„Circle K“ už pasinaudojimą tualetu kai kuriose iš degalinių pradėjo rinkti po 29 euro centus. Ryšių su žiniasklaida projektų vadovė Džolita Adomkienė pažymėjo, kad degalinių klientai ir toliau tualetu galės naudotis nemokamai, tačiau užsukusieji tik į tualetą turės praverti pinigines. „Circle K Lietuva“ tualeto mokesčio niekuomet netaiko savo klientams – žmonėms, kurie degalinėje pilasi degalų, perka maistą, kavą, kitas prekes. Kaip ir bet kurią kitą degalinės zoną, tualetų zoną reikia prižiūrėti ir tvarkyti, tai reikalauja ir laiko, ir išlaidų. Kadangi prie tualetų susidaro eilės, yra svarbi aplinka ir švara, viskas turėtų būti apgalvota ir sutvarkyta. Tam ir yra šie reguliavimai, kad žmonės prisiimtų atsakomybę ir pasidalintų ta našta su degalinių tinklu. Tam yra įvesti kodukai, bilietėliai“, – sakė ji. Degalinės klientas, pylęsis degalų arba kažką nusipirkęs degalinėje, gaus tualeto durų kodą, kuris bus atspausdintas ant kasos kvito. Kiti lankytojai turės ieškoti 29 euro centų. „Bet jeigu žmogus atbėga pirmiausia į tualetą, sumoka mokestį ir paskui kažką perka degalinėje, bendrovė tą mokestį grąžina. Reikia suprasti, kad degalinės – taip, tai yra vieša vieta, bet tai nėra viešieji tualetai, o verslo dalis, tiksliau kompleksinės aplinkos klientui dalis“, – sakė ji. Dž. Adomkienė taip pat atkreipė dėmesį, kad Lietuvoje yra pora „Circle K“ degalinių, kuriose šalia tualetų įrengti savitarnos automatai, jos teigimu, dėl klientų patogumo: „Ten reikia įmesti 50 centų monetą, tačiau kasoje iš galutinės sąskaitos ši suma minusuojama.“ Ji pabrėžė, kad mokestis bus imamas ne visose „Circle K“ degalinėse. „Simbolinis mokestis už pasinaudojimą tualetu nustatytas vos keliose tinklo degalinėse visoje Lietuvoje ir šios degalinės pasižymi išskirtinai didelius žmonių srautus pritraukiančiomis lokacijomis, pavyzdžiui, veikia šalia turgavietės ar apkrauto, tranzitinio kelio“, – sakė ji.