Dolerio indeksas, skaičiuojantis valiutos pajėgumą iš kitų didžiausių pasaulio valiutų sudaryto krepšelio atžvilgiu, smuko iki žemiausio taško nuo gruodžio 1 d. Po 13 val. Lietuvos laiku indeksas siekė 92,755 punkto. Iš viso šiais metais JAV valiuta krito daugiau nei 9 proc. Jei per likusią metų dalį neįvyks dramatiškų pokyčių, tai bus blogiausi dolerio metai nuo 2003-iųjų. Metus doleris pradėjo itin stipriai, pakilus lūkesčiams dėl prezidento Donaldo Trumpo planų skatinti ekonomiką ir verslą. Tačiau vėliau imta abejoti dėl šių planų įgyvendinimo. Galiausiai, šį mėnesį JAV Kongresas galutinai patvirtino didžiausią per 30 metų mokesčių reformą šalyje, bet rinkos šiuo metu nėra tikros, ar ši reforma greitai pradės auginti vartotojų pasitikėjimą ekonomika. Tuo tarpu euras kilo puse procento, iki 1,1946 dolerio už vieną eurą. Skirtingai nei doleriui, Europos valiutai šie metai - geriausi nuo 2003 m. Didžiosios Britanijos svaras taip pat pasipelnė iš silpno dolerio bei kilo 0,5 proc., iki 1,3456 dolerio už vieną svarą. Valiutai šie metai dolerio atžvilgiu bus geriausi nuo 2009 m.