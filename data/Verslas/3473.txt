Savivaldybės atstovai DELFI informavo, kad informaciją apie tai pateiks tada, kai bus atplėšti vokai. Esą komentarai žiniasklaidai numatyti penktadienį apie 15–16 val. Galutiniame konkurso etape, kaip anksčiau yra skelbusi savivaldybė, likę du galimi pretendentai – bendrovės „Axis Industries“ ir „Vilniaus nacionalinis stadionas“. Pirmoji bendrovė siejama su „Icor“ grupe, iki 2010 m. vadinta „Rubicon“ ir siejama su verslininku Andriumi Janukoniu. „Vilniaus nacionalinis stadionas“ savininkus pakeitė rugsėjį – jau vykstant Vilniaus savivaldybės paskelbtam „Daugiafunkcio sveikatinimo, ugdymo, švietimo, kultūros ir užimtumo skatinimo komplekso“ konkursui. Registrų centro duomenimis, dabar ši bendrovė priklauso kitoms dviem įmonėms – „Naudos virsmas“ ir „Nacionalinio stadiono operatorius“. Pirmosios akcininkė yra Anelė Irutė Brusokienė. Antrosios savininkas – Renatas Načajus. Pastarasis yra buvęs bendrovių „Seven Live“ ir „3Invest“ vadovas. Jas taip pat sieja sąsajos su buvusia „Rubicon“. Pvz., „3Invest“ akcijų deklaravo turėjęs Remigijus Lapinskas – buvęs „Rubicon Group“ akcininkas ir Lietuvos žaliųjų partijos pirmininkas. Tiesa, pats R. Načajus teigė buvęs tik pirmai iš dviejų įmonių ir visada buvęs „tik paprastas samdomas darbuotojas“. A. I. Brusokienės sūnus Vytas Brusokas pernai kartu su kitu verslininku Norbertu Pranckum pernai Birštone atidarė „Vytautas Mineral SPA“. Preliminarius pasiūlymus „Axis Industries“ ir „Vilniaus nacionalinis stadionas“ turėjo pateikti dar iki spalio 23 d. Tačiau terminas buvo pratęstas iki gruodžio 8 d. Kaip skelbia Vilniaus savivaldybė, preliminarių pasiūlymų etapo metu dalyviai turės pateikti komplekso urbanistinį ir architektūrinį sprendinį kartu su išorinio transporto organizavimo, automobilių stovėjimo vietų įrengimo sprendiniu, komplekso funkcionalumo, universalumo, finansinės veiklos modelį ir kitus savo pasiūlymus dėl projekto įgyvendinimo būdų ir sąlygų. Papildyta: Penktadienį Vilniaus savivaldybės paskelbtam konkursui buvo pateiktas daugiafunkcio komplekso ir nacionalinio futbolo stadiono preliminarus pasiūlymas. Konsorciumas, kurį sudaro kompanijos „Axis Industries“, „Venetus Capital“, „Kauno arena“, kartu su tarptautine architektų kompanija „Populous“ ir lietuviais „Cloud architektai“ yra pasiruošęs projektą įgyvendinti už 79,9 mln. eurų, futbolo stadiono kaina sudaro 33,8 mln. eurų, teigiama „Axis“ pranešime žiniasklaidai.