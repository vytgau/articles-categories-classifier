Kaip pasakojama sekmadienį rodytame reportaže, pabrangus alkoholiniams gėrimams, iš pradžių iš Biržų ir Pasvalio į Latviją, o dabar ir iš Marijampolės į Suvalkus verslininkų organizuotais autobusais į jų parduotuves vežami apsipirkti lietuviai, pranešė TV3 žinios. Tačiau šį kartą organizatoriai, regis, užlipo patys ant savo grėblio. Nemokama kelione į Suvalkus žmonės pasinaudoja, kad nusipirktų pigesnio maisto ir vaistų, o į alkoholio parduotuvę užsukti dažnas ir nesivargina. „10 val. ryto, prie Marijampolės centre stovinčio autobuso stoviniuoja žmonės, kai kurie – jame jau sėdi. Netrukus autobusas pajudės į Lenkiją, Suvalkus. Eilę metų šis kaimyninės šalies miestas yra pigesnių prekių ieškančių lietuvių rojus. Ant autobuso užrašai skelbia, kad į Lenkiją apsipirkti veža nemokamai. Suvalkiečiai tuo sunkiai gali patikėti, todėl nemažai ateina klausti vairuotojų, ar iš tiesų bus nuvežti veltui“, – pasakojama reportaže. Kaip sakė vienas reporterių kalbintas vyras: „Pamačiau, važiuodamas, sustojau. Netikėjau, kad nemokamai“. „Kažkas tai už tai turi sumokėti vis tiek. Tai tik tiek ir norėjau. Žiūriu stovi didelis naujas autobusas. Reikės išbandyti“, – pridūrė kitas. Akcija nemokamai nuvežti į Suvalkus apsipirkti sumanė viena bendrovė, turinti parduotuves tiek Lietuvoje, tiek Lenkijoje, Suvalkuose. Parduotuvėse didžiąją dalį prekių sudaro alkoholis. Lietuvoje pabrangus svaigalams, verslininkai lietuvius veža į savo parduotuves Suvalkuose. Pavyzdžiui, alus, kokio galima rasti kiekvienoje Lietuvos parduotuvėje, Lenkijoje tris kartus pigesnis. Nemokama kelione į Lenkiją kol kas labiau naudojasi vyresnio amžiaus žmonės. Verslininkų planas, kad galbūt nuperkamo alkoholio kiekis Lenkijos parduotuvėse atpirks nemokamas keliones kol kas vargu, ar pasiteisina. Autobusas stoja ne tik prie akcijos sumanytojų krautuvių, bet ir prie kitų lietuvių pamėgtų parduotuvių. Senjorams – ne pigesnis alkoholis galvoje, žmonės keliauja ir pigesnių vaistų. „Vaistų man labai brangių reikia. Tai aš su dukra važiavom vaistų nusipirkti. Mano vaistai kainuoja 74 eurus – už 28 tabletes. O tenai kainuoja 42 eurus“ – sakė viena marijampolietė. Kita teigė: „Sveikatą pasistiprinti noriu. Nuvažiuoti į vaistinę, nusipirkti vaistukų, nes nepaprastai čia brangūs. Tai ten tik pusė kainos man išeina“. Nemažai senjorų nemokamą autobusą neslepia pasirinkę dėl pramogos, daug pirkti neplanuoja. Laiko, žmonės sako, turintys į valias, o keliauti iš savo kišenės neturi galimybės. „Pirmiausia, mėgstu važiuoti, o kai jau važiuoji, tai kažką ir įsigyji. Labai mėgstu važiuoti, Suvalkų nelabai pažįstu, tai manau, kad čia bus laiko, tai gal ir pabėgiosiu“, – sakė dar viena kalbinta moteris. Reportaže kalbintas vyras teigė, kad važiuoja „pasižiūrėti lenkų“. „Jie geriau gyvena negu mes, tai ko čia su jais nebendrauti. Ir dar veža už dyką, tai čia reikia džiaugtis“, – sakė jis. Dar viena autobuse sėdinti moteris pasakojo, kad dažniausiai apsipirkti važiuoja savo transportu. „Šiandien nusprendėme pasižiūrėti, kaip čia važiuoja. Kodėl gi ne“, – kalbėjo ji. Kelionė į Suvalkus iš Marijampolės užtrunka 5 val. Dvi skirtos kelionei, trys – apsipirkti. Nemažai kalbintų senjorų lietuvių pamėgtuose Suvalkuose sako buvę pirmą kartą. Kelione, žmonės pasakoja, nenusivylę. „Tualetinio nusipirkome – ir tai gerai. Yra ir mėsyčių, visko. Patenkinti“, – sakė moteris. „Pagrinde – žvakės, maisto, nes kapelių labai daug. Pigiau kaip čia“, – sakė dar viena. Nemokama kelionė į Suvalkus verslininkai planuoja iki mėnesio galo. Jei lietuviai šią akciją ir toliau išnaudos labiau pramogai, o ne apsipirkti, keliones žadama apmokestinti.