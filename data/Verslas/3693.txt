Gamtinių dujų kainos beveik pusei milijono gyventojų, kurie dujas naudoja maistui ruošti, kitų metų pirmąjį pusmetį bus mažesnės 8 proc., o kitiems, kurie dujomis šildo namus, kainos išliks tokios pačios. Tokias „Lietuvos dujų tiekimo“ pasiūlytas kainas šiandien suderino Valstybinė kainų ir energetikos kontrolės komisija (VKEKK), rašoma žiniasklaidai išplatintame pranešime. „Tai vienos žemiausių kainų per pastaruosius 10 metų. Tam įtakos turėjo optimizuotas dujų įsigijimas, alternatyvūs importo šaltiniai bei mažėjusios perdavimo, skirstymo paslaugų kainos. Visi šie faktoriai padėjo kompensuoti didesnes prognozuojamas kitų metų pradžios kainas tarptautinėse dujų biržose“, – teigė „Lietuvos dujų tiekimo“ generalinis direktorius Mantas Mikalajūnas. Iki 500 kub. m. per metus suvartojantiems gyventojams kaina mažės nuo 0,64 iki 0,59 euro už kubinį metrą. Tokių gyventojų Lietuvoje yra apie 468 tūkstančių. Daugiau nei 500 kub. m. per metus suvartojantiems „Lietuvos dujų tiekimo“ privatiems klientams kainos nesikeis: 0,39 euro už kubinį metrą suvartojantiems nuo 501 iki 20 tūkst. kubinių metrų ir 0,38 euro už kubinį metrą – vartojantiems daugiau nei 20 tūkst. kubinių metrų. Mėnesio mokestis – pastovioji dedamoji nesikeistų: 0,56 euro už kubinį metrą būtų ir toliau taikoma iki 500 kub. m. suvartojantiems gyventojams, o 3,99 euro – daugiau nei 500 kub. m. per metus vartojantiems klientams. Elektra irgi pigs Komisija taip pat patvirtino elektros energijos tarifus buitiniams vartotojams 2018 metams, kurie metų pabaigoje gali būti koreguojami, atsižvelgiant į Vyriausybės 2017 metų lapkričio 29 dieną priimtą sprendimą dėl viešuosius interesus atitinkančios paslaugos (VIAP) – elektros energetikos sistemos rezervų užtikrinimo nustatytose elektrinėse, kurių veikla būtina valstybės energetiniam saugumui užtikrinti. Daugiausia elektros energijos suvartojantiems namų ūkiams, pasirinkusiems planą „Namai plius“, elektros energijos kintamoji dedamoji mažės nuo 3 iki 7 proc. Ši vartotojų grupė vidutiniškai per metus suvartoja apie 308 mln. kWh elektros energijos. Taip pat primename, kad pasirinkusieji planą „Namai plius“ ir „Namai“ moka pastoviąją dedamąją, kuri, palyginus su dabar taikoma – atitinkamai 6 eurus ir 3 eurus (su PVM) – nesikeis. Buitiniams vartotojams, pasirinkusiems patį populiariausią vienos laiko zonos „Standartinį“ mokėjimo planą, elektros energijos tarifas nuo dabar galiojančio 11,4 ct/kWh (su PVM) mažėja iki 11,1 ct/kWh (su PVM)., t. y. mažėja beveik 3 proc. Apie 66 proc. elektros energijos buitiniai vartotojai suvartoja „Standartiniu“ planu arba 1,9 mlrd. kWh per metus. Mažesnius elektros energijos tarifus buitiniams vartotojams iš esmės lėmė 2018 metais mažėjančios elektros energijos įsigijimo ir viešuosius interesus atitinkančių paslaugų kainos, sudarančios didžiąją dalį visuomeninės elektros energijos kainos.