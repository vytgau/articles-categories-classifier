Skandalas išplito ir už Japonijos ribų, paaiškėjus, kad tarp nukentėjusių yra ir garsių užsienio bendrovių. Informuoti „Reuters“ šaltiniai teigia, kad „Boeing“ iš „Kobe Steel“ turi įsigiję klaidingai sertifikuotų produktų, tačiau lėktuvų gamintojas tuo pat metu tikina kol kas dėl susidariusios situacijos nematąs saugumo problemų. Tuo tarpu „Nikkei“ laikraštis penktadienį praneša, kad tarp daugiau nei 30 paveiktų užsienio kompanijų, be „Boeing“, dar yra tokie vardai kaip „Daimler“ ar „Airbus“. „Kobe Steel“ taip pat patvirtino „Nikkei“ pranešimą apie aptiktą duomenų klastojimą sertifikuojant nerūdijančio plieno vielos produktus. Netinkamai patikrintos „Kobe Steel“ gamybos dalys taip pat aptiktos ir Japonijos greituosiuose traukiniuose. Viena greitųjų traukinių bendrovė jau pareiškė sieksianti iš „Kobe Steel“ gauti kompensaciją. Skandalo sukrėstos kompanijos akcijos penktadienį krito dar 9 proc. Nuo to laiko, kai į viešumą iškilo „Kobe Steel“ duomenų falsifikavimo praktika, įmonės akcijos prarado daugiau nei 40 proc. vertės.