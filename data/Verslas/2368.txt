Pirkėjų pirkinius kaip ir anksčiau nuskenuos kasininkai, tačiau norintys atsiskaityti grynaisiais, tą turės padaryti patys naujoviškose kasose. „Kadangi mūsų senamiesčio parduotuvėse yra didelis srautas pirkėjų, norime užtikrinti jiems greitą apsipirkimą. Šiose iki 100 kv. m. parduotuvėse nuo ryto prekiaujame kava, bandelėmis, sumuštiniais, šviežiomis salotomis, dienos pietumis, mums svarbu užtikrinti greitą kasų pralaidumą.“ – pasakoja „Aibės Prekyba“ prekybos vadovė Renata Vaicekauskienė. Kol kas ši naujovė įdiegta vienintelėje „Aibė“ parduotuvėje Vilniuje, Pylimo g., tačiau ateityje jų gali atsirasti kur kas daugiau. Įdiegtas grynųjų pinigų terminalas priima tiek monetas, tiek banknotus, taip pat leidžia gauti tiek monetas, tiek ir banknotus, todėl pirkėjai už prekes gali atsiskaityti savarankiškai. „Kasininkas nebeturi kontakto su grynaisiais pinigais. Jam nereikia skaičiuoti gaunamų pinigų ir atiduoti grąžos, terminalo pagalba eliminuojama grąžos atidavimo klaidų tikimybė“, – teigia R. Vaicekauskienė. Investicija į šį sprendimą jau viršijo 10 tūkst. eurų.  „Aibės Prekyba“ Vilniuje valdo 6 parduotuves, iš kurių 3 yra Vilniaus senamiestyje. Prekybos įmonių aljansas „Aibė“ vienija daugiau nei 190 mažmeninės prekybos įmonių, kurios valdo daugiau nei 750 parduotuvių visoje Lietuvoje.