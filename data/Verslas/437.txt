Pristatytoje reformoje numatoma mažinti „Sodros“ tarifą, didinti žmonių įtraukimą į pensijų kaupimą. Šiuo metu žmones lėšas pensijai kaupia keliais būdais - formule 2 + 0 + 0, kai kaupiama tik iš „Sodros“ pervedamais 2 proc. ir formule 2 + 2 + 2, kai kaupiama iš „Sodros“, taip pat savo atlyginimo, o dar 2 proc. skiria valstybė. „Gerai yra tai, jog tikimasi, kad masiškumas ir toliau išliks, ir tie, kurie šiuo metu nekaupia, turi tą modelį 2 + 0 + 0, palaipsniui turės išmokti kaupti papildomai. Per 5 metus jų kaupimo tarifas neišvengiamai taps 4 + 2, nebent jie atsisakys dalyvauti, tada, žinoma, pasitikės vien „Sodros“ planuojamais dalykais“, - Eltai sakė Š. Ruzgys. Jo teigimu, tiems žmonėms, kurie kaupia pagal formulę 2 + 2 + 2, visiškai niekas nepasikeis. „Jeigu mažinamas bendras mokesčių tarifas, tokio paties tarifo dydžiu didinama jo nuosava mokėtina dalis į pensijų fondą, tai grynųjų pinigų prasme po mokesčių jam visiškai niekas nepasikeičia“, - sakė Š. Ruzgys. Jo teigimu, reforma taip pat panaikins priešpriešą tarp jaunų ir vyresnių žmonių. „Kažkokiu būdu sukeltas kartų konfliktas ir kažkodėl pensininkams atrodo, kad antra pakopa yra visų jų negandų sprendimo būdas, tačiau, kaip ten begalvotų, tik maža dalelė „Sodros“ išlaidų keliaudavo į antros pakopos pensijų fondus“, - kalbėjo LIPFA vadovas. Anot Š. Ruzgio, L. Kukuraičio žodžiai apie tai, kad nepervedę privačiuose fonduose sukauptų lėšų į „Sodrą“, gyventojai gaus mažesnes „Sodros“ pensijas, nėra naujiena, nes taip buvo visada. „Jei šiuo metu dalyvauji kaupime, „Sodros“ dalis mažėja proporcingai pervestoms įmokoms, tai čia - ne naujiena. Aišku, jei lėšas grąžini atgal, tai „Sodros“ pensija lieka tarsi nieko nebūtų buvę“, - sakė Š. Ruzgys. Jis taip pat priminė, kad „išvedus“ lėšas iš kaupiamųjų fondų, nebelieka paveldėjimo galimybės. „Sodroje“ nėra paveldėjimo, žmogus numirė ir pensija baigėsi, kai tuo tarpu antrojoje pakopoje lėšos yra asmens nuosavybė, ir jei žmogus numiršta, visos lėšos yra besąlygiškai paveldimos“, - įspėjo jis. Š. Ruzgys sakė bendrai teigiamai vertinantis pristatytą reformą, tik turintis pastabų dėl automatino gyventojų iki metų įtraukimo į pensijų sistemą klausimo. „Iki 40 metų amžiaus žmogui atsisakius, jis vėl yra įkeliamas į sistemą, tai, mūsų manymu, tas amžius turėtų būti didesnis nei 40. Tai dar pakankamai daug laiko iki pensijos, kad žmogus pradėtų kaupti ir dalyvauti papildomas įmokas mokant, nes kitu atveju lieka iš vieno šaltinio tikėtis, kad „Sodros“ pensija bus pakankama, - tikino Š. Ruzgys. Vyriausybės siūlyme numatyta, kad nebebus pervedami „Sodros“ įmokų 2 proc. į antrosios pakopos pensijų fondus. Tačiau kaupiantieji turės pradėti pervesti 4 proc. savo atlyginimo. Šiuo metu, priklausomai nuo pasirinkto modelio, gyventojai į antrąją pakopą perveda 2 proc. atlyginimo arba jo visai neperveda. Kaip rašė ELTA, Vyriausybė žada, kad ir toliau bus mokamas 2 proc. nuo vidutinio atlyginimo siekiantis priedas iš biudžeto. O tais atvejais, kai gyventojai į fondus perves daugiau nei 4 proc. savo darbo užmokesčio, jiems žadamos mokestinės lengvatos - pajamų arba pelno. Lengvatas ketinama taikyti ir darbdaviams, kurie kaups pensiją darbuotojams. Vidutinė senatvės pensija turint būtinąjį stažą kitąmet ir 2020 metais turėtų didėti po 23 eurus. Per 2017-2020 metus vidutinė pensija bus padidėjusi 110 eurų. Kaip teigė L. Kukuraitis, daugiau negu 60 tūkst. pensininkų pensijos bus padidintos iš valstybės biudžeto, pridedant papildomą priedą.