Taip nusprendė Telšių taryba, priėmusi sprendimą pratęsti sutartį su „Litesko“. Tačiau šio savivaldybės tarybos sprendimo nelinkę komentuoti nei bendrovė, nei Telšių meras. Praėjusią savaitę Telšių savivaldybės taryba patvirtino, kad sutartis su „Litesko“ bus pratęsta iki 2025 metų birželio 1 dienos. Apie tai savivaldybė pranešė savo „Facebook“ paskyroje. Tačiau apie šį sprendimą Telšių meras Petras Kuizinas nelinkęs komentuoti. Jis Eltai patvirtino, kad priimtas spendimas pratęsti sutartį, tačiau į kitus klausimus teigė atsakysiantis raštu. Tuo metu „Litesko“ atstovas Nerijus Mikalajūnas Eltai teigė, kad šiuo metu bendrovė laukia sutarties projekto ir plačiau komentuoti situaciją galės vėliau. Tarybai pristatytame projekte nurodoma, kad „Litesko“ iki 2025 metų turės kasmet mokėti po 55 tūkst. eurų už Telšių šilumos tinklų administracijos išlaikymą, dar 1,44 mln. eurų turėtų sumokėti už tu turto nusidėvėjimą iki sutarties pabaigos. „Litesko“ taip pat turėtų įsipareigoti 2018-2025 metais į šilumos ūkį investuoti nuo 900 tūkst. iki 1,119 mln. eurų. Savivaldybės nutarime teigiama, kad pratęsti sutartį nuspręsta, nes perimti šilumos ūkį į savo rankas būtų per brangu. Savivaldybė skaičiuoja, kad „Litesko“ yra skolinga 581 tūkst. eurų, tad turėtų grąžinti skolą, taip pat išpirkti 1,2 mln. eurų vartotojų skolas iš bendrovės, be to, į šilumos ūkį reikėtų investuoti bent 1,1 mln. eurų. Kitos įvairios išlaidos pareikalautų papildomų maždaug 1 mln. eurų. Dėl ankstesnių nesėkmių darbo grupė taip pat nerekomendavo skelbti naujo šilumos ūkio nuomos konkurso. Nuomos sutartis su „Litesko“ baigėsi dar 2015 metais, tačiau rasti naują šilumos ūkio savininką savivaldybei nesisekė. 2016 metais sustabdytas šilumos ūkio nuomos konkursas, nes Valstybės kontrolė ir Energetikos ministerija rekomendavo, kad turėtų būti skelbiamas koncesijos, o ne nuomos konkursas. Vėliau konkursą nuspręsta atnaujinti, tačiau jame nepanoro dalyvauti nei viena bendrovė.