Pasak ES Teisingumo Teismo, šis jo sprendimas taikomas tais atvejais, kai sprendimas nutraukti darbo santykius niekaip nėra susijęs su nėštumu, rašo portalas „EuroNews“. Skundą teismui pateikė Jessica Porras, anksčiau dirbusi „Bankia“ – Ispanijos finansų įstaigoje, kuri buvo priversta sumažinti darbuotojų skaičių, kai buvo išgelbėta valstybės. Pasak teismo, J. Porras atleidimas 2013 metais nebuvo susijęs su jos nėštumu, taigi ES įstatymai nebuvo pažeisti. Be to, J. Porras buvo pranešta apie priežastis, kodėl „Bankia“ nusprendė atleisti dalį darbuotojų. Įmonėms paprastai draudžiama atleisti nėščias moteris iki jų motinystės atostogų pabaigos, tačiau šiuo sprendimu buvo išaiškinta išimtis. Pagal ES direktyvą 92/85/EEB darbdaviui draudžiama atleisti nėščią darbuotoją iki jos motinystės atostogų pabaigos, tačiau leidžiama taikyti nacionalinės teisės aktuose nustatytas išimtis, jeigu jos nėra susijusios su nėštumu, praneša BBC. Pagal ES teisės aktus taip pat reikalaujama, kad darbdavys raštu paaiškintų, kodėl buvo nuspręsta imtis kolektyvinio atleidimo, ir nėščiai darbuotojai praneštų apie kriterijus, kuriais remiantis buvo atrinkti darbuotojai, kurie neteks darbo. Pasak Teisingumo Teismo, „Bankia“ tarėsi su darbuotojų atstovais dėl numatomo etatų mažinimo ir nusiuntė J. Porras laišką, kuriame buvo paaiškintos tokio sprendimo priežastys.