Ne kartą rekordines aukštumas šturmavusiems JAV akcijų indeksams 2017-ieji buvo itin sėkmingi – „S&P 500“ vertė išaugo daugiau nei 20 proc., „Dow Jones“ – 25,7 procento. Geri JAV ekonomikos rodikliai, itin stipri darbo rinka ir pagaliau patvirtinta mokesčių reforma nusvėrė brangstančio skolinimosi efektą (FED šiais metais palūkanų normas pakėlė tris kartus). Nenusivylę liko ir investuotojai į Azijos bendrovių akcijas – daugumos regiono šalių indeksams šie metai buvo sėkmingiausi nuo 2009 m. vykusio kainų „atšokimo“ po pasaulinės finansų krizės. „MSCI Asia Pasific“ vertė per metus išaugo beveik 29 proc., o 23,4 proc. paaugęs Japonijos NIKKEI priartėjo prie aukštumų, nematytų nuo 1990-ųjų. Europoje rezultatai buvo gerokai kuklesni – „Stoxx Europe 600“ per metus paaugo 7,8 proc. o vertinant santykinai, Europos bendrovių akcijos, lyginant su JAV, yra labiausiai neįvertintos per visą akcijų rinkos istoriją. Nepaisant rekordinių metų, geri akcijų rinkos rezultatai nublanko prieš kriptovaliutų karštinę – „Bitcoinas“ per 2017-uosius pabrango daugiau nei 15 kartų. Baltijos šalių biržose dominavo prekyba „Tallink Grupp“ akcijomis – jų 68 sandoriais perleista už 202,4 tūkst. eurų, kaina pakilo 2,52 proc. (iki 1,22 euro už akciją). Daugiau nei vienos bendrovės akcijų prekybos apyvarta nesiekė 100 tūkst. eurų. OMXB indeksas per metus pakilo beveik 19 proc., pagrindiniame sąraše labiausiai brango „SAF Technika“ akcijos (+82,6 proc.), labiausiai atpigo „Tallinna Vesi“ (-25,4 procento).