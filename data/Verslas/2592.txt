Garsėjanti kalnais Kirgizija vilioja alpinistus profesionalus ir mėgėjus pasivaikščiot po kalnus, o žiemą – slidininkus ir snieglentininkus. Šiemet šiaurinėje Ču srityje žiema prasidėjo mėnesiu vėliau, nei tikėtasi. Sniegas uždengė šlaitus tik gruodžio pabaigoje, tad kilo grėsmė žiemos turizmo rinkai. Tiesa, slidinėjimo kurortai Kirgizijoje teigia, kad turistų netrūksta, jų srautas pastovus, taigi turizmo sektorius gauna pelno. Didžiausias ir populiariausias Kirgizijos slidinėjimo kurortas Zil yra maždaug už 35 kilometrų nuo sostinės Biškeko. Šiame slidinėjimo kurorte žiemos turizmo sezonas prasidėjęs visu tempu. Kaip „Reuters“ sakė kurorto vadybininkas Akbaras Ryskulovas, anksčiau daugumą šalies klientų sudarė kirgizai, o dabar slidinėjimo kurortuose daug turistų iš Europos ir kaimyninių regionų, pavyzdžiui, iš Indijos. Ir vis tik Ryskulovas mano, kad šiemet kurortą aplankys rekordinis skaičius turistų. Norėdama pritraukti daugiau užsienio turistų, Kirgizijos valdžia aktyviai remia žiemos sporto šakas. Jie tikisi, kad Kirgizija taps visus metus populiaria turistine šalimi regione. Kirgizijoje yra 23 slidinėjimo bazės, bet tik 15 iš jų tinkamai įrengtos ir funkcionuojančios, pranešė Kirgizijos turizmo departamentas. Didžiausia kliūtis – mažos investicijos į infrastruktūrą.