Labiausiai šį pavojų jaučia Klaipėdos, Panevėžio ir Tauragės įmonės - daugiau nei 50 proc. šių regionų verslininkų emigraciją vadina didžiausia socialine grėsme verslo ateičiai. Taip manančių įmonių vadovų Šiaulių, Marijampolės ir Alytaus regionuose - mažiau nei 30 procentų. Emigraciją didžiausia socialine grėsme įvardijo 46 proc. smulkių ir vidutinių įmonių vadovų, parodė tyrimų bendrovės „Spinter tyrimai“ atlikta apklausa. Kitos verslo ateičiai aktualios socialinės grėsmės - pensininkų skaičiaus augimas ar gyventojų pajamų nelygybė - labiausiai jaudina atitinkamai vos 16 ir 11 proc. įmonių. „Nors akivaizdu, kad emigracija yra didžiausias smulkaus ir vidutinio verslo baubas, ne visuose regionuose jos grėsmė vertinama vienodai. Beje, iš apklausos matome, kad emigracijos pavojų verslas jaučia ne tik tuose rajonuose, kurie pastaraisiais metais prarado daugiausia gyventojų. Šiuo atveju visiškai tinka posakis „svetimo skausmo nebūna“ - daugelio įmonių veikla apima kelis šalies regionus, todėl emigracija iš kaimyninių rajonų jas taip pat skausmingai paliečia“, - sakė „Citadele“ banko Smulkiojo ir vidutinio verslo klientų departamento direktorė Giedrė Kubiliūnienė. Statistikos departamento duomenimis, per 5 metus iki šių metų pradžios dėl gyventojų migracijos santykinai labiausiai nukraujavo Marijampolės, Telšių ir Tauragės apskritys - visi 3 regionai neteko daugiau nei 6 proc. gyventojų. Tuo tarpu apklausos rezultatai rodo, kad didelė dalis Marijampolės apskrities verslininkų pernelyg nesijaudina dėl emigracijos įtakos verslo ateičiai. Mažiausiai gyventojų - po 3 proc. - nuo 2012 metų prarado Kauno ir Klaipėdos apskritys, o Vilniaus apskrityje gyventojų migracija apskritai buvo teigiama. Pasak G. Kubiliūnienės, dėl emigracijos verslas patiria dvigubą smūgį - ne tik traukiasi vidaus rinkos potencialas, bet ir aštrėja darbuotojų trūkumo problema. Investicijos į darbuotojų pritraukimą verčia didinti parduodamų prekių ir paslaugų kainas, o tai mažina jų paklausą vidaus rinkoje. Apklausos duomenimis, darbuotojų trūkumas yra antra pagal svarbą įmonių problema po mokesčių naštos. Ją tarp didžiausių verslo barjerų paminėjo 37 proc. šalies įmonių vadovų. Dažniausiai darbuotojų trūkumo problemą pabrėžė Tauragės (67 proc.), Alytaus ir Šiaulių (po 46 proc.) verslininkai.