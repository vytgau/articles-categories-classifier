Dariaus Mockaus valdomas koncernas „MG Baltic“ pranešė, kad 66,67 proc. „MG Valdos“ akcijų perėmė R. Vingilio kontroliuojama investicijų bendrovė „Extera Baltic“, iki šiol valdžiusi 33,33 proc. NT plėtros įmonės. Mainais už šias akcijas „Extera Baltic“ koncernui „MG Baltic“ perleido 25,06 proc. alkoholio gamybos ir prekybos įmones valdančios bendrovės „MG Baltic Trade“ akcijų. Sandorio vertė neatskleidžiama šalių sutarimu, jį užbaigti planuojama 2018 metų pradžioje. Baigus sandorį, „MG Baltic“ valdys 83,31 proc. „MG Baltic Trade“ akcijų. „Visi koncerno valdomi verslo segmentai šiuo metu veikia labai sėkmingai, todėl tai puikus metas ramiems ir gerai apgalvotiems verslo modelio gryninimo ir tobulinimo darbams atlikti“, – pranešime spaudai teigė D. Mockus. Anot jo, jo bendražygis R. Vingilis jau kuris laikas susikoncentravęs į vieną verslo sritį. R. Vingilis teigė tikintis, jog ateityje „MG Valda“ tęs bendradarbiavimą su koncerno „MG Baltic“ įmonėmis patalpų nuomos, statybos, nekilnojamojo turto konsultacijų srityse, tačiau tai darys jau nesusiję verslo subjektai. Registrų centro duomenimis R. Vingilis valdo 50 proc., jo žmona Aušra Vingilienė – 49,9 proc. „Extera Baltic“ akcijų.