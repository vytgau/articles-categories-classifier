Savo itin didelės apimties pranešime M. Zuckerbergas teigia, kad „Facebook“ gali atlikti svarbų vaidmenį sutelkiant žmones, kurie susiduria su priešinančia politika ir antiglobalistinėmis nuotaikomis. Netikėtai paskelbtą rašinį ekspertai iškart pavadino „manifestu“. Jame pateikiama detali, idealistinė vizija, kokį vaidmenį šiame procese gali turėti didžiausias pasaulyje socialinis tinklas. Ši vizija gerokai viršija M. Zuckerbergo deklaruojamą „pasaulio sujungimo“ idėją. „Tokiais laikais kaip šie svarbiausias dalykas, kurį galime padaryti feisbuke – išvystyti socialinę infrastruktūrą, kad suteiktume žmonėms galių kurti pasaulinę visuomenę, veikiančią mūsų visų labui“, – rašė jis. Savo feisbuko paskyroje paskelbtame įraše, pavadintame „Pasaulinės bendruomenės kūrimas“, jis teigė, kad socialinis tinklas, turintis apie 1,8 mlrd. vartotojų, turėtų prisidėti prie žmonių gyvenimų gerinimo. „Šiandien noriu susitelkti į patį svarbiausią klausimą: ar kuriame pasaulį, kokio visi norime?“ – sakė jis. „Facebook“ padeda mus visus suartinti ir sukurti pasaulinę bendruomenę. Kai pradėjome, ši idėja nebuvo kontroversiška... Tačiau dabar visame pasaulyje esama žmonių, nuo kurių nusigręžė globalizacija ir judėjimai, palaikantys pasitraukimą iš pasaulinio tinklo“, – rašė jis. M. Zuckerbergas sakė, kad žmonės visame pasaulyje susiduria su grėsmėmis, kurios tampa „vis globalesnės“: terorizmu, gamtos nelaimėmis, ligomis, pabėgėlių krizėmis ir klimato kaita. Pasak „Facebook“ įkūrėjo, kad jos būtų nugalėtos, „reikia pasaulinio masto koordinuoto atsako“. Jis pridūrė, kad nevyriausybinės organizacijos nedaug tepadarė, kad spręstų šias problemas pasauliniu lygiu, o jis pats „nukreipė feisbuką ta linkme, kad būtų investuojama vis daugiau išteklių, siekiant patenkinti šį poreikį“. „Viliuosi, kad daugelis mūsų paskirs savo energiją tam, kad būtų sukurta ilgalaikė socialinė infrastruktūra, padėsianti sutelkti žmoniją“, – rašė M.Zuckerbergas. „Visų atsakymų į šiuos klausimus „Facebook“ nepateiks, bet aš tikiu, kad galime atlikti tam tikrą vaidmenį“, – pridūrė jis. M. Zuckerbergas pastaraisiais mėnesiais demonstravo daug aktyvesnę pilietinę poziciją. 2015-aisiais jis paskelbė, kad jis ir jo žmona Priscilla Chan ketina ilgainiui atsisakyti 99 proc. savo kompanijos akcijų, kurių vertė siekia 45 mlrd. dolerių (per 42 mlrd. eurų) ir paaukoti šias lėšas veiklai, turinčiai skatinti visuomenės gerovę. Praėjusiais metais P. Chan ir M. Zuckerbergo iniciatyva per artimiausią dešimtmetį pažadėjo paaukoti 3 mlrd. dolerių (2,8 mlrd. eurų) tyrimams, kurie padėtų išgydyti visas ligas.