NASA pavadino tuos projektus „Lucy“ ir „Psyche“ ir tikisi pradėti juos atitinkamai 2021 ir 2023 metais. NASA nori daugiau sužinoti apie procesus, vykusius praėjus beveik 10 mln. metų po Saulės įsižiebimo. Misijos „Lucy“ pavadinimas susijęs su senovinių hominidų atstove australopiteke Lucy, kurios suakmenėjusių griaučių liekanos 1974 metais buvo rastos Etiopijoje. Per šią misiją kibernetinis zondas bus išsiųstas tirti vadinamųjų Jupiterio Trojos grupės asteroidų. Manoma, kad šie asterodai yra žymiai ankstesnio Saulės sistemos istorijos raidos laikotarpio liekanos. „Tai yra unikali galimybė“, – sakė pagrindinis misijos „Lucy“ tyrėjas Haroldas Levisonas. „Kadangi Trojėnai yra pirmapradės medžiagos, iš kurios susiformavo išorinės planetos, liekanos, juose esama svarbių detalių, leidžiančių iššifruoti Saulės sistemos istoriją. „Lucy“, kaip ir rasti hominido fosilijos, kurių garbei pavadinta ši misija, padarys revoliuciją supratime apie mūsų kilmę“, – sakė jis. Per misiją „Psyche“ bus siekiama ištirti didžiulį, vienintelį tokį metalinį asteroidą, vadinamą „16 Psyche“. Šis dangaus kūnas skrieja maždaug tris kartus toliau nuo Saulės negu Žemė. Dauguma asteroidų būna uoliniai ar lediniai, bet šį, kaip manoma, daugiausiai sudaro geležis ir nikelis. Šių elementų taip pat gausu Žemės branduolyje. NASA teigimu, mokslininkai svarsto galimybę, kad „Psyche“ gali būti atviras maždaug Marso dydžio ankstyvosios planetos branduolys, numetęs išorinius uolinius sluoksnius per smarkius susidūrimus prieš kelis milijardus metų. Ši misija padės mokslininkams sužinoti, kaip planetų ir kitų dangaus kūnų raidos pradžioje susidarė atskiri sluoksniai, tokie kaip branduolys, mantija ir pluta. „Tai – galimybė atrasti naują pasaulio tipą – sukurtą ne iš akmens ar ledo, o iš metalo“, – sakė pagrindinė misijos „Psyche“ tyrėja Lindy Elkins-Tanton (Lindi Elkins-Tanton) iš Arizonos universiteto koledžo Tempi mieste. „16 Psyche“ yra vienintelis toks žinomas objektas Saulės sistemoje, ir tai yra vienintelis būdas žmonėms pamatyti branduolį. Sužinome apie (planetų) gelmes lankydamiesi tolimajame kosmose“, – sakė ji.