Prancūzijos kosmoso programos medicinos institutas ieško žmonių, jeigu galima taip įvardyti, svajonių darbui, skelbia „The Guardian“. Nejaugi nenorėtume praleisti 60 dienų begulėdami ant nugaros ir nieko neveikdami, kol mokslininkai tirs mikrogravitacijos poveikį organizmui? Kosmoso medicinos ir fiziologijos instituto mokslininkams šis tyrimas itin svarbus. 24 visus reikalavimus atitinkantys kandidatai – puikios fizinės formos sveiki 20-45 metų nerūkantys, alergijų neturintys ir į kūno masės indekso amplitudę nuo 22 iki 27 patenkantys vyrai – prieš 2 mėnesiams atguldami į lovą turės atlaikyti net 2 savaičių tyrimų maratoną. „Šio tyrimo idėja labai paprasta – atkurti nesvarumo būklę, esančią Tarptautinėje kosminėje stotyje“, – „20 Minutes“ sako eksperimento koordinatorius mokslų daktaras Arnaudas Beckas. „Per pirmąsias dvi savaites mūsų mokslininkai atliks daugybę tyrimų ir matavimų, tai teks patirti visiems savanoriams. Tada jų lauks 60 dienų laikotarpis, kurį jie turės praleisti lovoje. Maža smulkmena – jų galva bus mažiau nei šešiais laipsniais palenkta žemyn“, – pasakoja A. Beckas. Viskas dėl mokslo, sako eksperimento kuratorius ir perspėja, kad iš tikrųjų šis darbas yra žymiai sunkesnis nei gali pasirodyti iš pradžių, o tie, kurie bandys dalyvauti atrankoje, turi žinoti, kad šioje ypatingoje lovoje teks ir valgyti, ir praustis, ir atlikti gamtinius reikalus. „Pagrindinė taisyklė labai paprasta – visą laiką bent vienas petys turi liestis su lova ar jos rėmu“, – sako A. Beckas. Paskutinės dvi savaitės bus skirtos „atgauti jėgas“, bus atliekami tyrimai, kurių metu bus nustatinėjamos dviejų mėnesių horizontalioje padėtyje pasekmės. A.Beckas sako, kad eksperimentas skirtas ištirti ilgalaikės nesvarumo būklės padarinius žmogaus organizmui ir rasti būdų, kaip veiksmingai juos neutralizuoti. „Tam tikromis sąlygomis širdies ir kraujagyslių sistemai padaroma žala, ji nebegali dirbti taip, kaip seniau“, – sako eksperimento kuratorius. Kaip ir ilgą laiką kosmose dirbantys astronautai, savanoriai greičiausiai praras bent dalį raumeninės masės apatinėje kūno dalyje, jiems bus sunku stovėti ir vaikščioti. 