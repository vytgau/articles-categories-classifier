Pasak Kibernetinio saugumo ir telekomunikacijų tarnybos direktoriaus Dariaus Adomaičio, nors kibernetinio saugumo situacija Lietuvoje gerėja, nemažai įstaigų ar įmonių darbuotojų vis dar neatsargiai naudojasi internetu. Antrosios Lietuvoje nacionalinės kibernetinio saugumo pratybos „Kibernetinis skydas 2017“ prasidėjo procedūrine pratybų dalimi Vilniuje, kurioje už kibernetinį saugumą atsakingų valstybės ir verslo institucijų padalinių atstovai pirmą kartą praktiškai išbando Nacionalinio kibernetinio saugumo centro sukurtą kibernetinių incidentų valdymo platformą. „Vienas svarbiausių pirmosios pratybų dalies tikslų yra patikrinti kibernetinių incidentų valdymui sukurtą kibernetinio saugumo informacijos tinklą, kuris veikia kaip duomenų mainų ir kontaktų platformą“, – sakė pratybų „Kibernetinis skydas 2017“ vadovas pulkininkas D. Adomaitis. Pasak plk. D. Adomaičio, kibernetinio saugumo informacinis tinklas buvo testuojamas nuo šių metų pavasario, o valstybės informacinių išteklių ir ypatingos svarbos informacinės infrastruktūros valdytojai juo galės pradėti naudotis po pratybų. Iš viso per tris dienas vyksiančias pratybas kibernetinio saugumo procedūras tikrins ir kibernetinius incidentus atremti treniruosis per 200 vadovų ir kibernetinio saugumo specialistų lygmens dalyvių iš daugiau nei 50 Lietuvos valstybės institucijų ir įmonių. Techninė pratybų dalis vyks spalio 3–4 d., jos metu į 15 komandų suskirstyti institucijų ir įmonių kibernetinio saugumo specialistai pagal pratybų scenarijų treniruosis suvaldyti ir atremti kibernetines atakas nukreiptas prieš ypatingos svarbos IT sistemas ir tinklus ir užtikrinti jų teikiamų paslaugų funkcionavimą. Treniruojamos komandos veiks iš mokymų vietų Vilniuje, Kaune ir ir kituose Lietuvos miestuose. Pratybų metu kibernetinių incidentų prevencija, jų aptikimas ir valdymas vykdomas vadovaujantis patvirtintais nacionaliniu kibernetinių incidentų valdymo planu ir organizaciniais ir techniniais kibernetinio saugumo reikalavimais.