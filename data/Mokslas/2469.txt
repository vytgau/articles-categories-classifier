Los Andžele oficialiai startuoja viena didžiausių pasaulyje elektronikos ir pramogų paroda „E3“, o jos išvakarėse kompanija „Microsoft“ pagaliau pristatė naujausią „Xbox“ serijos žaidimų konsolę, pavadintą „Xbox One X“. Ji bus pradėta pardavinėti lapkritį ir kainuos mažiausiai 500 eurų. „Microsoft“ vadovai, neslėpdami pasididžiavimo, pareiškė, kad tai bus pats galingiausias žaidimų kompiuteris pasaulyje. Jis leis rodyti vaizdo žaidimus ir filmus ypač aukšta 4K rezoliucija ir darys tai 60-ies kadrų per sekundę režimu. Kita vertus, vaizdo žaidimų ekspertai „Microsoft“ prezentacijoje pasigedo nors kokių nors užuominų apie virtualios realybės panaudojimą. Pernai kai „Microsoft“ pristatė naujos konsolės projektą, buvo manoma, kad visa jos galia bus reikalinga virtualios realybės akiniams, bet apie tai pristatyme nebuvo pasakyta nė žodžio. Taigi „Xbox One X“ iš tikrųjų bus maždaug trečdaliu galingesnis už galingiausią „Sony“ konsolę – „Playstation 4 Pro“, bet japonai jau gaminą taip pat 4K vaizdą rodančią konsolę nuo praeito lapkričio, be to, jie jau pardavė daugiau kaip milijoną virtualios realybės akinių. 