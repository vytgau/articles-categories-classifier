Sirijos Afrino prieigose nuo užsitęsusių mūšių smarkiai nukentėjo architektūros paminklai. Susirėmimai šiame rajone prasidėjo 2018 metų sausį, kai Turkija paskelbė pradedanti operaciją „Alyvmedžio šakelė“. Jos taikiniu tapo kurdų ginkluotos formuotės, kurias Ankara laiko teroristinėmis. Per kelis mėnesius Turkijos pajėgoms pavyko užimti didelę dalį teritorijos, įskaitant ir patį Afrino miestą. Per karinius veiksmus buvo sugriauta daugybė senovinių paminklų, pavyzdžiui, romėnų amfiteatras ir to paties laikmečio šventykla. Daugelis žmonių dėl šių sugriovimų kaltina Sirijos demokratinių pajėgų kovotojus. „Šie du tiltai už mūsų buvo statyti dar pirmame amžiuje prieš Kristaus gimimą. Tai vertingas istorinis palikimas. Tačiau Sirijos demokratinių pajėgų kovotojus tai mažai jaudino. Jie naudojosi šiais tiltais per susirėmimus ir dėjo čia minas, kad juos sunaikintų“, - sakė istorikas Muhamedas Al Dahiras. Beje, Sirijos vyriausybės teigimu, Turkijos padaliniai taip pat nesirūpino istorinio paveldo išsaugojimu: nuo artilerijos smūgių rimtai nukentėjo Ain Dara – seniausia šventykla šios arabų respublikos teritorijoje.