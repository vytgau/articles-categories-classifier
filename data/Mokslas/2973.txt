Galinga nešančioji raketa „Atlas“ su „Cygnus“ tipo laivu „S.S. John Glenn“ pakilo į dangų lygiai taip kaip prieš 55 metus į kosminę misiją leidosi J.Glennas. Raketa „Atlas“ ir ant jos viršaus įtaisytas „S.S. John Glenn“ su kroviniu be žmonių pajudėjo nuo platformos 11 val. 11 min. vietos (18 val. 11 min. Lietuvos) laiku. Neilgai trukus, „Cygnus“ sėkmingai atsiskyrė nuo nešančiosios raketos ir nuskriejo orbita aplink Žemę. Po J.Glenno mirties gruodį NASA kosminio laivyno firma „Orbital ATK“ paprašė velionio našlės Annie leidimo pavadinti vieną kosminį laivą šio legendinio astronauto vardu. J. Glennas, būdamas aparato „Mercury 7“ astronautu, tapo pirmuoju amerikiečiu, apskriejusiu Žemę kosmine orbita 1962 metais. Vėliau į orbitą jis dar kilo 1998 metais erdvėlaiviu „Discovery“, būdamas 77-erių; jis yra seniausias pasaulyje kosmose pabuvojęs žmogus.  J. Glennas palaidotas Arlingtono nacionalinėse kapinėse prieš dvi savaites. Komercinis krovininis laivas „S.S. John Glenn“ į TKS gabena apie pusketvirtos tonos maisto, įrangos, tyrimams reikalingų medžiagų. Stotį jis turėtų pasiekti šeštadienį, praėjus dviem dienoms po naujų astronautų atvykimo. „Didelė dovana Johnui, kad jo vardas vėl tiesiogiai minimas orbitoje“, – sakė buvęs astronautas Frankas Culbertsonas, dabar vadovaująs „Orbital ATK“ erdvės sistemų grupei. Erdvėlaivis į TKS gabena ne tik atsargas, bet ir plakatą, kuriame pavaizduotas oranžinį kosminį kostiumą vilkintis J.Glennas. Būtent šį vaizdą pirmiausia pamatys TKS įgula, atidariusi atvykusio laivo liuką. Į TKS atkeliaus ir J.Glenno artimiesiems atmintinų daiktų.