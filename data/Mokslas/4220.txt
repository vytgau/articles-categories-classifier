Dar 2010-aisiais metais užgesusio vulkano Idunn aplinkoje užfiksuotas ryškesnis infraraudonasis švytėjimas, t. y. nustatyta, kad ta vieta yra šiltesnė nei aplinkinės. Tą būtų galima paaiškinti nesenu lavos ištekėjimu, nes ta lava dar galėtų būti šilta. Dabar nauju modeliavimu nustatyta, kad rytiniame ugnikalnio šlaite yra net ne vienas, o keli sustingę lavos srautai. Jų amžiaus šiais modeliais nustatyti nepavyko, bet ankstesniais duomenimis, jis gali būti mažesnis nei pustrečio milijono metų – labai nedaug, palyginus su daugiau nei keturis milijardus metų siekiančiu Veneros amžiumi. Šiuo metu Saulės sistemoje vulkanizmas žinomas tik Žemėje, kurioje vyksta plokščių tektoninis judėjimas, ir Jupiterio palydove Ijo, kurį tampo Jupiterio gravitacija. Bet Veneroje nėra nei tektoninių plokščių, nei stiprių potvyninių jėgų, tad vulkanizmo buvimas atrodo gana netikėtas. Tyrimo rezultatai pristatyti Amerikos astronomų sąjungos Planetų mokslo skyriaus konferencijoje.