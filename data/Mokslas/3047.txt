Ši siunta – dalis pastangų užtikrinti maisto įvairovę ateinančioms kartoms. Naujausioje siuntoje buvo ir dalis sėklų iš Sirijos, kuri prieš 2-jus metus buvo priversta dėl karo prašyti sėklų iš Svalbardo saugyklos, kad galėtų tęsti dalyvavimą Artimųjų Rytų žemės ūkio veislininkystės programoje, rašė wired.co.uk. „Tai rodo, kad, nepaisant politinių ir ekonominių skirtumų kitose srityse, kolektyvinės pastangos išsaugoti augalų įvairovę ir užtikrinti pasaulinį maisto tiekimą ateičiai išlieka labai tvirtos“, – sakė „Crop Trust“ vykdomoji direktorė Marie Haga. Svalbardo saugykloje saugoma daugybė augalų sėklų, siekiant užtikrinti maisto saugumą Žemėje. Šis neįtikėtinas statinys yra 130 metrų gylyje kalne ir buvo įrengtas siekiant apsaugoti augalų sėklas nuo branduolinio karo ar ligų. Tad nenuostabu, kad ši vieta liaudyje vadinama Paskutinio teismo dienos saugykla. Pastaroji 50 tūkst. sėklų siunta yra didžiausia čia atvykusi siunta nuo 2008 metų, kai buvo įrengta ši saugykla, esanti už 800 mylių nuo Šiaurės ašigalio Norvegijai priklausančio Svalbardo saloje. Čia saugomi ir genetiniai duomenys sėklų, kurios saugomos dar 1700-yje bankų visame pasaulyje, rašė portalas news.com.au. Nepaisant to, kad saugyklos statybas finansavo Norvegija, ją valdo tarptautinė organizacija „Crop Trust“. Šioje saugykloje kiekvienai šaliai skirta vieta, kur saugomos joms būdingų augalų sėklos. Naujausioje sėklų siuntoje buvo sėklų iš tokių šalių, kai Beninas, Indija, Pakistanas, Libanas, Marokas, Nyderlandai, Jungtinės Valstijos, Bosnija ir Hercogovina, Baltarusija ir Didžioji Britanija. Šiuo metu saugykloje saugojamas beveik vienas milijonas įvairių augalų sėklų iš beveik visų pasaulio šalių, net Šiaurės Korėjos. Tačiau nepaisant didžiulio sėklų skaičiaus, saugykloje dar yra daug vietos. „Sėklų saugykloje gali tilpti 4,5 mln. rūšių sėklų. Vienai rūšiai tenka vidutiniškai 500 seklų, tad maksimali talpa – 2,5 mlrd. sėklų“, – nurodoma „Crop Trust“ interneto svetainėje.  Siekiant užkirsti kelia užsiteršimui, sėklų pavyzdžiai atkeliauja į salą didelėse dėžėse, kurios yra skenuojamos rentgeno spinduliais, siekiant įsitikinti, kad turinys yra saugus. Sėklos taip pat griežtai saugomos: saugykloje įrengtos penkios durys su kodinėmis spintomis, kurias gali atidaryti tik keli žmonės pasaulyje. Be to, saugykla atidaroma tik 3-4 kartus per metus, kad į ją būtų įvežamos sėklos. Optimalios sėklų saugojimo sąlygos – trisluoksnės folijos pakuotės ir 18 laipsnių šalčio temperatūra. Laimei, temperatūrines sąlygas galima pasiekti ir be elektros energijos. Jas užtikrina amžinasis įšalas ir stora uoliena.