Nors skeptikai juokiasi iš radinį analizuojančių ir save nežemiškos gyvybės ekspertais laikančių „mokslininkų“, radinys bus išsiųstas į JAV radiometriniam datavimui ir DNR ekspertizei. Jau vien pats faktas, kad nežemiškos gyvybės ekspertai ryžosi nepriklausomam mokslininkų įvertinimui patikėti tokį vertingą radinį, rodo, kad jie yra užtikrinti, kad rankos skeletas yra tikras. Neretai pasitaiko, kad įvairūs žmonės klastoja nežemiškos gyvybės pėdsakus, siekdami populiarumo ir pinigų, tačiau tais atvejais jie tikrų mokslininkų neprisileidžia nė iš tolo – juk jie iš karto suvoktų apgaulę ir gipsiniams ar vaškiniams modeliams tektų keliauti į šiukšlinę. Šis neaiškios kilmės plaštakos fragmentas buvo aptiktas Kuske, viename Peru mieste. Nors tyrinėtojai nenori atskleisti konkrečios vietos, teigiama, kad kaulai buvo rasti viename iš vietovėje esančių požeminių urvų. Savamoksliai ateivių medžiotojai iš karto „nustatė“, kad tai neva yra arba didžiulio žmogaus, arba ateivio plaštakos kaulai, tačiau vėliau buvo nuspręsta, kad radinyje yra per daug mažų kaulelių, kad ranka kada nors būtų priklausiusi žmogui. Daktaras Edsonas Salazaras ėmėsi analizuoti radinį. Jis, beje, tokius radinius analizuoja dažnai, pateikdamas savo įžvalgas, kodėl liekanos būtinai priklausė nežemiškos gyvybės formoms. Mokslininkas darbo vietoje buvo nufilmuotas, aiškinantis, kaip atrodė ir veikė ranka. Žinoma, žmonės nėra tokie patiklūs, kaip gali pasirodyti, todėl šis radinys ir jo analizė susilaukė nemažai pašaipų. Nepadėjo ir tvirtinimai, kad buvo atlikta analizė, kuri patvirtino, kad kaulai iš tiesų kažkada priklausė gyvam organizmui. Nors, kol nepriklausoma ir rimta mokslo įstaiga nepatvirtino radinio autentiškumo, tikėti radinio autentiškumu neverta. Juolab, kad panašūs burbulai pučiami jau ne pirmą kartą, o vėliau subliūkšta kai nėra pateikiama jokių tikrų įrodymų.