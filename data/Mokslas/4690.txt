Kaip tvirtina JAV žiniasklaidos priemonė, tai didelis smūgis „Samsung“ kompanijai, nes šie telefonai išleisti ir pristatyti tik prieš mėnesį. CNN teigia, kad „Samsung“ atstovai patvirtino, kad telefono baterija yra brokuota ir kad kompanija stabdo pardavimus. „Samsung“ pakeis visus gautus „Galaxy Note 7“ naujais produktais nesvarbu, kada jie buvo parduoti. Panašu, kad tokių prietaisų pasaulyje šiuo metu gali būti apie 2,5 mln. Anksčiau Pietų Korėjos naujienų agentūra „Yonhap“ yra skelbusi, kad pasaulyje atsirado penki vartotojai, pranešę apie telefonų sprogimus. „Samsung“ tvirtina, kad tokių atvejų buvo 35. Telekomunikacijų bendrovė „Omnitel“ pranešė, kad rūpindamasi savo klientų saugumu, ji sustabdė „Galaxy Note 7“ pardavimą po netikėtų pranešimų apie galimą baterijų keliamą pavojų. „Apgailestaujame dėl nepatogumų, tačiau telefonus klientams perduosime tik tuomet, kai būsime 100 procentų tikri, jog jie yra visiškai saugūs. Šiuo metu laukiame atskiro „Samsung“ patvirtinimo apie išspręstas technines problemas ir suteikiamas saugumo garantijas. Mes informuosime visus klientus, užsisakiusius „Samsung Galaxy Note 7“ išankstinės prekybos metu, kada jais vėl pradėsime prekiauti. Jei klientai pageidauja, jiems grąžinsime pinigus už išankstinius užsakymus arba grąžinus jau parduotą „Samsung“ įrangą", - teigiama „Omnitel“ pranešime. „Tele2“ korporatyvinės komunikacijos vadovas Andrius Baranauskas ketvirtadienį vakare patvirtino, kad kompanija sustabdė „Samsung Galaxy Note 7“ pristatymą visiems iš anksto užsisakiusiems klientams. Jis teigė, kad nukeliama ir planuojama prekybos pradžios salonuose data. A. Baranauskas atsiprašė klientų, kurie užsisakė ir laukė naujųjų telefonų. Pristatymą atnaujinti ir prekybą salonuose pradėti bendrovė planuoja ne anksčiau nei po 3 savaičių. Jis patvirtino, kad iki tol „Samsung“ pakeis visų jau atvežtų ir dar vežamų telefonų baterijas naujomis. „Samsung“ atstovai Lietuvoje teigia, kad siekiant išsiaiškinti apie praneštus „Galaxy Note7“ incidentus, vykdytas nuodugnus tyrimas, kurio metu paaiškėjo, jog yra problemų su baterijos elementu. „Pasauliniu mastu, šiuo metu (iki rugsėjo 1 d.) buvo užfiksuokti 35 tokie atvejai, Baltijos šalyse neužfiksuotas nė vienas atvejis. Svarbu pabrėžti, jog nei vienas žmogus nenukentėjo. Kartu su savo tiekėjais kruopščiai tiriame galimai pažeistas baterijas, kurios jau yra rinkoje. Tam, kad užtikrintume vartotojų saugumą, kuris yra absoliutus bendrovės prioritetas, „Galaxy Note7“ pardavimai yra stabdomi“, – rašoma pranešime. „Aukšti saugumo reikalavimai mums yra svarbiausias prioritetas, todėl šie incidentai yra vertinami nepaprastai rimtai. „Galaxy Note7“ siuntos yra laikinai stabdomos papildomam kokybės užtikrinimo tyrimui. Telefono pristatymas Baltijos šalyse nukeliamas spalio mėnesiui. Naują pristatymo dieną Lietuvoje paskelbsime iškart, kai galėsime“, – komentuoja „Samsung Electronics Baltics“ vadovas Lietuvoje Simonas Skupas. Visi klientai, kurie jau įsigijo „Galaxy Note7“, iš „Samsung Electronics“ per ateinančias savaites gaus naujus įrenginius. Vartotojai, turintys dvejonių dėl „Galaxy Note7“ saugumo, telefonus taip pat galės ištirti klientų techninio aptarnavimo centruose. „Suprantame, jog dabartinė situacija sukelia nepatogumų, tačiau savo vartotojams siekiame tiekti tik aukščiausios kokybės produktus. Glaudžiai bendradarbiaujame su partneriais, kad įsigytus prietaisus į naujus, klientai galėtų pasikeiti greitai ir paprastai“, – aiškina S. Skupas. Jau pristatytų įrenginių kiekis Baltijos šalyse nėra didelis, palyginus su visu išankstinių užsakymų kiekiu. Telefonų pristatymas išankstiniams užsakymams šiuo metu yra atidėtas. Nauja pristatymo data bus paskelbta kaip galima greičiau. Savo užsakymo dar negavę pirkėjai galės rinktis – laukti pristatymo arba atgauti įmoką. Bendrovė prašo būti kantriems ir laukti tolimesnės informacijos. Antrąjį šių metų ketvirtį kompanija tapo didžiausia pasaulyje išmaniųjų telefonų pardavėja, tvirtina tyrimų bendrovė „IDC“ (jos rinkos dalis yra 22 proc., „Apple“ – 12 proc.). Teigta, kad tokius pat augimo tempus kompanija turėtų išlaikyti ir vėlesniais ketvirtčiais, rašo CNN. „Samsung“ puikių rezultatų pasauliniu mastu pasiekė pristačiusi „Galaxy S7“. Buvo tikima, kad ir „Galaxy Note 7“ padės kompanijai auginti pardavimus ir didinti naudotojų skaičių.