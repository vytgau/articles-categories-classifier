JAV informacinių technologijų milžinė trečiąjį finansinių metų ketvirtį pardavė 40,4 mln. „iPhone“ išmaniųjų telefonų, kiek daugiau nei prognozavo analitikai – 40,02 mln. Pasak „Apple“ generalinio direktoriaus Timo Kuko, rezultatai parodė „stipresnį klientų susidomėjimą... nei tikėjomės“. Bendrovės prognozėmis, pardavimai ketvirtąjį finansinių metų ketvirtį ir vėl sumažės. „Apple“ „iPhone“ išmaniųjų telefonų paklausos augimas lėtėja nuo antrojo ketvirčio, kai „iPhone“ pardavimai sumažėjo pirmą kartą nuo 2007 metų. „iPhone“ pardavimai sudaro apie du trečdalius visų „Apple“ produktų pardavimų. Dėl sulėtėjusių „iPhone“ pardavimų bendrovės grynasis pelnas per tris mėnesius iki birželio 25 dienos sumažėjo 27 proc., iki 7,8 mlrd. dolerių, o pajamos smuko 14,6 proc. iki 42,36 mlrd. dolerių. „Apple“ produktų pardavimai Kinijoje, Honkonge ir Taivane sumažėjo 33,1 proc. Pasak pačios bendrovės, tokius rezultatus lėmė ekonominis neapibrėžtumas, be to, pastaruoju metu vartotojai rečiau atnaujina savo išmaniuosius telefonus.