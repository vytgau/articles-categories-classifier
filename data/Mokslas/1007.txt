Martinas Fordas, amerikietis autorius, DI ekspertas, teigia, kad robotai ateityje atims visų žmonių darbus. Dėl to mes turėtume džiaugtis, nes daugiau laiko turėsime tam, kas daro mus laimingais. Aišku, tai kelia klausimų dėl galios pusiausvyros ir ekonominių pokyčių, tačiau perėjimas prie robotų eros, atrodo, dabar yra ne tik natūrali mūsų civilizacijos evoliucija, bet ir neišvengiama ateitis. Fordas teigia, kad ilgiausiai savo darbus išsaugos slaugės (bet ne gydytojai), elektrikai ir santechnikai. Elektriko ir santechniko darbas reikalauja gero rankų valdymo, lankstumo ir gebėjimo dirbti netobuloje aplinkoje. Prieš šiuos specialistus dirbę žmonės galėjo padaryti klaidų, kartais reikia netradicinių sprendimo būdų, tenka dirbti su itin mažais įrankiais sunkiai pasiekiamose vietose. Na, o slaugių darbas išliks dėl reikalingos empatijos ir bendravimo su pacientais įgūdžių. Aišku, visada norisi turėti teigiamą ateities įvaizdį, tačiau robotų perversmas nebūtinai bus teigiamas. Iš pradžių daug žmonių atsidurs ant bedarbystės slenksčio, kuomet ekonomika dar nebus prisitaikiusi. Tai yra, žmonės turės pritaikyti savo gyvenimo būdą prie naujų taisyklių. Žmonėms vis tiek bus reikalingi pinigai, o iš kur jų reikės gauti, jei darbo nebus? Galima numanyti, kad įvyks ekonominių resursų perskirstymas, tačiau tikrai ne iš karto. Pats Fordas taip pat teigia, kad lūžis nebus malonus, net jei ir po to žmonės sugebės prisitaikyti. Apie tai ne kartą kalbėjo ir Elonas Muskas. Jo manymu, dirbtinio intelekto reglamentavimas turi būti griežtesnis, nes šias technologijas galima panaudoti labai įvairiai. Jas nesunkiai galima pritaikyti blogiems tikslams ir net susidorojimui su priešais. Tie, kurie valdys robotikos pramonę ir turės DI monopolį, valdys pasaulį ir niekas dėl to negalės nieko padaryti. Ateis laikas pamiršti demokratiją? Vis dėlto, elektrikai, santechnikai ir slaugės neturės laiko džiaugtis. Nors jų darbai ir išliks ilgiausiai, vėliau ateis laikas ir jiems. Tikriausiai, naujos santechnikos ir elektros tinklų sistemos bus pritaikytos robotų darbui, o ateities DI sistemos išmoks suteikti ir emocinę paramą. Laukia sudėtingi laikai su pažadėta šviesa už jų, bet kaip išgyventi šį lūžį?