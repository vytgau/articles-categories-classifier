Ką tik lazerinis ginklas buvo išbandytas „Apache“ sraigtasparniu ir bandymas buvo sėkmingas. „Apache“ pasivijo bepilotį orlaivį, į jį nusitaikė ir panaudojo „Raytheon“ gaminamą lazerinį ginklą. Tai – pirmasis toks bandymas su sraigtasparniu, skrendant įvairiais skrydžio režimais. Taikinys buvo numuštas iš maždaug 1,5 km atstumo. Buvo panaudota elektro-optinė taikymo sistema, naudojanti infraraudonųjų spindulių jutiklį. Bandymą stebėję žmonės teigia, kad ginklas suveikė tobulai – priešui nebuvo jokių galimybių išsisukti. Daugelis mano, kad lezeriniai ginklai yra tarsi brangus JAV kariuomenės žaislas. Kodėl reikėtų šaudyti lazeriu, jei būtų galima paleisti raketą su šilumos davikliu? Teorija labai paprasta – lazerinis ginklas yra visiškai tylus, todėl priešui yra visiškai nepastebimas. Lazerio spindulio, galima sakyti, neveikia žemės trauka ar vėjas, jis šauna visiškai tiesia linija. Todėl jo nutaikymas yra kur kas tikslesnis, nors tam ir reikia pakankamai kokybiškos įrangos. Išsisukti nuo spindulio, kurio nei pamatyti, nei išgirsti neįmanoma, yra beveik neįmanoma. Galiausiai, nereikėtų lazerinių ginklų laikyti labai brangiais – iš tikrųjų jais bus bandoma sutaupyti. Kaip atrodo prie sraigtasparnio pritvirtintas „Raytheon“ lazerinis ginklas - video siužete.  „Apache“ sraigtasparnis naudoja 30 mm kulkosvaidį ir „AGM-114 Hellfire“ – pastarosios kainuoja apie 110 tūkstančių dolerių už vienetą. Tai – didžiulės išlaidos vieno taikinio pašalinimui. Lazerinis ginklas, nors ir pats kainuoja nemažai, niekada nepritrūksta amunicijos. Todėl, pasak ekspertų, jis yra pigesnė alternatyva ir kulkosvaidžiui ir „Hellfire“ raketoms. Taigi, tai ginklas be jokių trūkumų? Ne visai. „Apache“ sraigtasparnio išbandytas lazeris eikvoja labai daug energijos. Jau dabar galvojama, kaip tai išspręsti. Didesnė problema yra ta, kad ore esančios dulkės ir dūmai lazerio spindulį stabdo labai efektyviai – ginklas, kuris negali gerai veikti dulkėse nėra geras. Tačiau JAV kariuomenė vis tiek stengsis tobulinti ir naudoti lazerinius ginklus jau netrukus. „USS Ponce“ karinis laivas 30 kW lazeriu yra ginkluotas jau nuo 2014 metų. Jau svarstoma apie lazerinių ginklų diegimą ir didesniuose lėktuvuose, tokiuose kaip AC-130J ar B-52. Akivaizdu, kad ateityje šie tyrimai ir bandymai tik tęsis, kol bus sukurti efektyvūs, visomis oro sąlygomis veikiantys lazeriniai ginklai. 