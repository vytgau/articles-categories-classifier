Naujų modelių atėjimas šią situaciją tik pasunkins, o kiti gamintojai jau lipa ant kulnų. Visų šių įvykių šviesoje Elonas Muskas ryžosi netikėtam žingsniui – spalį atleido net 2 proc. „Tesla“ darbuotojų. Dabar jie ruošia skundus ir drąsiai kalba apie gamykloje patirtus sunkumus. Taigi, spalį „Tesla“ atleido 700 darbuotojų. Masinis atleidimas nebuvo plačiai nušviestas žiniasklaidoje ir tik šį mėnesį kompanijos vadovas Muskas jį paminėjo akcininkų susirinkime. Jis nieko konkretaus nepasakė, bet teigė, kad šie žmonės neprisitaikė prie augančių įmonės kokybės standartų. Didžiulis atleistųjų skaičius verslo peripetijas išmanantiems žmonėms pasirodė ne tik keistas, bet ir pavojingas – jie gali susiburti ir pradėti atskleidinėti „Tesla“ komercines paslaptis ar į viešumą traukti kitą purvą. Tai dabar ir prasideda. Daugybė darbuotojų teigia, kad jie buvo verčiami išeiti. Už pasitraukimą ir parašą sutartyje, kad jie nekalbės, buvo siūloma nebloga išeitinė kompensacija. Tačiau su tuo sutiko ne visi. Kadangi Muskas neatsakė, kokių reikalavimų šie žmonės staiga nebeatitiko, jis paliko vietą diskusijoms ir gandams. Atleistieji dabar teigia, kad su jais taip pasielgta dėl aktyvaus dalyvavimo profsąjungos veikloje. Burdamiesi jie piktinosi neadekvačiu atlygiu ir pavojingomis darbo sąlygomis. Apie prastus saugumo standartus kalbama jau kurį laiką, apie juos liudija ir ne vienas įvykęs incidentas, per kuriuos buvo sužeisti darbuotojai. Pora pareiškimų teisme taip pat teigia, kad atleidimui atrinkti darbuotojai buvo atrinkti pagal rasę ir seksualinę orientaciją. Tai dar reikės įrodyti ir, žinoma, tai padaryti bus kur kas sunkiau, nei parodyti dokumentus, kuriais Muskas bandė užtildyti atleistuosius. Bet kuriuo atveju, tai turėtų pakenkti „Tesla“ reputacijai. Bet ar tikrai pakenks? „Tesla“ kasdien sulaukia gausybės prašymų įsidarbinti. Taip, atrodo, kad bėdų dėl saugumo tikrai yra, o pati atleidimo banga buvo netikėta ir šokiruojanti, tačiau kompanijos įvaizdis jaunų žmonių akyse yra labai teigiamas. Prie to, tikriausiai, prisideda ir pranešimai apie kitose Musko įmonėse darbuotojams suteikiamus privalumus. Tai kas galėjo paskatinti „Tesla“ atsisakyti 700 darbuotojų? Jei atmestume kaltinimus dėl darbuotojų keliamų reikalavimų ir tikėtume Musko versija, galima spėti, kad stengiantis pagreitinti „Model 3“ gamybą buvo atleisti tie, kurie neatitiko reikalavimų, susijusių su greičiu arba tie, kurie neprisidėjo prie problemos sprendimo. Nors atleistųjų skaičius išties didžiulis, vietą užpildys žmonės atrinkti iš tos prašymų priimti į darbą gausybės. „Tesla“ turi iš ko rinktis, todėl beveik garantuotai prarastus darbuotojus galės pakeisti našesniais. O dabartinės problemos tikrai nėra menkos. Net ir pasirodęs vilkikas bei sportinis automobilis nebepritraukia tokio didžiulio dėmesio, nes ne visi tiki, kad šios mašinos „Tesla“ kompanijai yra pasiekiamos. Šį rugsėjį „Tesla“ paskelbė pagaminusi 260 „Model 3“ automobilių, kai tuo tarpu planas buvo surinkti 1500. Taigi, tie, kurie kadaise stovėjo eilėje, kad užsisakytų prieinamąją „Tesla“ mašiną, dabar turės laukti kur kas ilgiau nei planuota. Taip nutiko dėl sunkumų su tiekėjais ir neoptimizuotų gamybos linijų. Kitaip tariant, dėl „Tesla“ nepatyrimo automobilių pramonėje. Tai nuvilia ir investuotojus. Dar šiemet „Tesla“ akcijos pašoko į neregėtas aukštumas, o dabar yra šiek tiek smuktelėjusios (teisybės dėlei reikia pasakyti, kad akcijų kaina yra daugmaž stabili). Lapkritį pranešta, kad įmonės išlaidos pajamas viršijo rekordiškai daug – 619 milijonais dolerių. Taigi, laukto šoktelėjimo po vilkiko ir „Roadster“ pristatymo nebuvo. Viskas vėluoja, konkurentai vejasi, o įvaizdžiui smūgiuoja ir masinis atleidimas bei jo padariniai. Automobilių rinkos senbūviai tokiu atveju išleistų naują modelį ar koncepcinį automobilį, tačiau „Tesla“ tokių galimybių nebeturi. Taigi, telieka laukti stipraus „Model 3“ gamybos pagreitėjimo bei labai patenkintų pirkėjų, kitaip situacija gali būti prasta.