Tokių atvejų ypač padaugėja atšalus orams, o vidutinė žala siekia 200-300 eurų. BTA turto draudimo produktų vadovės Dalios Strazdienės teigimu, būtent telefonai sudaro apie 80 procentų visų išmaniųjų įrenginių žalos atvejų. „Telefonai skęsta voniose ir unitazuose, kliūna po mašinų ratais ar žmonių kojomis ir užvis dažniausiai tiesiog sudūžta išslydę iš rankų. Telefonai sudaro maždaug 80 proc. draustų išmaniųjų įrenginių žalos atvejų“, – teigia D. Strazdienė. Pasak specialistės, atšalus orams patariama telefonu nesinaudoti einant, esant reikalui, rekomenduojama užsukti į šiltą ir sausą patalpą. Paspaudus stipresniam šaltukui telefonų veikimas gali sutrikti, jie nebe taip jautriai reaguoja į lietimą, greičiau išsikrauna, todėl vengti skubėjimo pravers ir jums, ir pačiam įrenginiui. Taip pat BTA draudimo atstovė pataria telefonų nenešioti užpakalinėje kišenėje. „Jei internete paieškotumėte patarimų, kaip apsaugoti savo išmanųjį, kiekviename sąraše rastumėte tokį punktą. Paprasčiausia ir dažnai pasitaikanti sugedimo priežastis – jis iškrenta ant žemės sėdant ar stojant. Dar viena dėl to kylančių nelaimių priežastis – įkritimas į klozetą. Taip pat įmanoma sėdant ant kieto paviršiaus telefoną tiesiog sulaužyti ar net visiškai perlaužti“, – aiškina D. Strazdienė. Specialistės teigimu, telefonu nepatartina naudotis, esant tikimybei jį sušlapinti. „Tyrimai rodo, kad absoliučią daugumą išmaniųjų įrenginių sugadina suaugusieji, kurie tiesiog nenori paleisti telefono iš rankų. Todėl jie ir remontą darosi su telefonu kišenėje, ir vasaros metu į vandenį brenda nebijodami jo sušlapinti. Ir net dantis valydamiesi pasiima mobilųjį drauge. O juk faktą, kad nuo vandens neapsaugos joks dėklas, žino kiekvienas“, – teigia BTA draudimo bendrovės ekspertė. Draudimo ekspertė įvertino ir apsauginių dėklų svarbą. Būtent dėklas apsaugo telefoną nuo įbrėžimų ir sudužimų, tačiau dalis žmonių vis tiek jais nesinaudoja. „Telefonai iš rankų krinta beveik visiems. Laimei, dažniausiai tai nutinka namie, sėdint ant sofos ar gulint lovoje. Bet niekas negarantuoja, kad jis neiškris iš rankų ant grindų arba, dar blogiau, ant asfalto. Pasižvalgykite į aplinkinių telefonus – šiandien dauguma jau nešioja dėklus, nes matė, kas gali nutikti telefono ekranui“, – teigia draudimo specialistė.