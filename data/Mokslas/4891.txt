„Pirmiausia reikėtų paminėti reiškinį, kuris pasitaiko kartą per metus. Tai – garsusis perseidų meteorų lietus. [...] Be to, pro abu mūsų teleskopus labai smagu stebėti didžiąsias (arba ryškiąsias) planetas – Jupiterį, Saturną, Marsą“, – kalba astronomas. – Pone Kakarai, kada geriausia stebėti žvaigždes? Ar tą galima daryti visus mėnesius ir rugpjūtis nebūtinai geriausias? – Teisingai, išskyrus vieną detalę. Birželio antroje pusėje ir liepos pradžioje Lietuvoje būna baltosios (labai trumpos) naktys. Jos nelabai tinkamos stebėti žvaigždes. O iš tikrųjų rugpjūtis ypatingas tik tuo, kad dar atostogos, dar šilta. – Tai, kad naktimis žvaigždžių matome labai daug, galima pavadinti savotiška optine apgaule, nes jų nėra daugiau nei iš tikrųjų? – Turbūt taip. Be to, dieną žvaigždžių danguje būna daugiau. – O kas matoma ryškiausiai? Į ką atkreipti dėmesį šiomis naktimis? – Pirmiausia reikėtų paminėti retesnį reiškinį, kuris pasitaiko kartą per metus. Tai – garsusis perseidų meteorų lietus. Jis taip vadinamas, nes meteorų srautas tarytum ištrykšta iš Persėjo žvaigždyno. Maksimumas šį rugpjūtį prognozuojamas iš 11-osios į 12-osios naktį, tada žadama net 2–3 meteorai per minutę. Bet, žinoma, stebėti bus galima ir kitomis naktimis. Be to, pro abu mūsų teleskopus labai smagu stebėti didžiąsias (arba ryškiąsias) planetas – Jupiterį, Saturną, Marsą. Šį mėnesį jų padėtis nėra pati geriausia, nes vakariniame danguje po Saulės nusileidimo jos taip pat greitai leidžiasi. Pirmas leidžiasi Jupiteris, paskui – Marsas, vėliausiai – Saturnas. Taigi tie, kas nori stebėti šias planetas, turėtų registruotis į mūsų ekskursijų pirmąją nakties programą. – O ilgos eilės? – Trumpai galima pasakyti, kad norinčiųjų visada yra daugiau, negu mes galime priimti, nes erdvė prie teleskopų ir žmonių skaičius ribotas. Taigi kas pirmi užsiregistruoja, tie ir laimi. Žinoma, visada yra loterija – bus ta naktis giedra, ar nebus, bet čia nuo mūsų nebepriklauso. Tik tiek, kad mūsų gidai užsiregistravusius lankytojus perspėja, ar verta tą naktį važiuoti, ar neverta. – O prieš kiek laiko reikėtų registruotis? – Neturi reikšmės. Jeigu yra proga, galima ir tą pačią dieną užsiregistruoti. Bet, kuo anksčiau registruositės, tuos didesnė tikimybė, kad pateksite.