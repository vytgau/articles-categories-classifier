Europos kosminės programos darbinis arkliukas pakilo 18 val. 36 min. Grinvičo (20 val. 36 min. Lietuvos) laiku iš Kuru kosmodromo Prancūzijos Gvianoje. Po starto praėjus keturioms valandoms palydovai buvo paleisti skrieti numatytomis orbitomis. „Tai šeštas sėkmingas „Ariane 5“ paleidimas 2017 metais ir yra antroji misija šiais metais, surengta Europos Komisijai ir Europos kosmoso agentūrai (ESA). „Arianespace“ didžiuojasi užtikrinanti Europai patikimą ir nepriklausomą prieigą prie kosmoso“, – sakė bendrovės generalinis direktorius ir valdybos pirmininkas Stephane'as Israelis. Kiekvienas iš antradienį paleistų palydovų sveria po 715 kilogramų. Jie buvo iškelti į orbitą 23 tūkst. km aukštyje virš Žemės. Planuojama, kad iki 2020 metų „Galileo“ sistema bus baigta kurti ir turės iš viso 30 palydovų. Iš jų 24 bus veikiantys ir skries trijose orbitinėse plokštumose. Kiti bus atsarginiai, laikomi kosmose arba Žemėje. Jeigu viskas klosis kaip planuota, ši sistema Žemėje leis nustatyti buvimo vietą iki metro tikslumu. Jungtinių Valstijų GPS ir Rusijos GLONASS sistemų paklaida yra po kelis metrus. Be to, kitaip negu jos kariniai analogai, „Galileo“ yra kontroliuojama civilių institucijų ir laikoma Europai strategiškai svarbia sistema. Ji ne visu pajėgumu pradėjo pernai gruodį, bet kol kas „Galileo“ palydovų signalai silpni. Sistema buvo įjungta po 17 metų trukusių pasiruošimų, o jos biudžetas išaugo trigubai, palyginus su iš pradžių planuota projekto kaina. „Galileo“ yra finansuojama Europos Sąjungos ir jai priklauso. Už programos valdymą ir veiklos priežiūrą atsakinga Europos Komisija, bet infrastruktūros iškėlimas, projektavimas ir plėtra patikėta ESA. Europos Komisija liepą paskelbė, kad tyrėjai nustatė priežastį, lėmusią jau paleistų „Galileo“ palydovų atominių laikrodžių, kritiškai svarbių šios sistemos darbui, gedimus. Kiekviename „Galileo“ palydove yra po keturis itin tikslius atominius laikrodžius. Dviejuose iš jų naudojami rubidžio, o kituose dviejuose – vandenilio mazeriai. Kad palydovas veiktų, pakanka vieno veikiančio laikrodžio, kiti yra atsarginiai. Šiuo metu yra sugedę trys laikrodžiai su rubidžio ir šeši – su vandenilio mazeriais. Viename palydove yra sugedę du laikrodžiai. Atlikus tyrimą ESA padarė išvadą, kad rubidžio laikrodžiuose vienas brokuotas komponentas galėjo sukelti elektros trumpąjį jungimą, sakė Europos šaltiniai. Tyrimas taip pat atskleidė, kad vandenilio mazerių laikrodžius reikia reguliuoti ir atidžiai stebėti, pridūrė šaltiniai.