„Dragon“ nešanti raketa „Falcon 9“ turėtų startuoti 10 val. 1 min. vietos (17 val. 1 min. Lietuvos) laiku nuo Kanaveralo kyšulio aikštelės 39A, pastatytos JAV kosminės agentūros ankstyviesiems skrydžiams į Mėnulį 7-ame ir 8-ame dešimtmečiais. Be to, nuo jos taip pat kildavo amerikiečių erdvėlaiviai „Space Shuttle“, kol jų eksploatavimas buvo baigtas 2011 metais. „SpaceX“, vadovaujama milijardieriaus interneto verslininko Elono Musko, 2013 metais susitarė su NASA dėl šios aikštelės nuomos, įveikusi savo varžovę „Blue Origin“, įkurtą internetinės prekybos tinklo „Amazon“ steigėjo Jeffo Bezoso. Iki ateinančių metų, kol ši starto platforma bus visiškai pritaikyta skraidinti į kosmosą astronautus, „SpaceX“ turės išleisti daugiau kaip 100 mln. dolerių, kad pritaikytų ją šiuolaikiniams kosminiams skrydžiams, sakė bendrovės operacijų vadovė Gwynne Shotwell. „Negalėčiau sakyti, kad čia sutaupėme daug pinigų“, – ji pripažino kalbėdamasi su žurnalistais, bet pridūrė, kad vien jau šios starto aikštelės vieta Amerikos kosmoso programos istorijoje pateisina šia išlaidas. „Mano širdis daužosi, kad šiandien esu čia“, – G.Shotwell sakė penktadienį per spaudos konferenciją po atviru dangumi netoli šios starto aikštelės. „SpaceX“ pareigūnė prisiminė, kaip vaikystėje 1969 metų liepą per televiziją kartu su savo tėvu stebėjo „Apollo 11“ misijos erdvėlaivio nusileidimą Mėnulyje. „Apollo“ programos raketos buvo leidžiamos nuo tos pačios aikštelės, kur šeštadienį startuos „SpaceX“ raketa. Helio nuotėkis Per pastaruosius dvejus metus „SpaceX“ patyrė dvi brangiai kainavusias katastrofas: raketos ir jos nešto palydovo netektį per sprogimą starto aikštelėje pernai rugsėjį ir 2015 metų birželį driokstelėjusį kylančios raketos sprogimą, sunaikinusį „Dragon“ kapsulę, turėjusią nugabenti atsargų į orbitinę stotį. Kalifornijoje įsikūrusi bendrovė sausį sėkmingai paleido „Falcon“ raketą iš Vandenbergo oro pajėgų bazės toje pačioje valstijoje ir ją nutupdė. Penktadienį „SpaceX“ aptiko „labai mažą“ helio nuotėkį iš „Falcon 9“ antrosios pakopos, sakė G.Shotwell. Inžinieriams pavyko nustatyti nuotėkio priežastį, o D.Muskas savo „Twitter“ žinutėje rašė, kad startas įvyks kaip planuota. „Atrodo, galime paleisti“, – jis parašė penktadienio vakarą ir pridūrė, kad misija gali būti atšaukta likus minutei iki starto, jeigu bus nustatyta kokių nors sutrikimų, susijusių su raketos viršutinės pakopos helio baku. Šeštadienį startuosianti kapsulė turi iškelti į orbitą apie 2 267 kg krovinių prikrautą kapsulę. Jeigu startas bus atidėtas, kita proga paleisti raketą bus sekmadienio rytą. Penktadienį pareigūnai sakė, kad meteorologinės prognozės tiek šeštadieniui, tiek sekmadieniui rodo 70 proc. palankių orų tikimybę. Mėginimas nutupdyti Kai raketa iškels į orbitą savo krovinį, „SpaceX“ mėgins ją nutuptyti kitoje Kanaveralo kyšulio vietoje. Jeigu viskas vyks sėkmingai, „Falcon 9“ pirmoji pakopa turėtų stačia nusileisti ant žemės. Tai būtų trečias sėkmingas „SpaceX“ raketos nusileidimas ant antžeminės aikštelės. Anksčiau tokie nusileidimai būdavo vykdomi ant vandenyne plaukiojančios platformos, bendrovei stengiantis patobulinti technologijas, leidžiančias susigrąžinti brangiai kainuojančias raketos dalis ir vėl jas panaudoti, užuot nuskandinus vandenyne panaudojus tik kartą. „Dragon“ skries orbitoje dvi dienas ir su TKS turėtų susijungti anksti pirmadienį. Ši krovinių gabenimo misija – CRS-10 – yra dešimtasis iš 20 planuojamų TKS aprūpinimo skrydžių pagal „SpaceX“ ir NASA kontraktą.