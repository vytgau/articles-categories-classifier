Remiantis ESET tyrimų laboratorijų visame pasaulyje surinkta informacija, prognozuojama, kad „išpirkos reikalaujančių kenkėjų metai“ tęsis ir 2017-aisiais. Pasak ekspertų,labiausiai programišius masins auganti daiktų interneto rinka ir sparčiai populiarėjantys išmanieji įrenginiai. „Kibernetiniai nusikaltėliai gali įsilaužti į tokius įrenginius, kaip išmanieji laikrodžiai ar sporto bei sveikatos asistentai, ir reikalauti išpirkos norint susigrąžinti jų valdymą. Be to, šie įrenginiai kaupia itin jautrius asmeninius duomenis, tad kyla pavojus vartotojų privatumui “, – rašoma ESET apžvalgoje. Atsižvelgiant į galimas grėsmes, neišvengiamai augs poreikis apsaugoti mobiliuosius įrenginius, nes jų naudojimas jau pranoksta kompiuterių – remiantis statistika, jau šiuo metu internete naršoma dažniau naudojantis telefonu, nei kompiuteriu. Kitas programišių taikinys gali būti žaidimų platformos, kurių integracija su kompiuteriais sparčiai populiarėja. Pasak saugumo ekspertų, jau dabar daugėja atakų, skirtų populiarių žaidimų žaidėjams – programišiai gviešiasi asmeninių žaidėjų, jų mokėjimo kortelių duomenų ir net žaidimo kaupiamos informacijos. ESET parengta prognozė apžvelgia pagrindines saugumo temas, skirtas tiek namų vartotojams, tiek verslui, taip pat pažangias programišių naudojamas taktikas bei technikas, tikintis, kad tai padės pasiruošti galimiems iššūkiams ir laiku pasirūpinti tinkama apsauga. „Turint omenyje, kad kibernetinių nusikaltimų kaina vien per penkerius metus išaugo 200 procentų, verslas turi įvertinti tokių nusikaltimų daromą žalą – tai liečia ne tik finansinius nuostolius, bet ir reputaciją, – teigia ESET saugumo sprendimus platinančios įmonės „Baltimax“ pardavimų vadovas Deividas Pelenis. – Itin svarbu šviesti įmonių darbuotojus ir paprastus vartotojus apie saugų darbą su įrenginiais bei naršymą internete“.