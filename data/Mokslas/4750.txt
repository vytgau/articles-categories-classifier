Pranešime žiniasklaidai rašoma, kad netikėta sėkmė įkvėpė organizatorius plėstis ir siekti tarptautinio pripažinimo. Į gerokai erdvesnes patalpas persikėlęs „GameOn“ šiemet duris atvers spalio 29-30 dienomis, Lietuvos parodų ir kongresų centre „Litexpo“. „GameOn“ paroda – naujausi žaidimai ir technologijos kiekvienam Didžiausia „GameOn“ 2016 parodos dalis, kaip ir pernai, bus skirta susipažinti su naujausiais žaidimais ir technologijomis. Net kelis kartus išsiplėtęs parodos plotas po vienu stogu leis sutalpinti daugiau nei 50 žaidimų ir kompiuterinės įrangos kūrėjų, leidėjų ir platintojų. Išskirtintė šių metų naujiena – Indie zona, dedikuota nepriklausomiems žaidimų kūrėjams ir leidėjams. Į šią zoną atvyks dešimtys komandų iš visos Europos. Žaidėjai galės pamatyti ir išmėginti dar neišleistus žaidimus, taip pat asmeniškai pabendrauti su juos dominančio projekto kūrėjais. Savo naujausius žaidimus parodoje demonstruos ir nepriklausomi leidėjai, o vienu ryškiausių svečių taps „Versus Evil“ iš Jungtinių Amerikos Valstijų. „Jei mėgstate indie žaidimus, „GameOn“ taps puikia proga aplenkti savo draugus ir pažaisti mėgiamą žaidimą iki jam pasirodant, na, o jei paslapčia kuriate savo žaidimą, atsineškite jį su savimi. Nepriklausomi žaidimų leidėjai dirbs savo stenduose, kas žino, gal susirasite sau partnerių nė nekeldami kojos iš Lietuvos“, – pasakojo Indie zonos koordinatorius Karolis Balčius. AAA segmento gerbėjai taip pat neliks nuskriausti: „GameOn“ parodoje dalyvaus platinimo kompanijos. atstovaujančios tokius žinomus leidėjus kaip „Ubisoft“, „Activision“, „Electronic Arts“, „Square Enix“, „Bethesda“ ir t.t. Šiemet „GameOn“ paroda turės dar vieną naujovę – šeimai dedikuotą pramogų zoną, kurioje bus demonstruojami visiems tinkami žaidimai. Lankytojai galės susipažinti su naujausiais sporto, šokių ir kitais pramoginiais žaidimais, taip pat atrasti žaidimų puikiai tinkančių jaunųjų žaidėjų edukacijai ir pramogai. Stende dirbantis personalas galės atsakyti į tėvus dominančius klausimus, rekomenduoti šeimai tinkantį įrenginį ar žaidimą. 2016-ieji metai buvo nepamirštami ir naujųjų technologijų entuziastams, o šių metų pasiekimus kompiuterijoje demonstruos tokios kompanijos kaip „LG“, „HyperX“, „Logitech“ ir daugelis kitų. Neverta pamiršti ir savo pagreitį vis sparčiau įgaunančios Virtualios realybės industrijos, kur specialiai tam įrengtoje zonoje renginio dalyviai galės savo kailiu išmėginti „PlayStation VR“, „HTC Vive“, „Oculus Rift“ galimybes nukelti mus į fantastiškąją virtualybę. Išsiplėtęs e. sporto disciplinų sąrašas Pernai „GameOn“ lankytojai turėjo galimybę pirmą kartą Lietuvos istorijoje mėgautis įspūdingu e. sporto reginiu. Didžiojoje scenoje įvyko iki šiol daugiausiai žiūrovų Baltijos šalyse sutraukęs „Counter Strike: Global Offensive“ žaidimo turnyras. „GameOn“ Baltijos Taurės laimėtojai namo išsigabeno 2 000 eurų piniginį prizą ir turnyro trofėjų, o viso turnyro dalyviams buvo išdalintas daugiau nei 5 000 eurų prizinis fondas. Pasak organizatorių, šiemet šis prizinis fondas bus dvigubai didesnis ir turėtų siekti 10 000 eurų, o prie „GameOn“ esporto disciplinų sąrašo prisijungs ir „League of Legends“ čempionatas. E. sporto koordinatorius Ridas Bušmanas pasakojo, kad „League of Legends“ turnyro organizavimas buvo logiškas žingsnis siekiant plėsti susidomėjimą „GameOn“ e. sporto dalimi. „Šiemet turnyrą organizuojame kartu su gerai žinomais, lokaliais ir tarptautiniais partneriais „Inida“, „Monster Energy“, „Riot“ ir „Razer Arena“. Tai puikus įrodymas to, kad mūsų profesionalioji e. sporto scena auga, yra įdomi ir konkurencinga, tačiau didžiausias dėmesys iki šiol buvo skiriamas tik „Counter Strike“ disciplinai. „League of Legends“ šiuo metu yra populiariausias žaidimas pasaulyje, jį taip pat mėgsta ir Baltijos šalių žaidėjai. Tiksliai žinome, kad tiek Lietuvoje, tiek kaimyninėse valstybėse nestinga puikių „League of Legends“ žaidėjų, tad norime suteikti jiems galimybę susiburti į komandas ir pasirodyti prieš tūkstančius „GameOn“ žiūrovų“, – pasakojo Ridas Bušmanas. Dviejų dalių konferencija Dvi renginio dienos reikš ir dvigubai ilgesnę „Nordcurrent“ konferenciją, kuri šiemet buvo padalinta į dvi dalis. Pirmoji – pramoginė konferencija, kaip ir pernai, bus orientuota svarbių klausimų apie žaidimų kultūrą gvildenimui. Dviejų dienų programoje galėsime išgirsti užsienyje gerai žinomų asmenybių pranešimus apie žaidimų vartojimą, pavojus ir džiaugsmus virtualiuose pasauliuose bei išsamiau susipažinti su žaidimų perteikiamomis idėjomis. Šioje konferencijos dalyje taip pat galėsime išgirsti žinomų žmonių diskusijas apie savo įpročius žaidžiant, specialioje viešoje diskusijoje gerai žinomi Lietuvos ir užsienio „Youtube“ ir „Twitch“ transliuotojai papasakos apie savo kasdienybę ir pamėgins atsakyti į klausimą, kodėl jaunimas ypač mėgsta internetu žiūrėti kitų žaidėjų žaismą. Antroji konferencijos dalis bus skirta išskirtinai kūrėjams ar norintiems jais tapti. Ši konferencija išsiskirs spalvingu pranešėjų iš užsienio sąrašu, kurie dalysis savo patirtimi kuriant žaidimus ar jų reklamines kampanijas, ar ieškant leidėjų. Organizatoriai žada, kad kūrėjams skirtoje konferencijoje bus skirtas ypatingas dėmesys asmeniniam kompiuteriui kuriamiems žaidimams, taip pat meniškiems žaidimams, taip siekiant paskatinti Lietuvos kūrėjus rizikuoti ir mėginti įsitvirtinti įvairiose žaidimams skirtose platformose. „Tikimės, kad kolegų iš artimo ir tolimo užsienio patirtis, kuria jie noriai sutiko pasidalinti su „GameOn“ konferencijos svečiais, įkvėps Lietuvos kūrėjus naujiems projektams ir padės išsklaidyti tam tikrus baubus apie žaidimų industriją. Šių metų konferencijoje pranešimais dalinsis ne tik ypač talentingi nepriklausomi kūrėjai, bet ir žaidimų industrijos veteranai, tokie kaip Ragnaras Tornquist, ar Lance James“ – mintimis apie konferenciją dalinosi „Nordcurrent“ viešųjų ryšių specialistas Ričardas Jaščemskas. Didžiausias „Cosplay“ konkursas Lietuvoje „GameOn 2016“ metu, kaip ir pernai, bus organizuojamas vienas didžiausių „cosplay“ (angl- costume play) konkursų Baltijos šalyse. Pasak organizatorių, šiemet konkursą koordinuos Ingė Stalytė, „cosplay“ pasaulyje geriau žinoma Dulcinea vardu ir ypač patyrusi „Nyaaa! Cosplay“ komanda. Konkurso metu įspūdingais kostiumais pasidabinę Baltijos šalių „cosplay“ entuziastai varžysis ne tik dėl įspūdingų prizų ir publikos simpatijų, tačiau ir dėl galimybės laimėti kelialapį į tarptautinį „Cosplay World Masters“ konkursą. Žinoma, kad Baltijos šalių kostiumų autorius vertins gerai žinomi šios kultūros atstovai iš užsienio valstybių, o specialų prizą geriausių kostiumų autoriams įteikti pažadėjo daugybė „GameOn“ renginio dalyvių, tarp jų ir „League of Legends“ žaidimo kūrėjai „Riot“. „GameOn“ prekybos miestelis „GameOn“ organizatoriai šiemet taip pat atsižvelgė į pernykščio renginio lankytojų prašymus ir ketina įrengti specialią prekybos zoną, kurioje bus prekiaujama įvairiais su žaidimais ir kita populiariąja kultūra susijusiais artefaktais. Pagrindinis organizatorių reikalavimas prekeiviams – nuolaidos ir įvairovė, tad „GameOn“ lankytojai galės įsigyti viską ko širdis geidžia – nuo ženkliuko iki nešiojamo kompiuterio. „Kolekcinės super herojų figūrėlės, Lietuvoje dar nematytos grafinės novelės ir komiksai, naujausi žaidimai ir kita fanų atributika – siekiame turėti viską. „GameOn“ ir Kalėdas skiria vos pusantro mėnesio, tad renginio lankytojai turės unikalią progą apsirūpinti dovanomis, rasti kažką unikalaus ir sutaupyti“, – pasakojo vienas iš renginio organizatorių Artūras Rumiancevas. „Mes siekiame, kad GameOn taptų švente visiems – nepriklausomai nuo amžiaus ar pomėgių. Žinome, kad žaidimai turi galią suvienyti ypač skirtingas asmenybes, o mes būtent to ir siekiame. Norime parodyti, kad žaidžia visi.“