Raketa „Long March-4B“ išskraidino 2,5 tonos teleskopą į orbitą iš Dziučiuano palydovų leidimo centro Gobio dykumoje 11 val. vietos (6 val. Lietuvos laiku), pranešė naujienų agentūra „Xinhua“. Kietojo rentgeno spinduliavimo teleskopas (HXMT) „Insight“ padės kinų mokslininkams stebėti magnetinius laukus ir pulsarus bei geriau suprasti juodųjų skylių vystymąsi. Taip pat mokslininkai galės ieškoti gama žybsnių pagal gravitacines bangas ir tirti, kaip pulsarai gali būti panaudoti erdvėlaivių navigacijai, nurodė „Xinhua“. „Insight“ turėtų suteikti postūmį kosminės astronomijos vystymuisi ir patobulinti kosminių rentgeno spindulių aptikimo technologiją Kinijoje“, – rašė „Xinhua“. Pekinas laiko savo kosmoso programą, į kurią investuota keli milijardai dolerių, savo pakilimo ir Komunistų partijos, ištraukusios šalį iš skurdo, pergalės simboliu. Balandį pirmasis Kinijos krovininis erdvėlaivis susijungė su kosmine laboratorija. Tai buvo dar vienas svarbus kinų žingsnis siekiant savo ambicingo tikslo iki 2022-ųjų įkurti nuosavą kosminę stotį, kurioje įgula dirbtų visą laiką. Praėjusį mėnesį Kinijoje buvo atidaryta „Mėnulio rūmų“ laboratorija, kurioje imituojamos Mėnulio sąlygos. Joje iki 200 dienų bus įkurdinta studentų. Pekinas siekia kada nors Žemės palydove išlaipinti savo piliečių.