JAV Nacionalinės aeronautikos ir kosmoso administracijos (NASA) astronautas Jeffas Williamsas per keturias misijas išbuvo kosmose iš viso 534 dienas. Šis 58 metų TKS įgulos vadas 7 val. 13 min. vietos (4 val. 13 min. Lietuvos) laiku nusileido Kazachstano vidurio regiono stepėse Rusijos gamybos kapsule „Sojuz“ kartu su kosmonautais Aleksejumi Ovčininu ir Olegu Skripočka. „Palietė žemę! Sveikas sugrįžęs namo, @Astro_Jeff, oficialiai grįžęs į Žemę po 172 dienų misijos ir iš viso 534 dienų per keturias misijas“, – rašoma NASA „Twitter“ žinutėje. Tiesioginėje NASA vaizdo transliacijoje matėsi besišypsantis ir mojuojantis J. Williamsas. Jis kalbėjosi palydovinio ryšio telefonu, o vėliau buvo nuvestas pasitikrinti sveikatos.  Pusketvirtos valandos anksčiau „Sojuz“ kapsulė atsiskyrė nuo TKS ir parskraidino į Žemę tris įgulos narius. Jie per savo misiją daugiausiai vykdė mokslinius eksperimentus. J. Williamsas penkiskart buvo išėjęs į atvirą kosmosą. Per vieną iš šių operacijų jis kartu su NASA astronaute Kate Rubins sumontavo modulį, prie kurio galės jungtis būsimi bendrovių „Boeing“ ir „SpaceX“ komerciniai pilotuojami erdvėlaiviai. „Williamsas atliko svarbų vaidmenį, ruošdamas stotį būsimiems JAV komercinių įgulų erdvėlaiviai“, – sakoma NASA pranešime. Be to, jis padėjo įrengti eksperimentinį laikiną pripučiamą modulį, sukonstruotą bendrovės „Bigelow Aerospace“. Šis projektas naudojamas išbandyti išskleidžiamas gyvenamąsias ir darbo kabinas. Jas planuojama ateinančiais dešimtmečiais naudoti per astronautų misijas Mėnulyje arba Marse. Šis JAV armijos atsargos pulkininkas pagerino ankstesnį amerikiečių darbo trukmės kosmose rekordą, anksčiau priklausiusį astronautui Scottui Kelly . S. Kelly per savo karjerą kosmose išbuvo 520 dienų. Be to, J. Williamsas yra vyriausias amerikietis, kada nors dirbęs orbitinėje stotyje. Pirmasis jo skrydis į kosmosą įvyko 2000 metais erdvėlaiviu „Atlantis“. Ilgiausiai kosmose išbuvęs žmogus yra Rusijos kosmonautas Genadijus Padalka, dirbęs orbitoje iš viso 879 dienas.