„Ketvirtosios pramonės revoliucijos kontekste Lietuvos konkurencingumas priklausys nuo to, kaip sugebėsime įtraukti žmones į inovatyvias, aukštą pridėtinę vertę kuriančias industrijas. Suomijos ir Izraelio pavyzdžiai rodo, kad net šalys su sąlyginai maža darbo rinka, gebėdamos į tokias industrijas konsoliduoti didelę dalį žmogiškųjų resursų, gali sėkmingai auginti ekonominį valstybės potencialą. Tam reikalingos ir valstybės pastangos, ir verslo iniciatyvos“, – teigia ūkio ministras Virginijus Sinkevičius. Siekiama pritraukti naujus talentus „Didelį potencialą ir begalę neišnaudotų galimybių turintis technologijų sektorius Lietuvoje jau ilgą laiką susiduria su iššūkiu – kaip pritraukti neatrastus talentus. Technologijų srities populiarumas auga, atlyginimai dešimtimis procentų lenkia šalies vidurkį, bet įmonėms vis tiek stinga motyvuotų, tobulėti ir augti pasiruošusių specialistų. Nors trūkumas labiausiai pastebimas informacinių ir ryšių technologijų įmonėse, kurios per artimiausius keletą metų pasiruošusios įdarbinti apie 8 tūkst. žmonių, kvalifikuotų darbuotojų, jų trūksta ir kitose technologijų srityse: inžinerijoje, projektų valdyme, technologinių sprendimų pardavime. Mentorystė – vienas iš būdų, kaip galima atrasti naujus talentus“, – teigia IRT įmones vienijančios asociacijos „Infobalt“ direktorius Paulius Vertelka. „Betarpiškas bendravimas – vienas iš esminių mentorystės aspektų. Jaunas žmogus norintis įgyti naujų žinių bei pasisemti patirties, tiesiogiai bendrauja su savo srities profesionalu, konsultuojasi, keičiasi idėjomis. Taip ugdytinis gali iš pirmų lūpų sužinoti apie specialisto kopimą karjeros laiptais, darytas klaidas, išmoktas pamokas. Matydami šias mentorystės naudas bei Lietuvoje dar neišnaudotą potencialą – nusprendėme, kad būtent šis modelis ir turi būti „Women Go Tech“ programos ašimi“, – teigia technologijų įmonės „ELDES“ pardavimų grupės vadovė, viena iš „Women Go Tech“ iniciatorių Žydrūnė Vitaitė. Skatina moteris atrasti technologijų sektorių „Women Go Tech“– pirmoji mentorystės programa Lietuvoje, skirta profesinį kelią pradėjusioms merginoms ir moterims, kurias domina karjera technologijų sektoriuje, rašoma pranešime žiniasklaidai.  Iniciatyvos organizatoriai Pasaulio ekonomikos forumo jaunimo tinklas „Global Shapers“, asociacija „Infobalt“, kartu su partneriais „Telia“ ir „Barclays“, ragina merginas ir moteris nebijoti žengti į technologijų sritį. „Women Go Tech“ programoje dalyvauja „Nasdaq“, „Wix“, „Telesoftas“, „Trafi“ ir kitų technologijų srityje pripažintų įmonių vadovai bei profesionalai. Pasak vieno iš „Women Go Tech“ iniciatorių P. Vertelkos, poreikis skatinti moteris atrasti technologijų sritį atsirado ne šiaip, bet dėl įsišaknijusio požiūrio. „Šiuo metu informacinių ir ryšių technologijų sektoriuje moterys sudaro tik apie 25 proc. darbuotojų. Ir nors tai labai nedidelis skaičius, inžinerijos srityje šis skaičius dar mažesnis – čia moterys sudaro tik 8 proc. visų darbuotojų. Viena iš pagrindinių tokios statistikos priežasčių – įsišakniję stereotipai, kuriuos ir siekiame laužyti su „Women Go Tech“ programa“, – teigia P. Vertelka. Naudinga ir įmonei, ir visuomenei „Technologijoms tampant neatsiejama mūsų gyvenimo dalimi ne tik išmokstame jomis naudotis, bet ir žengiame naują žingsnį – į jų kūrimą ir darbą su jomis įsileidžiame ir moteris. „Telia“ su technologijomis dirba per du šimtus moterų ir jau antrus metus prisidėdami prie „Women Go Tech“ programos norime savo pavyzdžiu parodyti, kad nėra šioje srityje vyriškų ir moteriškų darbų. Šios programos dalyvės jau siekia savo svajonės, laužo stereotipus, nebijo bandyti“, – sako „Telia“ Išorinės komunikacijos vadovė Ilma Cikanaitė „Nuolat stengiamės prisidėti prie IT rinkos brandos Lietuvoje, o žinių sklaida ir mentorystė – esminis žingsnis link jos. Todėl jau beveik dešimtmetį imamės edukacinio vaidmens ne tik tiesiogiai jungdamiesi prie IT specialistų rengimo, bet ir skatindami įvairias visuomenės grupes rinktis IT karjeros kelią arba bent jį apsvarstyti. Tai naudinga visiems – ir besimokantiems bei šitaip įgyjantiems reikalingas kompetencijas, ir valstybei, kurioje daugėja paklausių profesionalų, ir įmonei, kuri vėliau juos gali įdarbinti, ir įmonės darbuotojams, kurie praturtėja imdamiesi švietėjiškos veiklos. Tad gavę kvietimą vėl prisijungti prie „Women Go Tech“, nedvejodami patrigubinome savo mentorių skaičių“, – sako „Barclays“ operacijų centro Lietuvoje vykdomasis direktorius Mariano Andrade Gonzalez. Į antrąjį „Women Go Tech“ programos sezoną registravosi beveik dvigubai daugiau merginų nei į pirmąjį – 459. Iš jų daugiau nei 180 pateko į antrąjį turą, kuriame „Women Go Tech“ ir žmogiškųjų išteklių specialistų komanda atrinko 71 ugdytinę. Jos ateinančius penkis mėnesius semtis žinių ir patirties iš technologijų srities profesionalų, bei sieks atrasti profesinį kelią „tech“ sektoriuje. Projekto globėja – prezidentė D. Grybauskaitė.