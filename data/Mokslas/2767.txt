Apie išpuolį informuotas Kriminalinės policijos biuras, su juo yra bendradarbiaujama. DELFI šaltinių duomenimis, centras patyrė kibernetinį išpuolį - buvo užšifruoti duomenys apie tyrimus, sutrikdyta prieiga prie serveriuose esančių dokumentų. Už tai paprašyta išpirka bitkoinais, kiek daugiau nei 1 bitkoinas, tačiau Inovatyvios medicinos centras jos nemokės, nes turi visų reikalingų duomenų kopijas. Vieno bitkoino kaina šiuo metu yra kiek daugiau nei 1 660 eurų ir pastatuoju metu ji kyla. Vykdant kibernetinius nusikaltimus dažnai prašoma atsiskaityti bitkoinais, nes yra sudėtinga atsekti, kas tokį mokėjimą gavo. Kiek vėliau apie išpuolį patvirtino keli Inovatyvios medicinos centro darbuotojai, tačiau skelbiama, kad gyventojams nėra ko nerimauti, nes įstaiga nedirba su jautriais pacientų duomenimis, neturi jų nuotraukų. Šį kartą užšifruoti duomenys - vidiniai dokumentai, pranešimai, raštai. DELFI susisiekus su saugumo ir informacinių technologijų ekspertu Mariumi Pareščiumi, jis paaiškino, kad tokio tipo atakos geriau yra žinomos anglišku pavadinimu „encription“. „Duomenų šifravimas yra viena iš reketo formų, kai jūsų turima informacija užšifruojama ir paprašoma pinigų“, - sakė jis. Pasak jo, nors prašomos sumos gali būti nedidelės, tačiau toks išpuolio būdas yra palyginti sudėtingas, nes atgauti duomenis nesusimokėjus, jei nėra saugomos jų kopijos, yra nelengva. Duomenų šifravimas veikia tokiu principu: naudojantys naršyklę sulaukia pdf, scan ar kito failo, kuris atrodo kaip skenerio siunčiamas duomo ar elektroniniu paštu atkeliavęs prisegtukas, bet ant jo paspaudus, užkrečiamas kompiuteris, tuomet surenkami duomenys apie įrenginį ir jo diske esanti informacija yra užšifruojama. „Dažniausiai žmonės apsigauna matydami failo pavadinimą ir galvodami, kad jo pavadinimas reiškia, kad tai – dokumentas, o ne virusas, tad ant jo paspaudžia. O ten yra virusas“, - kalbėjo jis. Tada paprastai suformuluojamas pranešimas, kurio esmė - jei norite atidaryti failą, reikia susimokėti. Jei yra daromos atsarginės duomenų kopijos, toks šantažavimo įrankis tampa neveiksmingu. Inovatyvios medicinos centro veiklos kryptis yra šios: vykdyti šalies sveikatos apsaugos, visuomenės tęstinumui ir plėtrai svarbius ilgalaikius tam tikros krypties mokslinius tyrimus ir eksperimentinę plėtrą, bendradarbiauti su verslo, valdžios ir visuomenės atstovais, dirbti mokslinių tyrimų ir eksperimentinės plėtros užsakomuosius darbus, teikti metodologinę, metodinę ir kitą pagalbą gydymo, socialinės globos įstaigoms, mokslo ir studijų institucijoms. DELFI primena, kad pastaruoju metu išpuolį ir jautrių pacientų duomenų vagystę patyrė klinika „Grožio chirurgija". Pavogti ne tik pacientų asmeniniai duomenys, bet ir ligos istorija, nuotraukos. Mažai tikėtina, kad Inovatyvios medicinos centras nukentėjo nuo tų pačių programišių, tačiau abiem atvejais išpirkos reikalaujama bitkoinais, tiesa, „Grožio chirurgijos" atveju sumos gerokai didesnės. Penktadienį paskelbta, kad Ispanijos įmonės tapo kibernetinių atakų taikiniais. Taikiniais tapo telekomunikacijų milžinė „Telefonica“ ir dar kelios šalies įmonės. Energetikos ministerija paskelbė gavusi „patvirtinimą, kad Ispanijos įmonės patyrė įvairių kibernetinių atakų“. Įsilaužėliai naudojo kenkėjišką programą, kuria užblokuojami tam tikri duomenys ir reikalaujama išpirkos, kad jie būtų atblokuoti. Tai yra analogiška ataka, kuri įvyko prieš Inovatyvios medicinos centrą. Ministerija skelbia, kad tokia kenkėjiška programa buvo užkrėsti dalies darbuotojų kompiuteriai, tačiau paslaugų teikimas ir tinklų veikimas nesutriko. Nenukentėjo ir įmonių klientai. Nebuvo pakenkta ir duomenų saugumui.