Pirmosios šių metų kūrybinės dirbtuvės (angl. hackathon) be įprastų žaidimų (angl. Games), programinės (angl. Software) ir techninės įrangos (angl. Hardware) kūrimo kategorijų pasipildė ir nauja, sveikatos apsaugos (angl. Health) projektų kūrimo kategorija, rašoma pranešime žiniasklaidai. „Vienuoliktąjį kartą organizuojamas „Hacker Games“ renginys jau yra tapęs „Startup Lithuania“ vizitine kortele. Šis renginys kas kartą pritraukia apie porą šimtų smalsių ir kūrybingų dalyvių, siekiančių sukurti naujus ir inovatyvius produktus. Tuo tarpu, mes siekiame ne tik pagelbėti jiems, kviesdami patyrusius mentorius, bet ir paskatinti juos tęsti renginio metu sukurtus produktus bei ugdyti startuolišką verslumo suvokimą“, – sako Roberta Rudokienė, VšĮ „Versli Lietuva“ startuolių ekosistemos kūrimo padalinio „Startup Lithuania“ vadovė. „Hacker Games“ renginiai vyksta pagal pasaulinį hakatonų formatą. Pirmąją dieną, penktadienį, atvykę dalyviai po registracijos pristato savo idėjas bei buriasi į komandas, su kuriomis artimiausias 48 valandas siekia jas įgyvendinti. Komandas sudaro įvairiausių sričių specialistai – programuotojai, dizaineriai, inžinieriai, verslo vystytojai. Pagrindinis komandos tikslas yra įgyvendinti savo idėją bei sekmadienį komisijai pademonstruoti veikiantį jos prototipą. Šeštadienį dalyviams į pagalbą atskuba profesionalūs mentoriai, kurie konsultuoja komandas joms atsidūrus akligatvyje, o sekmadienį, finalo metu, išrenkami nugalėtojai. VšĮ „Verslios Lietuvos“ startuolių ekosistemos komanda „Startup Lithuania“ kovą vyksiantį renginį organizuoja kartu su Kauno technologijų universiteto „Startup Space“ – ankstyvos stadijos startuolių inkubatoriumi, kuris buria ir vienija startuolius. „Tikimės, kad „Hacker Games“ bus didžiausias metų hakatonas. Džiugu, kad šiais metais prie tradicinių „Software“, „Hardware“ ir „Games“ hakatono sričių prijugiama „Healh“ sritis. Tikimės, kad tai atneš naujų vėjų ir žinoma, naujų žmonių į augančia Lietuvos startuolių bendruomenę“, – sako „Startup Space“ vadovas Donatas Smailys. Visi norintys dalyvauti hakatone „Hacker Games“, kuris vyks kovo 2-4 d. Kauno technologijų universiteto Santakos slėnyje (K. Baršausko g. 59, Kaunas), kviečiami registruotis portale www.hackergames.lt. Renginys yra nemokamas. Lietuvoje kūrybinės dirbtuvės, kitaip vadinamos hakatonais (angl. Hackathon), vyksta nuo 2013 metų. „Hacker Games“ renginys kas kartą pritraukia net apie 200 dalyvių, o organizatoriai jaučia didelį norinčių pristatyti savo idėjas bei kurti naujus produktus dalyvių susidomėjimą. VšĮ „Verslios Lietuvos“ startuolių ekosistemos komanda „Startup Lithuania“ per metus organizuoja keturis „Hacker Games“ renginius. Jų tikslas – suburti technologijomis besidominčius ir technologijų srityje dirbančius profesionalus bei skatinti naujų technologinių sprendimų kūrimą.