„Jie ginčija teisme inspekcijos nurodymą dėl asmens duomenų tvarkymo. Jie teigia, kad tas nurodymas yra neteisėtas ir nepagrįstas bei prašo panaikinti (nurodymą – BNS)“, – BNS sakė bylą nagrinėjančio Vilniaus apygardos administracinio teismo atstovė Sigita Jacinevičienė-Baltaduonė. Klinikos skundas nagrinėjamas uždaruose teismo posėdžiuose, todėl detalesni duomenys apie tai, su kokiais pažeidimais nesutinka klinika, yra neskelbiami. Sprendimą teismas skelbs lapkričio 13 dieną. Tyrimą dėl asmens duomenų vagystės iš klinikos atlikę teisėsaugos pareigūnai rugsėjį nustatė ir sulaikė tris įtariamuosius, dviem iš jų buvo skirtas suėmimas. Jie įtariami pagrobę daugiau kaip 22 tūkst. asmenų duomenis: vardus, pavardes, asmens kodus, prieš ir po operacijos darytas nuotraukas. Policija skelbė, kad įtariamieji yra 31, 32 ir 33 metų. Vyrai anksčiau policijai nebuvo žinomi. Įtariamieji už pavogtų duomenų neviešinimą reikalavo pinigų iš Lietuvos ir užsienio piliečių. Manoma, kad įtariamiesiems pinigus sumokėjo šimtai nukentėjusių asmenų. Kai kurie nukentėję asmenys, patyrę stiprius neigiamus išgyvenimus dėl paviešintų duomenų ar sumokėję išpirkas už savo nuotraukas, reikalaudami kompensacijų padavė į teismą „Grožio chirurgijos“ kliniką.