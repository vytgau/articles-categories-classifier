Tikriausiai todėl dingusi paskyra buvo taip greitai pastebėta. Dabar anksčiau „Twitter“ dirbęs specialistas, kuris ir išjungė Trumpo paskyrą, atskleidė, kodėl taip pasielgė. Donaldo Trumpo aktyvumas „Twitter“ ne vieną jo priešininką erzina. Jo pranešimai dažnai cituojami kaip oficiali pozicija, o žmonės, kurie nemėgsta dabartinio JAV prezidento aktyviai atsakinėja į jo žinutes. „Twitter“ jau anksčiau pašalino ne vieno dešiniųjų žurnalisto paskyrą (nuo tokios cenzūros nukentėjo Milo Yiannopoulos bei Ben Shapiro), todėl iš socialinio tinklo dingęs Trumpas ne vienam sukėlė malonius jausmus. Oliver Bullough, britų žurnalistas tuo metu paskelbė – „Ne visi superherojai nešioja apsiaustus“ (užuomina į Supermeno ar Betmeno aprangą), o buvęs Kongreso narys Davidas Jolly teigė, kad už tai reikėtų skirti Nobelio taikos premiją. Tačiau paskyros ištrynimą inicijavęs Bahtiyaras Duysakas, tuo metu buvęs laisvai pasamdytu „Twitter“ rangovu, nenori šios garbės – įvyko klaida. Duysakas dirbo savo paskutinę dieną „Twitter“, kai gavo pranešimą, kokių sulaukdavo daugybę – vienas naudotojas pranešė apie taisykles pažeidžiantį, įžeidų pranešimą. Duysakas inicijavo procedūrą ir per daug nesigilino į tai, ką padarė. Jis manė, kad Donaldas Trumpas, kaip naujienų agentūroms vertinga asmenybė, socialiniame tinkle turi specialų statusą, todėl jo ištrinti neįmanoma. Tačiau greitai paaiškėjo, kad išjungta paskyra priklausė būtent jam. Džiaugsmo bangą kairiame politinio spektro gale sukėlęs veiksmas buvo atstatytas jau po 11 minučių. Kai kurie Trumpo priešininkai ir, aišku, visi gerbėjai lengviau atsipūtė – nereikia pritarti prezidento mintims, tačiau jis turi teisę jas išsakyti. Duysakas iki šiol išgyvena dėl aplaidumo. Padaryta žala minimali, o ir didvyriu jį laikančių žmonių nuomonė jam nerūpi, tačiau specialistas mano, kad dabar įsidarbinti bus kur kas sunkiau. Taip yra ir dėl didžiulio žiniasklaidos dėmesio. Iš asmeninių savo paskyrų Duysakas turėjo pašalinti nuotraukas, kuriose jis matomas su draugais, nes žiniasklaidos atstovai surasdavo ir juos, bandydami išklausinėti apie Duysako ryšius ir politinę veiklą. Blogiausia tai, kad Duysakas nepadarė nieko blogo. Tai buvo standartinė procedūrą, kurią jis sekė apie tai per daug negalvodamas. Specialistas nenaudojo tų funkcijų, kurios jam nebuvo priskirtos. Todėl ir „Twitter“ jam priekaištų neturi. Visgi, socialinis tinklas svarbiausias savo paskyras dabar apsaugojo nuo netyčinio užblokavimo.