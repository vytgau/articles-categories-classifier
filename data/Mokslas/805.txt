Pranešime žiniasklaidai – penki Evaldo Viselgos , „Tele2“ telefonų priežiūros centro vadovo ir „Inovacijų biuro“ eksperto patarimai, padėsiantys kaip itin šaltomis dienomis apsaugoti savo išmaniojo bateriją. 1. Išsiruošėte į lauką? Telefoną laikykite šiltai Labai žvarbiu oru patariama telefoną laikyti arčiau savęs, o ne rankinėje ar kuprinėje. Nešiodamiesi telefoną kelnių ar vidinėse viršutinių rūbų kišenėse, savo kūno šiluma apsaugosite įrenginį nuo šalčio. Jei tokios galimybės neturite, įvyniokite telefoną į šaliką, kepurę ar įkiškite jį pirštinę – tai taip pat neleis jam greitai atvėsti. 2. Nepalikite telefono automobilyje Siaučiant speigams, net trumpam nepalikite telefono nešildomose patalpose, taip pat ir automobilyje. Šaltis kenkia visų išmaniųjų baterijoms, todėl jos gali netikėtai išsikrauti ar rimčiau sugesti. Jei jau taip nutiko, kad pamiršote savo išmanųjį šaltyje ir jo baterija išseko – nepulkite jo krauti, bet iš pradžių palaipsniui pripratinkite prie šilumos. Tiesa, šaltos patalpos yra žalingos ne tik dėl senkančios baterijos. Sunkius gedimus sukelia ne tik žema temperatūra, bet drėgmės kondensatas, susidarantis tuomet, kai sušalęs telefonas vėl patenka į šilumą. 3. Išjunkite! Verta žinoti, kad šiuolaikiniai telefonai yra mažiau paveikiami didžiulių temperatūrų skirtumų, kai būna išjungti. Todėl, jei ketinate daug laiko praleisti lauke, pavyzdžiui, susiruošėte į žygį žiemiškame miške, ir tuo metu galite išmaniuoju nesinaudoti, tiesiog išjunkite jį. Tokiu būdu, nors ir nebūsite ryšyje – apsaugosite savo bateriją. 4. Dėklas žiemą = didesnė apsauga Pasirūpinę patvariu ir kokybišku dėklu savo išmaniajam, apsisaugosite nuo dviejų žiemos metu tykančių pavojų. Žvarbiu oru storesnis dėklas – ypač jei jis dengia ne tik telefono nugarėlę, bet ir ekraną – neleis išmaniajam taip greitai atvėsti. O jei telefonas išslystų iš pirštiniuotų rankų – dėklas galbūt išgelbėtų ekraną nuo dužimo. 5. Turėkite papildomų įkroviklių Jei žiemą galvoti apie telefono bateriją nenorite, o dar gi daug keliaujate – pasirūpinkite papildomais įkrovikliais. Visuomet turėkite vieną automobilyje, kitą darbe, o kartu su savimi visuomet nešiokitės išorinę bateriją. Pastaroji itin pravers ir ilgesnėse kelionėse. Žinoma, esant minusinei temperatūrai jai taip pat galioja taisyklė – kuo šilčiau, tuo geriau. Tad patartina išorinę bateriją nešiotis storesniame dėkle.