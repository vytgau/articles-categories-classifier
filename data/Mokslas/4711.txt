Pranešime žiniasklaidai rašoma, kad „Facebook“ išlieka vienu populiariausių lietuvių lankomu tinklapiu. „Bitė Lietuva“ tinkle pradėjo veikti specialus „Facebook“ serveris. „Iki šiol vartotojų užklausos „Facebook“ tinkle keliaudavo į socialinio tinklo serverius kitose šalyse, tačiau dabar „Bitės“ klientai galės naršyti šiame socialiniame tinkle per Vilniuje esantį serverį, todėl nuotraukos, vaizdo klipai ir kitas turinys bus pasiekiami akivaizdžiai greičiau“, – sako „Bitė Lietuva“ rinkodaros vadovas Arūnas Mickevičius. „Bitės“ atstovas teigia, kad atsižvelgiant į dažniausiai pasikartojančias vartotojų užklausas „Facebook“ tokiuose serveriuose talpina apie 70 proc. populiariausio turinio. „Iš mūsų klientų žinome, kad aktyviai naršant feisbuke kiekviena sekundė brangi, todėl džiaugiamės, kad nuo šiol jie feisbuku galės naudotis dar patogiau ir sklandžiau“, – sako A. Mickevičius. Vidiniai bandymai parodė, kad Lietuvoje esančiame serveryje patalpinti video įrašai, nuotraukos ar kita informacija užsikrauna vartotojams iki 30 proc. greičiau, nei kitose šalyse laikomas turinys. Šiuo metu „Bitės“ tinkle feisbuku aktyviai naudojasi arti 400 tūkstančių bendrovės klientų. Stebėjimai rodo, kad aktyviai šiuo socialiniu tinklu besinaudojantys „Bitės“ klientai vidutiniškai per mėnesį išnaršo arti 1 GB duomenų. 2014 m. „Bitė“ pirmoji Lietuvoje savo vartotojams pasiūlė šiame tinkle naršyti, bendrauti ir pramogauti, neskaičiuojant mobiliojo interneto gigabaitų.