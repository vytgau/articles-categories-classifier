„Game Jam“ yra populiarus visame pasaulyje. Pasak organizatorių, tai nėra nei varžybos, nei išskirtinai vien profesionalams skirtas renginys, o už rezultatą svarbesnis pats procesas, rašoma pranešime žiniasklaidai. Kadangi „LT Game Jam“ galima kurti ir stalo žaidimus, kuriems nereikalingos programavimo žinios, jame gali dalyvauti visi. „Manau, jog „Game Jam“ renginyje svarbiausia yra pats kūrimo procesas, bendravimas, susipažinimas su kitais dalyviais“, – teigia renginio dalyvis Aras Pranckevičius. Vykdavęs trijuose didžiausiuose šalies miestuose, šiemet „Game Jam“ pakvietė dalyvius prisijungti ir Šiauliuose bei Panevėžyje. „LT Game Jam 2018 Kaunas“ vyko sausio 26-28 dienomis KTU Kultūros centre, kur renginį vainikavo sukurtų žaidimų peržiūra. KTU Informatikos fakulteto (IF) mobiliųjų įrenginių programinės įrangos mokomosios laboratorijos vadovo Andriaus Paulausko teigimu, renginys patrauklus savo koncepcija, kadangi per tokį ribotą laiką kažką sukurti nuo idėjos iki veikiančio produkto yra ne tik smagu, bet ir sudėtinga – dalyviams tai tampa rimtu iššūkiu. „Šiaip „Game Jam‘ų“ dabar būna labai daug ir jie gali vykti įvairiais formatais. Tačiau vienintelis „Global Game Jam“, kurio dalimi buvo ir „LT Game Jam“, skatina žaidimų kūrėjus visame pasaulyje susiburti į vietines jam‘inimo vietas 48-ioms valandoms ir sukurti žaidimą pagal duotą temą“, – teigia A. Paulauskas, vienas iš greitai fakultete duris atversiančios virtualios realybės laboratorijos įkvėpėjų. „Tiesiog žinai, kad per 48 valandas turi būti sukurtas žaidimas, todėl įsijungia tam tikras režimas, o įgyti greitesni įgūdžiai po renginio niekur nedingsta ir atsiranda dar daugiau erdvės tobulėjimui“, – džiaugėsi „LT Game Jam“ dalyvis Dovydas. Kompiuterinių žaidimų kūrėjas bei entuziastas, „LT Game Jam 2016 Kaunas“ KTU komandoje dalyvavęs ir sukūręs muzikinį kompiuterinį žaidimą „DJ Shaman“, KTU IF Programų inžinerijos katedros vedėjas Tomas Blažauskas teigia, kad augantis „LT Game“ dalyvių skaičius ir besiplečiantis geografinis arealas rodo augančią mobiliųjų aplikacijų bei jų kūrimui naudojamų technologijų svarbą.