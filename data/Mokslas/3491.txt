Skelbta, kad Švedijoje apeliacinis teismas įpareigojo interneto paslaugų teikėjus šalyje blokuoti „The Pirate Bay” „torrent“ nuorodų dalinimosi tinklapį, rašė torrentfreak.com. Šį teismo sprendimą sveikino autorių teisių atstovai, bet interneto paslaugų įmonės „Bahnhof“ vadovas jį kritikavo ir pridūrė, kad tai yra autorių teisių industrijos pabaigos pradžia. Interneto paslaugų tiekėjų atstovai leido suprasti, kad gali atsirasti priemonių šio draudimo nepaisyti. Tai ne pirmas sprendimas, kuriuo nurodoma blokuoti interneto prieigą prie šio tipo svetainių Europoje. Toks pat kovos su autorinio turinio piratais pasirinktas ir Lietuvoje. Lietuvos ir užsienio autorių teises ginanti asociacija LATGA kreipėsi į Vilniaus apygardos teismą. Jo prašoma uždrausti operatoriams „Telia“, buvę „Teo LT“ ir „Omnitel“, „Bitė Lietuva“, „Lietuvos radijo ir televizijos centras“, „Cgates“, „Init“, „Balticum TV“, „Splius“ ir „Penkių kontinentų komunikacijų centras“ teikti prieigą prie interneto svetainės „Linkomanija.net“. „Piratinių interneto svetainių blokavimas tapo įprasta praktika Europos valstybėse. Šiuo metu tai yra efektyviausia priemonė siekiant užkirsti kelią masiškiems autorių teisių pažeidimams internete. Europos Sąjungos direktyvose ir Lietuvos įstatymuose autoriams suteikta savo teisių gynimo priemone remiamės ir byloje dėl „Linkomanija.net“ blokavimo. Tikime, kad ir Lietuvos teismai apgins autorius nuo vagių“, - DELFI komentavo asociacijai atstovaujantis advokatų kontoros „AAA Law” advokatas, partneris Andrius Iškauskas. Pasak jo, į šį Švedijos apeliacinio teismo sprendimą bus kreipiamas dėmesys ir Lietuvoje. „Žinoma atkreipsime į tai teismo šalių dėmesį. Tai dar viena byla tarp daugelio tokių“, - kalbėjo jis. Paklaustas, ar imtasi veiksmų prieš kitus panašaus turinio tinklalapius, pavyzdžiui, torrentai.lt, A. Iškauskas komentavo, kad tai – laiko klausimas. „Žinome ir stebime ne vieną lietuvišką piratinę svetainę. Ateis eilė ir joms. Tikimės, kad Linkomaijos byloje suformavus teisminę praktiką su kitais piratais kovoti bus lengviau“, - sakė advokatas. Advokatų kontoros „Sorainen“ advokatas, ekspertas Stasys Drazdauskas yra įvardijęs problemą, kuri trukdo tokias svetaines pažaboti. „Negali būti abejonių, kad svetainė, susieta su interneto adresu „Linkomanija.net“, iš esmės yra įrankis autorių teisių pažeidimams daryti, - DELFI jis sakė anksčiau. - Tačiau šiuolaikinės technologijos kovą su tokiais neteisėtais veiksmais padaro labai sudėtingą, dėl ko iki šiol taip ir nepavyko efektyviai užblokuoti, pavyzdžiui, „The Pirate Bay“ portalo, prieš kurį laimėta keletas teisminių bylų.“ Ekspertas paaiškino problemą: aukščiausio lygio domenai, kurie nesusieti su valstybės kodu, pavyzdžiui, „net“, „org“ gali būti registruojami bet kurio paslaugų teikėjo, bet kurioje pasaulio šalyje, ir nemažai jų sudaro galimybę neatskleisti savininko tapatybės. „Prisideda ir nacionalinės valstybių jurisdikcijos problema, nes savininkus kitose šalyse sunku surasti ir teisinėmis priemonėmis persekioti. Todėl tarptautinės svetainės prieigos blokavimas nacionaliniame lygmenyje būtų rezultatyvus tik vienoje valstybėje. „Linkomanija.net“ atveju, jeigu ieškovui pavyks pasiekti srauto blokavimą šiuo adresu Lietuvoje, tai neabejotinai ir reikšmingai sumažins šios svetainės naudojimo apimtis, kadangi dauguma naudotojų yra Lietuvoje ir ieškoti svetainės kitais adresais jiems nebus patogu. Tačiau klausimas, ar to pakaks ilguoju laikotarpiu, nes susiejus svetainę su kitu domeno vardu, srauto blokavimas nebeveiktų“, - komentavo S. Drazdauskas. Vakarų Europos šalių statistika rodo, kad užblokavus prieigą prie tam tikro puslapio jo lankomumas krenta iki 90 proc. Tai reiškia, kad dalis vartotojų iškart randa būdų, kaip blokavimą „apeiti“. Blokuoja ne vienoje šalyje Blokuoti prieigą prie dalinimosi „torrent“ nuorodomis tinklalapių yra ne reta praktika Vakarų Europoje. „Pirmieji tokias Europos Sąjungos direktyvoje nurodytas autorių teisių gynimo priemones taikė Danijos teismai „TDC“ ir „Allofmp3“ 2006 metais ir „The Pirate Bay“ 2010 metais bylose. 2015 m. kovą – rugpjūtį šioje šalyje buvo sankcionuoti įpareigojimai interneto prieigos paslaugų teikėjams blokuoti prieigą prie 32 interneto svetainių, tokių kaip „solarmovie.ph“, „tubeplus.in“ ar „extratorent.cc“, - vardijo A. Iškauskas. Pasak jo, panašius draudimus 2011 – 2015 m. tarpininkams interneto svetainės „The Pirate Bay“ atžvilgiu taikė Olandijos Antverpeno apeliacinis teismas, interneto svetainių „The Pirate Bay“ ir „KickassTorrents“ atžvilgiu – Airijos Dublino Aukštasis Teismas. Panašių pavyzdžių yra ir daugiau: interneto svetainės „kino.to“ atžvilgiu draudimą taikė Austrijos Aukščiausiasis Teismas, interneto svetainės „The Pirate Bay“ atžvilgiu – Portugalijos Lisabonos intelektinės nuosavybės teismas, interneto svetainės „t411.me“ atžvilgiu – Prancūzijos Paryžiaus apygardos teismas, interneto svetainės „isohund.to“ atžvilgiu – Austrijos Vienos komercinis teismas, o interneto svetainių „movie4k.to“, „eztv.it“, „yify-torrents.com“, „watchfreemovies.ch“ ir kitų atžvilgiu – Jungtinės Karalystės teismai.