Prieš kelias dienas vyriausybių paslaptis viešinanti svetainė „WikiLeaks“ paskelbė pluoštą dokumentų, kurie, jos teigimu, atskleidė JAV Centrinės žvalgybos valdybos (CŽV) kibernetinio šnipinėjimo operacijas. „Aš pats nesinešu jokių telefonu į derybas opiais klausimais“, – pareiškė S.Lavrovas spaudos konferencijoje Maskvoje, kurioje taip pat dalyvavo jo kolega Vokietijos ministras Sigmaras Gabrielis. „Man bent jau pavyko kol kas nepatekti į kokias nors nemalonias situacijas“, – pasidžiaugė jis. Juokaudamas ministras pridūrė turintis žinių, kad CŽV gali prisijungti „ir prie šaldytuvų“. Antradienį „WikiLeaks“ tinklapyje buvo paviešinta apie 9 tūkst. dokumentų, kaip pranešama, priklausančių CŽV. Šis paketas yra iki šiol didžiausias paskelbtos slaptos žvalgybinės medžiagos kiekis. Remiantis „WikiLeaks“, daugybė CŽV dokumentų, atspindinčių „jos įsilaužimo arsenalo gausą“, buvo nutekinti su kibernetinio saugumo bendruomenės pagalba. CŽV sukūrė daugiau kaip 1 000 žalingų programų – virusų, „Trojos arklių“ ir kitokios programinės įrangos, gebančios patekti į elektroninius įrenginius ir perimti jų kontrolę, teigia „WikiLeaks“. CŽV trečiadienį apkaltino „WikiLeaks“, kad ši padeda JAV priešininkams ir kelia pavojų Amerikos saugumui. Kinija reikalauja JAV „nutraukti kibernetines atakas“ Kinija ketvirtadienį pareikalavo Jungtinių Valstijų „nutraukti savo kibernetines atakas“, kai vyriausybių paslaptis viešinanti svetainė „WikiLeaks“ paskelbė pluoštą dokumentų, kurie, jos teigimu, atskleidė JAV Centrinės žvalgybos valdybos (CŽV) kibernetinio šnipinėjimo operacijas. Kaip rodo šią savaitę paviešinti dokumentai, CŽV sukūrė daugiau nei tūkstantį žalingų programų – virusų, „Trojos arklių“ ir kitokios programinės įrangos, gebančios patekti į elektroninius įrenginius ir perimti jų kontrolę. „Mums neramu dėl šių pranešimų. Kinija pasisako prieš bet kokio pobūdžio kibernetines atakas“, – žurnalistams sakė Kinijos užsienio reikalų ministerijos atstovas spaudai. „Raginame JAV nutraukti pokalbių pasiklausymą, stebėjimą vaizdo kameromis, šnipinėjimą ir kibernetines atakas, nukreiptus prieš Kiniją ir kitas valstybes“, – sakė Geng Shuangas per tradicinę spaudos konferenciją. „Kinija tvirtai saugos savo kibernetinę erdvę . Ji pasirengusi aktyvesniam dialogui ir bendradarbiavimui su tarptautine bendruomene siekiant parengti visoms šalims priimtinų tarptautinių taisyklių, susijusių su kibernetine erdve, rinkinį“, – pridūrė jis. „WikiLeaks“ teigimu, JAV žvalgyba žinojo apie spragas, esančias „Apple“, „Google“, „Samsung“ išmaniusiuose įrenginiuose ir jų programinėje įrangoje, tačiau apie tai bendrovių neįspėjo. Vietoje to CŽV sekimui išnaudojo populiarias programėles, tokias kaip „WhatsApp“, „Signal“, „Telegram“, „Weibo“ ar „Confide“. CŽV trečiadienį pasmerkė šių dokumentų paviešinimą ir sakė, jog tai kelia pavojų agentams ir padeda Amerikos priešams. Kinija ir JAV reguliariai rengia viena prieš kitą kibernetines atakas, darančias žalą dvišaliams santykiams.