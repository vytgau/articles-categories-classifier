Jo darbotvarkė yra sudėliota 5 minučių intervalais, o ir pietų metu jis stengiasi dar ką nors nudirbti. Visgi, jis pasirūpina ir vaikais. Prieš trejus metus jis savo vaikus atsiėmė iš prestižinės privačios mokyklos ir perkėlė juos į savo įkurtą „Ad Astra“. Bet tai toli gražu nėra paprasta mokykla. Kalbama, kad Elono Musko vaikai taip pat yra labai gabūs mokslui. Garsusis verslininkas ir išradėjas turi 6 atžalas. 2014 metais Muskas iš privačios mokyklos gabiems vaikams atsiėmė savo 5 vaikus (šeštasis į ją nėjo) ir perkėlė juos į savo paties įkurtą mokyklą pavadinimu „Ad Astra“ (lotyniškai „į žvaigždes“). Savaime aišku, žiniasklaidai labai parūpo, kas tai per mokykla ir kokiais principais bus paremtas mokymo procesas. Tačiau tai sužinoti labai sunku. „Ad Astra“ yra viena paslaptingiausių mokyklų JAV. Ji neturi internetinės svetainės, telefono numerio, į ją sunku patekti, o pats Muskas apie ją beveik nekalba. Aišku, kad taip siekiama išsaugoti vaikų privatumą ir mokyklos įvaizdį - juk joje mokosi ne tik Musko vaikai. Visgi, kai kurios detalės išduoda apie „Ad Astra“ mokyklos sistemą ir tai, ko vaikai ten mokomi. Visų pirma, paskutinis Musko interviu, kuriame jis paminėjo „Ad Astra“ mokyklą, įvyko dar 2015 metais. Tuomet verslininkas didžiuodamasis papasakojo, jog „Ad Astra“ mokiniai pažymių negauna. Pažymiai yra standartizuoto mokymo simbolis, kuris dažnai palyginamas su gamyklos konvejeriu. Kiekvienas mokinys atskiro dėmesio įprastoje mokykloje tiesiog negali gauti, tai yra neįmanoma, o štai Musko „Ad Astra“ išsilavinimas yra parengiamas pagal kiekvieno vaiko norus ir gebėjimus. Tam pažymiai nėra reikalingi, nes gebėjimai yra skirtingi, jų matuoti ir lyginti nėra prasmės. Peter Diamandis iš „X Prize“ fondo yra pabuvojęs „Ad Astra“ mokykloje. Jis teigia, kad ten mokosi tik 31 mokinys, o pamokose dažnai kalbama apie moralę ir etiką, visuomet pasitelkiami realaus pasaulio pavyzdžiai. Pavyzdžiui, Diamandis išskyrė vieną užduotį: Įsivaizduokite nedidelį miestelį prie ežero. Dauguma miestelio gyventojų dirba vienoje gamykloje, tačiau ši labai teršia ežerą. Ką reikėtų daryti? Gamyklos uždarymas reikštų, kad dauguma žmonių neteks darbo, o jokių veiksmų nesiėmimas ežerą galutinai pražudys. Tokie klausimai skatina mąstymą ir problemų sprendimo gebėjimus, tačiau teisingo atsakymo neturi. Vaikai įsitraukia į tokius žaidimus ir stengiasi prieiti prie tokių sprendimo būdų, kurie būtų patys efektyviausi. Muskas pats dažnai kalba apie etines dilemas, kurios vis dažniau iškyla tobulėjančių technologijų šviesoje. Visgi, mažai tikėtina, kad jis kažkaip prisidėjo prie mokymo programų ir užduočių kūrimo. Kita vertus, jei jis jau įkūrė mokyklą, patys svarbiausi jos principai buvo jo sprendimas.