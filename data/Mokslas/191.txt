Įprasta manyti, kad žmonės spuogus mėgsta spaudyti dėl tos pačios priežasties, kodėl jiems patinka spaudyti burbulinę pakavimo plėvelę. Pasikartojantis raumenų įtempimas ir staigus atpalaidavimas ramina nervus, mažina stresą, padeda atsipalaiduoti. Tačiau milijonai žmonių ne tik mėgsta spaudyti patys, bet ir žiūri tokios tematikos vaizdo įrašus internete. Taigi, priežasčių turėtų būti daugiau. Mokslininkai atliko tyrimus, kurie parodė, kad žmonės malonumą pradeda jausti dar prieš pridėdami nagus prie odos. Pastebėję spuogą ir ketindami jį išspausti žmonės iš karto pasidaro laimingesni, nes išsiskiria dopaminas. Žmogus tarsi kelias sekundes nekantrauja, yra sujaudintas ir jaučia energijos antplūdį. Po to, kai spuogas yra išspaudžiamas, pajuntamas palengvėjimas. Tai – labai keistas fenomenas, tačiau panašu, kad spuogų spaudymas žmonėms kelia jaudulį. Taip gali būti dėl to, kad evoliucijos eigoje žmonės nuolat patys šalindavo įvairius svetimkūnius iš savo odos. Mokslininkai taip pat pastebi, kad žmonės mėgsta žiūrėti į tai, kas šlykštu. Aišku, pasišlykštėjimas nėra teigiama emocija – persikreipia žmogaus veidas, primerkiamos akys, atrodo, kad tuoj supykins. Tačiau nepaisant viso to, žmonės vis tiek negali nukreipti akių. Toks elgesys taip pat mums buvo suteiktas evoliucijos eigoje – nuo šlykščių dalykų negalima nuleisti akių, juos reikia stebėti ir nuo jų saugotis. Viskas gali būti ir kur kas paprasčiau. Visi primatai prižiūri vienas kito kailį ir odą. Jie išrenka parazitus, nešvarumus, pašalina svetimkūnius. Gali būti, kad ir žmonės išsaugojo tokio elgesio bruožus ir mums jis yra tiesiog natūralus. Kodėl teikia malonumą? Nes turime prižiūrėti kitus, norėdami, kad jie prižiūrėtų mus. Milijonams žmonių patinka vaizdo įrašai, kuriuose užfiksuotas spuogų spaudymas – gali būti, kad būtent dėl šios priežasties. Tačiau gydytojai pataria nespaudyti nei savo, nei kitų žmonių spuogų. Taip galima sukurti ryškius randus ir, jei nesilaikysite švaros, sukelti infekcijas.