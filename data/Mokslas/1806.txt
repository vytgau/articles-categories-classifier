Lygiai prieš metus DELFI Sveikata rubrikoje citavau BBC aprašytą tyrimą, kurio metu paaiškėjo, kad naudojant žingsnius skaičiuojantį fizinio aktyvumo matuoklį nė kiek ne lengviau atsikratyti papildomų kilogramų. Todėl kiek skeptiškai, tačiau su smalsumu sutikau 1 mėnesį dėvėti išmanųjį laikrodį-apyrankę ir aprašyti savo pastebėjimus. Informacijos lavina Mano tyrimų objektas - išmanioji aktyvumo sekimo apyrankė su riešiniu pulsometru ir treniruočių funkcijomis „Garmin vivosmart3". Kaip skelbia gamintojas, šis prietaisas ypatingas tuo: - Funkcijos sportui - VO2max nustatymas, sportinės būklės amžius, jėgos treniruotės. - Nuolatos stebėkite savo savijautą per patiriamo streso programėlę laikrodyje. - 24/7 širdies ritmo sekimas su integruotu Elevate™ riešiniu pulsometru. Seka nueitus žingsnius, užliptus aukštus, sudegintas kalorijas, aktyvių minučių kiekį, miegą ir daugiau. - Saugi maudantis ir prausiantis duše (patikrinta). - Baterijos darbo laikas: iki 5 dienų (patikrinta - tikra atgaiva prietaisą krauti ne kasdien, o kartą per savaitę). Pirmąkart į rankas paėmusį šią apyrankę, nudžiugau dėl jos išvaizdos – mėlyna, siaura, prisiliesti maloni apyrankė, gražus dizainas (puošia tiek sportuojant, tiek dėvint oficialią aprangą). Ekranas nedidelis (9,6 mm x 19,2 mm), tačiau jame žybsintys skaičiai ir žodžiai puikiai įžiūrimi. Valdymas taip pat subtiliai paprastas - pirštu brauki aukštyn, žemyn, į šoną arba spusteli norimą funkciją. Tiesa, vos išpakavus laikrodį iš jo dėžutės teko pavargti aiškinantis, kaip jis veikia, kur jungiamas įkroviklis, kaip jį susieti su telefonu. Na, o tada pakako lygiai vienos dienos, kad nuimčiau visas varneles nuo su telefonu sinchronizuojamų procesų - skambučių, žinučių, feisbuko pranešimų, „Skype" pypsėjimo. Sunkiai įsivaizduoju situaciją, kai tokia informacijos lavina būtų naudinga, pavyzdžiui, sportuojančiam žmogui. Nuolatinė vibracija treniruotės metu tikrai blaškė, tačiau negalintys „atsijungti” nuo reikalų turėtų džiaugtis - net tokiame mažame ekranėlyje galima perskaityti pranešimą ir neprarasti darbų pulso. Skaičiai: pliusai ir minusai Naujas vartotojas, įsidiegęs „Garmin" aplikaciją telefone, ir (sąžiningai) nurodęs savo fizinius parametrus, gali gauti automatiškai iškeltus tikslus. Maniškiai buvo išties įkandami - 7500 žingsnių kasdien (5,715 km), 10 laiptelių ir 150 aktyviai praleistų minučių per savaitę. Viena puikiausių laikrodžio savybių - priminti, kad jau valandą laiko sėdi prie kompiuterio nekrutėdamas. Tai jis padarydavo tyliai suvibruodamas ir ekrane nušviesdamas žodį „move!” (liet. judėk). Nuoširdžiai stengiausi klausyti šio raginimo, tad šį eksperimentinį mėnesį su kaupu išgėriau ir reikalingą dienos skysčių normą - kaskart jam suvibravus nueidavau iki virtuvės pasigaminti arbatos ar susimąstydavau kitą staiga užklupusią užduotį. Tikiu, kad tokios mini pertraukos pravertė produktyvumui ir fizinei sveikatai. Kaskart įveikus dienos žingsnių tikslą ekranėlyje sušvisdavo fejerverkai - tarsi maža dovana. Ir nors, turiu pripažinti, mano žingsniai buvo skaičiuojami stebėtinai tiksliai, tačiau laikrodį galima ir apgauti - vienos kelionės į Lietuvos šiaurę metu teko važiuoti grubiu ir duobėtu žvyrkeliu. Pusiaukelėje prietaisas ėmė vibruoti sveikindamas, kad jau įveikiau dienos žingsnių normą, nors nebuvau nė pajudinusi kojų - galbūt chaotiškas jo judinimas sukėlė ėjimo įspūdį. Būta problemų ir su laiptų skaičiavimu - gyvenu 9 aukšte, tačiau pėsčiomis pasiekus savo butą apyrankė rodydavo varganus 10-15 įveiktų laiptų. Kita vertus, laikrodis išties privertė judėti daugiau - jei iš darbo pėsčiomis grįždama namo mačiau dar nepasiekusi dienos tikslo, susikurdavau naujus maršrutus ir pareidavau tik įveikusi ar net padvigubinusi dienos reikalavimus. Pulsometro nauda Nors šis laikrodis pristatomas kaip sukurtas sportuojantiems žmonėms, tačiau viena jo savybė itin pravarti bet kuriam naudotojui - tai pulsometras. Net jei visas jūsų fizinis aktyvumas apsiriboja greitu pasivaikščiojimu ar pusvalandžio pabėgiojimu paupiu, yra svarbu sekti savo pulsą. Pradedantieji neretai klysta manydami, kad kuo aukštesnis pulsas, tuo sparčiau dega kalorijos. Tai yra netiesa. Tikslinės pulso zonos: 1. Mažo intensyvumo zona 50-60 proc. maksimalaus pulso (MP) 2. Riebalų deginimo zona 60-70 proc. 3. Pagrindinė aerobinė zona 70-80 proc. 4. Laktato kaupimo zona (arba anaerobinė) 80-90 proc. 5. Red-line (pavojinga) zona 90-100 proc. Pagrindinis darbas turėtų vykti būtent 2-3 zonoje (maksimalaus pulso formulė labai paprasta - MP=220-A (amžius). Be to, labai svarbu sportuoti palaipsniui, sekti, kaip organizmas reaguoja į sportinį krūvį. Tai ypač aktualu tiems, kurie anksčiau nesportavo, dirbdavo sėdimą, mažai fizinės veiklos reikalaujantį darbą. Todėl išbėgusi apie bėgimo tempą sprendžiu ne tik iš bendros savijautos, tačiau ir iš laikrodžio rodmenų. Po tokių akylų eksperimentų jau po trijų savaičių galėjau nubėgti ilgesnę distanciją ir jaustis taip pat puikiai (ir saugiai, žinodama, kad organizmas nesukeliu per didelio krūvio). Įdomus tyrimas JAV medicinos asociacijos žurnale (JAMA) 2016 m. buvo paskelbti dvejus metus trukusio tyrimo, kuriame dalyvavo 500 antsvorį turinčių savanorių, rezultatai. Tyrimo dalyvių buvo paprašyta laikytis tam tikros dietos ir daugiau mankštintis. Susumavus tyrimo rezultatus paaiškėjo, kad būtent šie eksperimento dalyviai sugebėjo numesti mažiau svorio. Tyrimą inicijavę specialistai aiškina, kad toks rezultatas neįrodo, kad reikia visiškai atsisakyti technologijų. Visgi akivaizdu, kad per didelių vilčių su jomis sieti taip pat negalima. Kliautis jų rodikliais ypač pavojinga siekiant sulieknėti. Nepaisant milžiniško fizinio aktyvumo matuoklių populiarumo, jų nauda siekiant idealaus svorio ir reguliuojant fizinį krūvį iki šios išsamiai neištirta. Pitsburgo universitete atliktas tyrimas tėra vienas iš pirmųjų bandymų surinkti kokius nors tokios naudos įrodymus. Po tyrimo paaiškėjo, kad fizinio aktyvumo matuoklius naudoję dalyviai atsikratė 3,6 kg. Tų, kurie sudarė kontrolinę grupę ir jokių matuoklių nenaudojo, svoris sumažėjo vidutiniškai 5,9 kg. Mėnesio išvada: Visiškai nesportuojančiam žmogui šis laikrodis nebūtų naudingas, tačiau jei bent kartą per savaitę įsispiriate į sportinius batelius - toks pirkinys gali padėti pasiekti naujų rezultatų ir labiau pažinti savo kūną. 