Rytinėje Meksikos dalyje grupė narų aptiko po vandeniu susijungiančias dvi didžiules olas. Manoma, kad tai didžiausia povandeninė ertmė Žemėje. Šis atradimas galbūt padės sužinoti naujų faktų apie majų civilizaciją. Projekto, skirto tyrinėti ir saugoti požeminiams Jukatano pusiasalio vandenims (Gran Acuifero Maya [Gran Asifero maja]; GAM), atstovai pasakojo, kad 347 kilometrų ilgio olą rado po kelių mėnesių povandeninių kanalų tyrinėjimo. Netoli paplūdimio kurortinio miestelio Tulumo narai pastebėjo, kad olų sistema Sac Actun [Sak Aktun], kurios ilgis – 263 kilometrai, jungiasi su Dos Ojos [Dos Ochos] sistema, rašoma GAM pranešime spaudai. Dėl šios priežasties Sak Aktunas sujungtas su Dos Ochos ola. Meksikos Jukatano pusiasalis tyrinėtas dėl jame gyvenusių majų palikimo. Majų miestai pastatyti ant karstinių duobių, susijusių su požeminiais vandenimis. „Gran Asifero Maja“ projekto direktorius, archeologas Giljermas de Ana: „Šioje vandeningoje sistemoje yra apie 200 povandeninių olų, kurios gali būti susijusios. Tiesa, tiksliai to dar nežinome. Dabar žinome, kad čia kaupiasi vanduo, ir šis vanduo galbūt padės mums geriau suprasti, kas vyko praeityje, kaip viskas vystėsi, padės geriau suprasti dabartį ir planuoti ateitį.“ Kai kurios karstinės duobės turėjo religinės svarbos majams, kurių palikuonys toliau gyvena regione.