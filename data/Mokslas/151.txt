Tai ypatingai paliečia jautriąsias grupes – vaikus, senelius, tamsios odos žmones. Pastebima tendencija, jog vis daugiau Lietuvos medicinos įstaigų įsigyja šiuos prietaisus, rašoma pranešime žiniasklaidai. Problemos dėl neryškių venų Venų ieškiklio svarbą gali būti sunku suvokti tiems, kurių venos ryškios. Dėl šios priežasties, jie procedūrų kabinete su problemomis nesusiduria. Kitiems žmonėms tikrai teko patirti nemalonų jausmą, kai duriama ir bandoma pataikyti į veną, bet vis nesėkmingai. Pakartotini dūriai skatina organizmą gaminti streso hormonus, sukuria diskomfortą, o, ilgainiui, gali iššaukti ir fobiją gydytojams. Gydytojai ir slaugytojai puikiai supranta venų punkcijos problemas. Vienos didžiausių Lietuvos gydymo įstaigų atstovė, paklausta, dėl kokių priežasčių buvo nuspręsta investuoti į šią technologiją, pagrindiniu siekiu įvardijo geresnę pacientų savijautą bei pabrėžė, jog ir pati pastebėjo patenkintus pacientus. „Venų ieškiklius įsigijome kaip inovatyvią priemonę slaugant pacientus, kurių venų nesimato. Jiems venų punkcija reikalauja ypatingai daug susikaupimo ir psichologinių išgyvenimų, kadangi neretai tenka durti kelis kartus. Siekiame to išvengti. Kaip pavyzdį, galiu paminėti, situaciją su paciente. Ji skundėsi, jog jos venų nematyti, sunku užčiuopti, todėl slaugytojams visada būna problema įdurti pirmu bandymu. Panaudojau venų ieškiklį ir pavyko venų punkciją atlikti pirmuoju dūriu. Taip pat matome, jog ir slaugos personalui dirbti lengviau, greičiau“, – nuomonę dėstė medicinos profesionalė. Kaip jis veikia? Venų ieškiklis – populiarėjanti technologija, kurios tikslas padidinti pirmojo tikslaus dūrio į veną tikimybę. Skaičiuojama, jog taip patiriamos mažesnės vienkartinių priemonių sąnaudos bei žymiai sutrumpinamas procedūros atlikimo laikas. Šiuo metu dažniausiai pasirenkamas – infroraudonųjų spindulių venų ieškiklis. Prietaiso veikimas nesudėtingas: mūsų kraujyje esančios hemoglobino molekulės reaguoja į venų ieškiklio skleidžiamus infroraudonuosius spindulius, šie nukreipiami į norimą odos plotą, o hemoglobino molekulės juos absorbuoja. To pasekoje, išryškėjusios venos šviesos pagalba matosi ant kūno. Venų ieškikliai pasaulyje populiarėja, teigia vienos didžiausių Lietuvoje gydymo įstaigų direktoriaus pavaduotoja medicinai ir slaugai: „Venų ieškiklį pirmą kartą pamatėme prieš dešimt metų viename pristatyme. Paliko įspūdį ir paskatino kažkada jį įsigyti ir mūsų Klinikoms. Puiku, kad pavyko įgyvendinti praėjusių metų pirkimo planus. Stengiamės paskirstyti turimą įrenginių kiekį taip, kad jis būtų prieinamas visiems skyriams. Manome, jog venų ieškikliai atsipirks vien tuo, jei pacientams kraują galėsime paimti suteikdami minimalų diskomfortą ir neprireiks antrojo dūrio“, – teigė kalbintos medicinos įstaigos slaugos skyriaus vadovė. Mažo prietaiso didelė nauda Pasidomėjus plačiau apie venų ieškiklius galime rasti nemažai prietaiso privalumų: paprasta naudoti, universaliai pritaikomas tarp įvairių pacientų bei medicinos šakų: pediatrijoje, plastikos chirurgijoje, onkologijoje ar kt. Ypač reikšmingai pritaikomas skubioje pagalboje, kai norint išgelbėti žmogaus gyvybę svarbi kiekviena minutė. Tokiu momentu tikrai nėra laiko ilgai ieškoti venoms. Taip pat svarbu, kad šis venų aptikimo būdas nėra invazinis, nesukelia žalingo poveikio. Jis lengvai pritaikomas skirtingose aplinkose, kadangi galima reguliuoti ryškumą, spalvas bei pasirinkti norimą vaizdo dydį. Tai ypač aktualu atliekant venų punkciją vaikams, kai reikia matyti smulkesnes venas. Naudojant venų ieškiklį aktyviai, vieno prietaiso gali nepakakti, kadangi pakrauta baterija tarnauja apie 5 val. Labiausiai reikalingas vaikams ir seneliams Kai paciento venų nesimato, gali spaudyti, sukioti ranką, bet vis tiek tenka durti pagal intuiciją. Blogiau jei pacientas vaikas. Tuomet ir pirmajam dūriui tenka kviesti kitas slaugytojas, kurios padėtų, palaikytų vaiką kėdėje. Į veną nepataikius, atlikti antrą dūrį tampa visai komplikuota. Su tuo sutinka ir praėjusį mėnesį vienoje Kauno ligoninių su vaiku gulėjusi jauna mama, Živilė Kasparavičienė: „Mano sūneliui dar nėra dvejų metų. Kaip ir dauguma tokio amžiaus vaikų jis yra putlus, todėl jo venos tikrai nesimato. Kai sirgo Noro virusu ir ligoninėje teko įvesti kateterį į veną – buvo didelė problema. Apie venų ieškiklius tikrai nežinojau, tačiau bent vaikų skyriuose galėtų būti po vieną, juk mažiausiems labiausiai skauda. O ir slaugytojams daug streso, procedūra užsitęsia, vaikas verkia“, – atvirai nuomonę išreiškė moteris, paklausta apie jų patirtį ligoninėje. Venų ieškiklis taip pat naudingas aptinkant senyvo amžiaus žmonių, sergančiųjų nutukimu ar tiesiog tamsią odą turinčių pacientų venas. Vienas prietaisas gali būti pritaikomas skirtingoms aplinkoms bei pacientams. Kalbintos gydymo įstaigos, naudojančios venų ieškiklius, darbuotojos nuomone, nors dauguma skyrių jau turi teigiamus atsiliepimus apie šį įrenginį, sunkiausiai jis pritaikomas hematologiniame skyriuje, kadangi šių pacientų venos žymiai pakitę nuo chemoterapinių vaistų, todėl jiems nelabai kas gali padėti. Inovacijų medicinoje norisi Tokių prietaisų ar išradimų kaip venų ieškiklis rastume ne vieną. Ir nors inovatyvių medicinos priemonių yra labai daug, jas įsigyti reikalingi nemaži finansiniai ištekliai. Lietuvos įstaigos skirtingai pagal savo galimybes ir poreikį bando turėti tokias priemones, kurias naudojant galima padėti tiek pacientui, tiek ir slaugos personalui. Kaip bebūtų, norėtųsi, jog investicijas realiai pajaustų didesnė dalis pacientų.