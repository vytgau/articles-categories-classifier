Renginys vyksta Jungtinėse Amerikos valstijose (JAV), Kalifornijoje: San Franciske, kur įsikūrusi pagrindinė bendrovės būstinė. „Google“ vadovas Sundar Pichai pradėjo kalbėti apie kompiuterių pažangą, kuri reikalinga bent kas 10 metų. Jis paminėjo mobiliuosius prietaisus ir dirbtinį intelektą, kuris yra svarbus siekiant sukurti tobulą „Google“ asistentą. Jis esą turėtų būti ne tik pagalbininkas naršant, kaip buvo anksčiau, bet ir gyvenimo asistentas. „Mūsų tikslas yra sukurti asmeninį „Google“ kiekvienam vartotojui. Taip kaip „Google“ sukurtas kiekvienam, taip norime, kad kiekvienas turėtų individualų „Google“, - sakė bendrovės vadovas S. Pichai. Po trumpos įžangos ir skelbimo, kad asistentas įdiegtas didžiojoje dalyje bendrovės produktų, atstovai pristatė tai, apie ką buvo ilgai kalbėta. „Google“ pristatė „Pixel“ telefoną Naujasis bendrovės asistentas įdiegtas ir naujame produkte - „Pixel“ telefone. Meet #Pixel — the first phone designed inside and out by Google. #madebygoogle pic.twitter.com/xGAWjAbFXK— Google (@google) October 4, 2016  Telefonas, kaip jau ir planuota, viena didžiausių bendrovės naujovių. Bendrovė jį pristato su šūksniu „išmanus ir patogus“. „Google“ giriasi ne tik geriausia kamera, kuri pagaminta „Google“, bet netgi geriausia kamera pasaulyje, kuri nėra išsikišusi iš telefono korpuso. 12,3 megapikselių kamera geba fotografuoti net ir neįtikėtinai sudėtingomis aplinkos sąlygomis, gali padaryti itin daug trumpos ekspozicijos nuotraukų. Viena mėgstamiausių telefoną pristačiusio „Google“ produktų vadovo Briano Rakowskio kameros ypatybių yra kameros galimybė stabilizuoti vaizdą. Priekinė gamera geba fiksuoti 8 MP, joje taip pat įdiegtas greitasis fokusavimas. Be to, visi telefoną turintys žmonės įgis galimybę saugoti savo nuotraukas ir video neribotą dydį turinčiame debesyje. „Pixel“ telefono baterija esą turėtų netrikdyti naudotojų: ji sukurta taip, kad per penkiolika minučių galės įsikrauti 7 val. budėjimo. Baterijos talpa 2,770 mAh. Bendrovė teigia, kad nenaudojamas jis gali išbūti apie 19 dienų, pokalbio režimu apie 26 valandas, o naudojantis internetu telefonas neišsikraus apie 13 valandų. Tiek pat laiko bus galima žiūrėti video siužetus. Muzikos galėtumėte klausyti apie 110 valandų.  Telefone yra įdiegtas naujausias „Qualcomm“ gamintas procesorius „Snapdragon 821”. Aktyvioji atmintis siekia 4 GB RAM. Telefono talpą galima rinktis iš 32 arba 128 GB. „Pixel“ turi pirštų antspaudų skaitytuvą ir bus įkraunamas USB-C laidu. Telefonas gebės palaikyti 1 SIM kortelę. Jis turi aukštos rezoliucijos „Amoled“ ekraną, padengtą ketvirtos kartos „Gorilla Glass“ stiklu. 75 proc. ekrano yra jautrus lietimui, t.y. aktyvus. Ekranas, tikinama, kontrastingas. Jis gali atvaizduoti apie 16,77 mln. spalvų. Telefoną galima įsigyti 32 ir 128 GB talpos. Bendrovė nepasekė „Apple“ pavyzdžiu ir neišėmė iš išmaniojo prietaiso 3,5 mm ausinių laido. Telefonas turi aliuminio korpusą, kuris bus trijų spalvų: „gana juodas“, „tikrai mėlynas“ ir „labai sidabrinis“. Jį bus galima įsigyti dviejų dydžių: 5 ir 5,5 colių ekranu. Kitaip nei didelė dalis kompanijų, „Google“ pristatys abu telefonus su tokiomis pat specifikacijomis. Paminėtina, kad telefonas turėtų atkeliauti su naująja „Android“ operacine sistema „Nougat“ (liet. k. nuga): bendrovės atstovai žadėjo, kad kaip ir iki šiol „Google“ telefonų naudotojai operacinės sistemos atnaujinimus gaus pirmieji. JAV „Pixel“ kainuos nuo 649 dolerių, išankstiniai užsakymai jau bus priimami nuo šio vakaro. Kada telefonas pasirodys Lietuvoje, nėra aišku. Kol kas bendrovė pranešė bendradarbiaujanti su išskirtines platinimo teises gavusia telekomunikacijų kompanija „Verizon“.  Virtualios realybės patyrimas bus geresnis Taip pat pristatyta sistema „Daydream“, kuri esą sujungia viską, reikalingus patogiam virtualios realybės patyrimui. Naujieji „Pixel“ telefonai yra parengti naudoti su šia programa ir su nauju „Google“ produktu - „Daydream View“ virtualios realybės akiniais. „Mes norėjome sukurti kažką, kas būtų patogu ir paprastai naudojama“, - sakė virtualios realybės viceprezidentas Clay Bavoras. Naujieji akiniai yra „minkšti, lankstūs, leidžia kvėpuoti odai“: jie visai kitokie nei daugelis prietaisų. Telefonas ir naujieji akiniai geba reaguoti vienas į kitą, taigi vartotojui nereikės nieko nustatinėti ir įjunginėti, tačiau pristatytas virtualios realybės pultelis. Panašu, kad šiai „Google“ naujovei nepaliaujamai bus kuriamas turinys: planuojama, kad tai darys daugiau nei 50 partnerių. Virtualios realybės pasaulis turėtų tapti pramogų biblioteka, naudinga ne tik norintiems mokytis, bet ir žiūrėti filmus ar žaisti žaidimus. Tarkime, viena galimybių, kaip jį išnaudoti, yra virtualios kelionės su „Google Street View“ gidais. Bendrovės atstovai pabrėžė, kad virtualios realybės akiniai bus daug patogesni nei anksčiau „Google“ pristatyti „Google Cardboard“ akiniai. „Daydream View“ bus pradėta prekiauti lapkritį, ir jie kainuos 79 dolerius. Nauja „Google Home“ versija „Google“ pristatė ir naują „Google Home“ – kompanijos prietaisą, kuris varžysis su „Amazon Echo“. Ji jau galima netrukus užsisakyti. Jis kainuos 129 dolerius ir bus pigesnis nei „Amazon“ siūloma alternatyva. Jo pristatymas turėtų prasidėti lapkričio 4 d. Panašu, kad prietaisas bus protingesnis už „Siri“ ir sugebės daug geriau suprasti kontekstą, taip pat ieškoti informacijos internete, kai neranda tikslaus atsakymo aplink. „Google Home“ viršus yra jautrus prisilietimui ir gali būti naudojamas siekiant pagarsinti muziką ar sustabdyti tai, kas grojama. Jis turi tris garsiakalbius. „Google Home“ sklandžiai dirbs su „YouTube Music“ ir „Google Play Music“, taip pat įsigijus prietaisą bus galima naudotis „YouTube Red“ funkcija. Prietaisas lengvai integruosis su kitomis muzikos programėlėmis, tokiomis kaip „Spotify“, „iHeartRadio“ „TuneIn“ ir kitomis. Bevielio interneto maršrutizatorius „Google“ pristatė ir dar vieną prietaisą namams. Tai – gana paprastai pavadintas „Google Wifi“. Bendrovė su šiuo prietaisu po praėjusių metų bandymo su „OnHub“ sistema tvirtai žengia į bevielių maršrutizatorių rinką. Bevielis maršrutizatorius gali būti įsigytas kaip prietaisų sistema arba kaip vienetas: vienetas bus parduodamas už 129 dolerius, o trijų rinkinys kainuos 299 dolerius. Šią technologiją taip pat bus galima įsigyti jau lapkritį, o gruodį ji turėtų pasiekti vartotojus. Panašu, kad jis veiks tik JAV rinkoje: galimybė įsigyti kitose pasaulio dalyse nebuvo paminėta.  „Chromecast Ultra“: geresnė vaizdo kokybė ir greitis Pristatytas ir naujas „Chromecast Ultra“ – 4K Ultra HD prietaiso versija, tikimasi bus tokia pat populiari kaip ir ankstesnės. Šis mažas vaizdo transliacijas įgalinantis prietaisas leis naudotis „YouTube“, „Netflix“ ir „Vudu“, taip pat leis peržiūrėti „Google Play Movies“ parduotuvėje esančius filmus. Naujai pristatyta prietaiso versija, kaip tvirtina „Google“, yra ne tik greičiausias „Chromecast“ prietaisas, bet ir palaikys HDR turinį. Nesvarbu, ar turėsite 4K televiziją, ar ne, bet kuris vaizdas bus perduodamas 1,8 karto greičiau nei naudojantis tradiciniu „Chromecast“. Dizaino pokyčių, lyginant su tradiciniu „Chromecast“ nėra tiek daug: vietoje „Chrome“ logotipo galima matyti „Google“ ženklą, taip pat pridėtas HDMI laidas. „Chromecast“ JAV kainuos 69 dolerius, ir kaip daugelis pristatytų technologijų, rinkai bus pristatyta lapkritį. Jį galės užsisakyti ir kitų 16 pasaulio šalių žiūrovai. 