Jis pridūrė, kad kažkada IBM buvo tvirtinusi, kad visame pasaulyje reikės 5 kompiuterių. Kompanija suklydo smarkiai, mat dabar vos ne kiekvieni namai turi bent po vieną kompiuterį. Išmaniosios trasporto maršrutų programėlės „Trafi“ marketingo vadovas konferencijoje #SWITCH! skaitė pranešimą „Skaitmeninė ateitis“. R. Urbanas tvirtina: jau dabar matyti, jog vis daugiau ir daugiau prietaisų bus prijungti prie interneto. „Viskas prasidėjo nuo išmaniojo telefono, o dabar jau matome išmaniuosius laikrodžius, daiktų interneto pavyzdžius. Matyti, kad vis daugiau ir daugiau daiktų bus prijungti prie interneto“, – teigė „Trafi“ marketingo vadovas. Jis pateikė Jungtinėje Karalystėje atlikto tyrimo duomenis: pasirodo toje šalyje kompiuteris jau kurį laiką nėra pagrindinis įrenginys, kuriuo naudojasi žmonės jungdamiesi prie interneto. „Gal Lietuvoje situacija kiek kitokia, tačiau manau, kad visai netrukus ir mes sulauksime to paties. Kiek jūsų feisbuką tikrina kompiuterio ekrane? Ar pamenate, kaip tai atrodo?“ – klausė R. Urbanas. Besikeičiant technologijomis, keičiasi ir vartotojai, tvirtina R. Urbanas. Visų pirma, visi tapo nekantrūs ir nori, kad absoliučiai visi norai būtų patenkinti tuoj pat, iš karto, tą pačią akimirką. „Tik užsinori ir tą pačią akimirką, tą pačią sekundę siekia gauti. Jei spontanišką idėją turintis pirkėjas pamato, kad prekes gaus po dviejų savaičių, gali ir persigalvoti. Dėl to „Amazon.com“ pradėjo dirbti su prekių pristatymą vykdančiais dronais. Kai jie bus ištreniruoti, tai vartotojai galės daug greičiau gauti užsisakytas prekes“, – pasakojo R. Urbanas. Visi reikalauja informacijos dar net nepateikę klausimo. Pasak R. Urbano, dėl to prietaisai ir programinė įranga yra mokomos nuspėti, ko jums gali reikėti: „Pažvelkite į „Google Now“: tik paėmę telefoną į rankas, jau galite neklausdami sužinoti, koks oras jūsų buvimo vietoje, kada jūsų lėktuvas, kiek laiko truks iki ten nukeliauti ir panašiai. Ateityje tokiu būdu bus pateikta vis daugiau informacijos“, – pasakojo R. Urbanas. Vartotojai susiduria su galybe pasirinkimų. „Anksčiau, jei norėdavau kelnių, eidavau į vieną parduotuvę iš trijų, esančių šalia mano namų. Dabar aš galiu gauti tą prekę kad ir iš kito pasaulio krašto. Technologijoms tobulėjant, mes įgijome milijono pasirinkimų galimybę“, – teigė R. Urbanas. Turtingesnė ir gyvybingesnė patirtis: naujos technologijos leis patirti aplinką daug gyvybingiau ir daug turtingiau. Tai reiškia, kad ateityje jau neužteks padaryti nuotraukų ar jas pamatyti, neužteks paieškoti „Google“ ir nuspręsti, ar norite ten keliauti. Vartotojai 3D ir panašių patirčių norės vis daugiau ir vis dažniau. R. Urbano verdiktas: vartotojai išlepo. „Tai, kas vakar atrodė revoliucija, visai netrukus bus įprasta. Tarkime, visi žmonės dabar džiaugiasi, kai jiems tenka paskraidyti lėktuvais, turinčiais Wifi. Anksčiau apie tai negalėjome net pagalvoti, dabar tai mus stebina, o visai greitai prie to priprasime“, – pasakojo „Trafi“ marketingo vadovas. Žmonės priprato gauti išskirtinius ir tik jiems pritaikytus daiktus, informaciją: „Nukeliavę į „YouTube“, „Spotify“ matysite tik jums pritaikytą turinį, o nukeliavę į virtualų automobilių saloną „Mini“, galėsite patys sau susikurti automobilio dizainą. „Internetas žmones privedė prie to, kad vis daugiau žmonių nori būti individualesni ir išreikšti save. Visą gali pasidaryti sau“, – teigė R. Urbanas. 