Senienų apsaugos ministras Khaledas al Enany žurnalistams sakė, kad Gizos plynaukštėje netoli Kairo rastas kapas buvo įrengtas kaip derlingumo deivės Hator žynės, vardu Hetpet, amžinojo poilsio vieta. Senovės egiptiečiai tikėjo, kad Hator yra gimdyvių globėja. Šį kapą per kasinėjimus Gizos vakariniame kapinyne aptiko grupė egiptiečių archeologų, vadovaujamų Senienų apsaugos aukščiausiosios tarybos generalinio sekretoriaus Mostafos Waziri. Senienų apsaugos ministerija nurodė, kad tame kapinyne esama Senosios Karalystės V dinastijos, viešpatavusius 2465-2323 metais prieš mūsų erą, esama aukšto rango pareigūnų kapų. Nuo 1842 metų keletas jų jau yra iškasinėti. Naujai atrasto kapo „architektūros stilius ir puošybos elementai būdingi V dinastijai; įėjimas veda į L raidės pavidalo kriptą“, sakoma ministerijos pranešime.  „Kapas itin išsiskiria labai gerai išsilaikiusia sienų tapyba, vaizduojančia Hetpet stovinčią įvairiose medžioklės ir žvejybos scenose arba... priimančią dovanas iš savo vaikų“, – pridūrė ministerija.. Tarp šių piešinių taip pat esama vaizduojančių muzikantus ir šokėjus, taip pat dvi scenos, kuriose matyti beždžionės, anuomet laikyti kaip naminiai augintiniai. Vienoje jų beždžionė pavaizduota skinanti ir ėdanti vaisių, o kitoje – šokanti priešais orkestrą. Naujienų agentūrai AFP M. Waziri sakė, kad tokie piešiniai yra neįprasti. „Tokios scenos yra retos... Jų anksčiau rasta tik (Senosios Karalystės) kape „Ka-Iber“, kur viename piešinyje beždžionė pavaizduota šokanti priešais arfininkę, o ne (visą) orkestrą“, – aiškino jis. Naujai rastas kapas yra Sakaros vietovėje, maždaug už 20 km į pietus nuo Kairo esančiame nekropolyje. Kh. al Enany sakė žurnalistams, kad kriptoje įrengtas „apsiplovimų baseinėlis, ant kurio išraižytas kapo savininkės vardas ir jos titulai“. „Viena vokiečių ekspedicija 1909 metais rado senienų rinkinį su šios ponios vardu – arba moters tokiu pačiu vardu. Šios senienos tuo metu buvo išgabentos į Berlyno muziejų, – nurodė ministras. – Praėjus 109 metams suradome šį kapą su Hetpet vardu.“ Pasak M. Waziri, archeologai tęs kasinėjimus toje vietovėje – ten tikimasi naujų radinių.