Japonų mokslininkai mano, kad viena medžiaga, be kitų vietų surandama ir „McDonald‘s“ bulvytėse, gali išgydyti vyrų plikimą. Vyriškas plikimas dažniausiai turi genetines priežastis. Plaukų netektis vyrams asocijuojasi su praeinančia jaunyste, blėstančiu grožiu ir net sumažėjusiu seksualiniu patrauklumu. Tačiau tiesa yra ta, kad visuomenėje nuplikę vyrai nėra matomi kaip kažkokie atstumtieji – jie vis dar gali būti patrauklūs ir moterims. Visgi, daugybė mokslininkų deda didžiules pastangas, kad plikimą išgydytų, nors tai ir nėra lengva. Kodėl? Nuplikus miršta plauko folikulas ir jo atgaivinti jau nebėra įmanoma. Aišku, vyrai bando tai padaryti visokiomis priemonėmis, įskaitant neišbandytus ir nepatvirtintus vaistus, šampūnus, liaudies medicinos priemones ir net skausmingas kosmetines procedūras. Taigi, tie, kurie išras būdų išgydyti plikimą automatiškai taps milijonieriais. Mokslininkai iš Jokohamos valstybinio universiteto mano, kad jie jau surado labai daug žadantį metodą. Raktas į jų sėkmę – polidimetilsiloksanas. Tai – labai gerai žinoma medžiaga, randama ir silikonuose, naudojamuose „McDonald‘s“ bulvyčių kepimui. Tačiau polidimetilsiloksanas nėra vartojamas ant odos ar geriamas – šis chemikalas tiesiog padeda petri lėkštelėje užauginti naujus folikulus, kuriuos vėliau galima persodinti žmonėms. Arba pelėms, kaip tai padarė mokslininkai. Naujieji folikulai lengvai prigijo ir tose vietose pradėjo augti juodi plaukai. Polidimetilsiloksanas padėjo užauginti folikulų kultūras ir, kaip mokslininkai teigia, be jo nieko panašaus pasiekti nebūtų buvę įmanoma. Tačiau pats polidimetilsiloksanas plaukų atauginti negali – jei į savo plikę kasdien trintumėte bulvytes vis tiek plaukai neataugtų. Tačiau mokslininkai kol kas prie bandymų su žmonėmis pereiti negali. Žmogaus plaukų sudėtis nėra visai tokia kaip pelių. Taip pat kol kas neaišku, ar pavyktų keisti plaukų spalvą. Jei žmogui taip būtų atauginta tik dalis plaukų, spalvos skirtųsi ir atrodytų prastai. Kita vertus, galima neabejoti, kad daugybę žmonių sutiktų savo plikus odos lopinėlius pakeisti kad ir visiškai juodais, plonais plaukais, kokie ir užaugo tai pelei ant sprando.