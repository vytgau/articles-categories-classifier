Trečiadienį Vilniaus apygardos teisme prasidėjo teismo posėdis, kuriame susitiko ieškovo advokatas Andrius Iškauskas ir atsakovo advokatas Evaldas Valčiukas. Vilniaus apygardos teisme aiškinamasi, kiek kompensacinio atlyginimo už kūrinių atgaminimą turi sumokėti „Huawei“. Paprastai šis mokestis yra įskaičiuojamas į įrenginių pardavimo kainą. A. Iškauskas prašė prie bylos prijungti papildomų dokumentų, kuriuose yra papildomų skaičiavimų. Teismas su tuo sutiko. E. Valčiukas prašė teismo posėdį atidėti, nes prašė papildomai laiko, mažiausiai savaitės, kad galėtų įvertinti naujausius skaičius. Jis taip pat prašė atsisakyti skaičiavimuose esamų procesinių palūkanų. Nors A. Iškauskas prašė bylą nagrinėti trečiadienį, pastarosiomis dienomis streikavo ir elektroninė teismų sistema, todėl nuspręsta teismo posėdį nukelti minimaliam terminui tam, kad atsakovai galėtų susipažinti su papildomais prie bylos prijungtais dokumentais. Teismo posėdis nukeltas į spalio antrą pusę. E. Valčiukas galimo taikos susitarimo su ieškovu nekomentuoja. DELFI žiniomis, atsakovai nori derėtis dėl nuolaidų nuo visos priskaičiuotos sumos.  AGATA atstovaujantis „AAA Law“ advokatas ir partneris A. Iškauskas anksčiau DELFI sakė, kad „Huawei Vilnius“ yra vienintelė įmonė Lietuvoje, kuri piktybiškai nemoka kompensacinio atlyginimo. „AGATA ne kartą informavo jos atstovus apie pareigą mokėti kompensacinį atlyginimą, tačiau jie kategoriškai atsisakė tai daryti. Tokia situacija iš esmės iškreipia visą mobiliųjų telefonų ir kompiuterių rinką ir sudaro nevienodas konkurencijos sąlygas sąžiningiems mokėtojams. Todėl jausdami pareigą prieš visą IT sektorių ir prieš meno kūrėjus, kuriems vėliau atitenka kompensacinis atlyginimas, buvome priversti paduoti šią įmonę į teismą“, - kalbėjo jis. Bendrovė situaciją yra komentavusi trumpai. „Informacinių ir ryšių technologijų sprendimų tiekėja „Huawei“ laikosi galiojančių įstatymų rinkose, kuriose veikia. Lietuvoje bendrovė taip pat laikosi teisinių procesų, siekdama šį klausimą išspręsti sąžiningai. Deja, šiuo metu daugiau informacijos pateikti negalime“, - rašė bendrovė komentare. Ieškovai skaičiuoja, kad preliminari norima prisiteisti suma nėra žinoma, bet ji siekia apie 500 000 eurų. „Huawei“ šių skaičių nekomentuoja. Kompensacinis atlyginimas ir jo mokėjimo sąlygos yra numatytos Autorių teisių ir gretutinių teisių įstatyme, mokestį įpareigota surinkti asociacija AGATA. Kasmet surinktas atlyginimas yra paskirstomas meno kūrėjams, pavyzdžiui, muzikantams, autoriams, filmų gamintojams. Pasak A. Iškausko, per šiuos 5 metus, kiek yra renkamas numatytas mokestis, mokestį sumoka visos įmonės, kurios pagal įstatymą turi jį mokėti. „Tokių įmonių Lietuvoje yra keli šimtai ir tarp jų, be abejo, yra visi Lietuvoje veikiantys IT technikos didmenininkai, mobiliojo ryšio operatoriai, kompiuterinės technikos pardavėjai, pavyzdžiui, „Acme“, „Also“, „Abc Data“, „Telia“, „Bitė“, „Tele2“, „Topocentras“ ir kiti. Be to, AGATA su asociacija „Infobalt“ pasirašė bendradarbiavimo susitarimą, kuriuo įsipareigojo užtikrinti sklandų kompensacinio atlyginimo mokėjimą Lietuvoje“, - rašė jis komentare DELFI. Kompensacinis atlyginimas, kitaip vadinamas Tuščios laikmenos mokesčiu, mokamas už kūrinių atgaminimą asmeniniais tikslais iš teisėtų šaltinių ir priklauso nuo prietaiso turimos atminties. DELFI primena, kad perkant išmanųjį telefoną iš oficialių prekybos vietų, greta telefono kainos yra nurodomas ir vienkartinis valstybės nustatytas kompensacinis atlyginimas autoriams – jis priklauso nuo telefone esančios nuolatinės atminties dydžio ir gali siekti nuo 0,43 euro už 2 GB atmintį, iki 11,58 eurų už daugiau nei 3 TB atminties. Už telefoną su 16,1-256 GB atminties reikėtų sumokėti 4,34 eurus mokesčio.