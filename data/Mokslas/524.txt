Pasak jo, feisbukas yra ypač populiarus tinklas ir nesklandumai jame pastebimi kur kas labiau, nei mažiau populiarių internetinių resursų veiklos trikdžiai. „Feisbukas po tokiu didinamuoju stiklu, kadangi nuolat prie jo prisijungę milijonai žmonių ir kiekvienas sutrikimas iš karto sukelia didelį nepasitenkinimą. Bet manau, kad tai nėra kažkokia didžiulė koordinuota ataka, nes jeigu tai būtų toks atvejis, būtų didesnio masto išsijungimas, kaip buvo kažkada, kai didelė dalis gyventojų ir Amerikoje, ir Europoje negalėjo prisijungti prie feisbuko ir kitų puslapių“, – BNS sakė A. Dalikas. Pasak jo, feisbuko sutrikimus dažniausiai lemia būtent gedimai kurioje nors šalyje, vėliau jie gali daryti poveikį ir kitiems regionams. Vis dėlto, šis socialinis tinklas nuolat susiduria ir su programišių išpuoliais. „Kartais tai būna DDoS atakos (vadinamosios paskirstyto atsisakymo aptarnauti atakos – BNS), kurios bando sutrikdyti feisbuko ar kitų didelių tinklapių darbus. (...) Faktiškai prieš feisbuką pastoviai vykdomos kažkokios piktybinės veiklos, tiesiog jie, kadangi tokio dydžio korporacija, nuolat rūpinasi savo saugumu ir atreminėja tas atakas – yra tokiam „kare“ su programišiais“, – aiškino ekspertas. A. Daliko teigimu, jeigu feisbuko veiklos sutrikimas neužtrunka ilgiau nei kelias valandas, verslas dėl to neturėtų patirti didesnių nepatogumų. Tačiau panašūs incidentai turėtų priminti vartotojams, kad pravartu diversifikuoti savo komunikacijos kanalus. Interneto svetainės downdetector.com duomenimis, daugiausia problemų ketvirtadienį turi feisbuko vartotojai Europoje, įskaitant ir Lietuvą.