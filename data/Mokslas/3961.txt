Pranešime žiniasklaidai rašoma, kad šiuo tinklu perduodama informacija, įskaitant asmeninius pranešimus, slaptažodžius, dokumentus ir dar daugiau, gali būti lengvai perimta ir panaudota užpuolikų. Pasak „Kaspersky Lab“, 25 proc. pasaulio „Wi-Fi“ tinklų neturi šifravimo arba slaptažodžių apsaugos. Kitaip tariant, perduodama informacija yra visiškai atvira ir gali būti perskaityta trečiųjų šalių. Kiti 3 proc. taškų naudoja WEP (Wired Equivalent Privacy) šifruotus duomenis. Tai nepatikimas protokolas, kurį lengva nulaužti per kelias minutes, pasitelkiant internete laisvai prieinamus įrankius. Beveik trys ketvirtadaliai „Wi-Fi“ taškų naudoja patikimesnę šifravimo formą – Wi-Fi Protected Access (WPA) protokolus. Kokių pastangų reikia norint nulaužti šiuos tinklus, priklauso nuo nustatymų, įskaitant slaptažodžio patikimumą. Pavyzdžiui, jei slaptažodis nepatikimas arba viešai prieinamas (pvz., viešai kavinėje), nusikaltėlis galės iššifruoti bet kokią perduodamą informaciją. Verta pažymėti, kad tarp 20 šalių, turinčių didžiausią nesaugių „Wi-Fi“ taškų skaičių, yra daug populiarių turistinių vietų: Tailandas, Prancūzija, Izraelis, JAV ir pan. Keliautojai yra tarp pažeidžiamiausių, nes artimiausias „Wi-Fi“ prieigos taškas dažnai yra vienintelis būdas palaikyti ryšį. Kitas tyrimas rodo, kad tik 57 proc. interneto naudotojų yra susirūpinę, kad jų duomenys gali būti pagrobti prisijungus prie „Wi-Fi“. „Kaspersky Lab“ rekomenduoja nepasitikėti tinklais, kurie nėra apsaugoti slaptažodžiu. Net jei prašoma slaptažodžio, turite likti budrūs. Norėdami sustiprinti apsaugą, išjunkite „Wi-Fi“ ryšį, kai juo nesinaudojate. Jei nesate visiškai tikri, ar Jūsų naudojamas belaidis tinklas saugus, bet jums vis tiek reikia prisijungti prie interneto, pabandykite apsiriboti pagrindiniais naudotojo veiksmais, pavyzdžiui, informacijos paieška. Kad netaptumėte kibernetinių nusikaltėlių taikiniu, prietaiso nustatymuose turėtumėte įjungti „Visada naudoti saugų ryšį“ (Always use a secure connection, HTTPS) funkciją. Jei įmanoma, prisijunkite per VPN (Virtual Private Network). Taikant VPN, užšifruota informacija perduodama saugiu tuneliu, vadinasi, nusikaltėliai negalės perskaityti jūsų duomenų, net jei gautų prieigą prie jų.