Interneto ryšį valdanti bendrovė „Dynamic Network Services Inc.“ nukentėjo nuo kelių atakų, dėl kurių Jungtinėse Valstijose ir kitur vartotojai negalėjo naudotis socialiniu tinklu „Twitter“, internetine televizija „Netflix“, muzikos transliavimo internetu platforma „Spotify“ ir kitomis paslaugomis. Padėtis stabilizavosi penktadienio vakarą. „Dynamic Network Services Inc.“ teigimu, per šią ataką buvo panaudotas senas metodas – vadinamoji paskirstyto atsisakymo aptarnauti (DDoS) ataka. Paprastai per DDoS atakas panaudojama daugybė kompiuterių, užkrėstų žalinga programine įranga. Tinklapių darbą jie paralyžiuoja visi vienu mėgindami prisijungti – tuomet viršijami fiziniai serverių galimybių aptarnauti vartotojus pajėgumai. „Šiuo metu, manome, kad ataka buvo numalšinta“, – pirmadienį pranešime sakė teritorinio saugumo sekretorius Jehas Johnsonas. Jis taip pat sakė, kad jo departamentas žino apie kenksmingą programinę įrangą, kuri galėjo būti panaudota atakų metu. „Programa „Mirai“, kontroliuojanti išmaniuosius įrenginius – vadinamąjį daiktų internetą – tokius kaip sekimo kameros ir pramogų sistemos, jungiamos prie interneto“, – sakė J. Johnsonas. Departamento Nacionalinio kibernetinio saugumo ir komunikacijų integracijos centras, anot jo, kuria būdus, kaip kovoti su „Mirai“ ir panašia žalinga programine įranga. „Departamentas daiktų interneto apsaugai taip pat vysto strateginių principų rinkinį, kurį planuojame paleisti artimiausiomis savaitėmis“, – sakė jis. Praėjusį mėnesį „Mirai“ taip pat buvo panaudota per ataką prieš tinklapį, priklausantį žurnalistui, kibernetinio saugumo ekspertui ir rašytojui Brianui Krebsui. Jis teigė, kad jo tinklapį sukrėtė 620 gigabitų per sekundę ataka. Penktadienį B.Krebsas pareiškė, kad saugumo firmos „Flashpoint“ tyrėjai nustatė, kad „Dynamic Network Services Inc.“ atakoje buvo panaudota „Mirai“ programa.