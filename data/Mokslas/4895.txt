Dabar paskelbtas pirmas įvertinimas, kiek ši misija gali kainuoti. NASA teigimu, „SpaceX“ misijos biudžetas yra apie 300 milijonų dolerių. Įvertinimas paskaičiuotas NASA paskelbus, kad jos indėlis į šią misiją – tolimojo kosmoso komunikacijos ir navigacijos sistemos, dalis nusileidimo sistemos ir kita – kainuos apie 32 milijonus dolerių, o pagal „SpaceX“ ir NASA sutartį, agentūra finansuos dešimtadalį misijos kainos. Palyginimui, „Spirit“ ir „Opportunity“ misijų bendra kaina yra apie milijardą dolerių, o „Curiosity“ – pustrečio milijardo. Tiesa, šių misijų didžiąją dalį sudaro mokslinė dalis, kurios „SpaceX“ misijoje nebus. Naujausia NASA Marso misija, marsaeigis „Mars 2020“, kainuos apie 2,1 milijardo dolerių. Dar apie 300 milijonų kainuos misijos valdymas vienerius Marso metus (beveik dvejetą Žemės metų). Tai yra gerokai daugiau, nei ankstesni planai, kainavę pusantro milijardo dolerių. NASA atstovai teigia, kad už papildomas lėšas misija taps saugesnė, tikslesnė ir atneš daugiau mokslinės naudos. Pagrindinis „Mars 2020“ tikslas bus surinkti ir paruošti mėginius grąžinimui į Žemę. Jie būtų parskraidinami kažkuria misija tolimesnėje ateityje.