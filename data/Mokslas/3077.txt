„Sotheby's Hong Kong“ labai didžiuojasi šiuo rekordu“, – sakė bendrovės padalinio Azijoje pirmininkė Patti Wong. „Sotheby's“ tarptautinio juvelyrikos padalinio pirmininkas Davidas Bennetas, vadovavęs šiam aukcionui, sakė, kad šis pardavimas yra „istorinis“. Pradinė suma buvo maždaug 56 mln. dolerių. Aukcionas tetruko penkias minutes. Kai laimėjęs pirkėjas telefonu pasiūlė didžiausią kainą, salėje prapliupo plojimai. 59,6 karato „Pink Star“ yra didžiausias šios klasės deimantas, suklasifikuotas Amerikos gemologijos instituto (GIA). Tačiau ankstesniam pirkėjui 2013 m. neįvykdžius finansinių įsipareigojimų, aukcionų namai „Sotheby's“ buvo priversti atpirkti šį nepriekaištingą briliantą. 2013 metais per aukcioną Ženevoje už šį brangakmenį vienas deimantų pjaustytojas iš Niujorko pasiūlė rekordinę sumą – 83 mln. dolerių (76,86 mln. eurų). Žėrintis ovalo formos briliantas yra 2,69 cm ilgio ir 2,06 cm pločio, sveria 11,92 gramo. „Sotheby 's“ pirmininko pavaduotojas Azijai Quek Chin Yeow praėjusią savaitę naujienų agentūrai AFP sakė, kad Honkongas yra tinkama vieta aukcionui, nes pirkėjai iš Azijos pastaraisiais metais sumokėjo rekordines sumas už kitų kategorijų deimantus. 12,03 karato melsvą deimantą „Blue Moon of Josephine“ 2015 metais už tuomet rekordinę 48 mln. dolerių kainą Ženevoje nupirko Honkongo nekilnojamojo turto magnatas Josephas Lau. Viena diena anksčiau jis išleido 28,5 mln. dolerių retam 16,08 karato rausvam deimantui įsigyti. Pasak Quek Chin Yeow, po nutrūkusio pardavimo 2013 metais „Pink Star“ ir toliau kėlė didelį susidomėjimą. „Ketveri metai yra geras laiko tarpas ... Rinkoje yra daug naujų milijardierių“, – sakė jis. „Pink Star“ 1999 metais vienoje Afrikos kasykloje iškasė korporacija „De Beers“. 