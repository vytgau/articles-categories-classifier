Pirmadienio vakare Leveno universitete, Belgijoje, per apdovanojimų įteikimo ceremoniją už mokslinius tyrimus, mokslą ir inovacijas atsakingas Komisijos narys Carlosas Moedasas įteikė 1 mln. eurų programos „Horizontas“ premiją už geresnį antibiotikų naudojimą, skelbiama pranešime. Ši premija skirta už kraujo iš piršto tyrimą, kuriuo per mažiau kaip dešimt minučių galima diagnozuoti bakterinę infekciją ir nustatyti, ar pacientą galima saugiai gydyti be antibiotikų. Tikimasi, kad šį lengvai atliekamą tyrimą pacientams bus galima pradėti taikyti dar iki 2018 m. Šis tyrimas – dviejų partnerių: Švedijos „P&M Venge AB“ ir Nyderlandų „PHILIPS Electronics“, drauge vykdžiusių projektą „Minicare HNL“, mokslinių tyrimų rezultatas. Už sveikatą ir maisto saugą atsakingas Komisijos narys Vytenis Andriukaitis su atsparumu antimikrobinėms medžiagoms kovojančioms NVO įteikė ES sveikatos srities apdovanojimus. ES sveikatos srities apdovanojimas su atsparumu antimikrobinėms medžiagoms kovojančioms NVO skiriamas pagirtinoms NVO iniciatyvoms, kuriomis siekiama mažinti atsparumo antimikrobinėms medžiagoms keliamą pavojų žmonių sveikatai. 20 tūkst. eurų pirmoji premija atiteko Europos vartotojų organizacijai BEUC už kampaniją „Iš ūkio tau“ (angl. From Farm to You), kurios metu visuomenė buvo informuojama apie atsparumo antimikrobinėms medžiagoms priežastis, pavyzdžiui, kad gyvuliams duodama per daug antimikrobinių medžiagų ir per daug antibiotikų naudojama žmonių medicinoje. ES sveikatos srities antrasis 15 tūkst. eurų apdovanojimas atiteko „Antibiotikų gelbėjimo aljansui“ (angl. Alliance to Save our Antibiotics), kurį sudaro tokios organizacijos kaip Compassion in World Farming ir Soil Association. Trečiasis 10 tūkst. eurų apdovanojimas skirtas Pasauliniam kovos su atsparumu antimikrobinėms medžiagoms aljansui (angl. World Alliance Against Antibiotic Resistance) už kampaniją „Išsaugokime antibiotikus“ (ang. „Acting to Preserve Antibiotics“). Atsparumas antimikrobinėms medžiagoms – tai auganti pasaulinė grėsmė ir didelė socialinė bei ekonominė našta. Prognozuojama, kad jei nebus imtasi veiksmų, iki 2050 m. mirčių dėl šios priežasties skaičius kasmet sieks kelis milijonus, o pasaulio ekonomikai bus padaroma žalos už daugiau kaip 90 trilijonų eurų. Todėl atsparumo antimikrobinėms medžiagoms problema tapo ir ES politiniu prioritetu.