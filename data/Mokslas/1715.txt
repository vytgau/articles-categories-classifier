„Google“ perims pusę HTC mokslinių tyrimų personalo – maždaug 2 tūkst. žmonių, daugelis kurių jau dirba prie „Google“ gaminamo „Pixel“ išmaniojo telefono, – bei intelektinės nuosavybės licencijavimo reikalus. HTC pranešime nurodoma, kad sandorį numatoma užbaigti ateinančių metų pradžioje, gavus rinkos priežiūros institucijų pritarimą. „Šis susitarimas leis „Google“ padidinti savo įsipareigojimą išmaniesiems telefonams ir apskritai investicijoms į savo besivystantį techninės įrangos verslą, – sakė HTC atstovas Peteris Shenas (Piteris Šenas). – Be talentingų ir patyrusių profesionalų komandos „Google“ taip pat gaus prieigą prie HTC intelektinės nuosavybės, kad paremtų „Pixel“ išmaniųjų telefonų šeimą. Šis susitarimas taip pat atspindi ženklią „Google“ investiciją Taivane, kuris yra svarbus inovacijų ir technologijų centras.“ Taivano kompanijos atstovas nenurodė daugiau detalių, tačiau pabrėžė, kad HTC ir toliau gamins savo prekės ženklo išmaniųjų telefonų. Prieš pranešimą apie sandorį su „Google“ prekyba HTC akcijomis biržoje buvo sustabdyta. Nuo metų pradžios jos atpigo daugiau nei 12 proc. Susitarimas su HTC leis „Google“ labiau kontroliuoti savo mobiliųjų telefonų techninės įrangos sritį, bendrovei siekiant labiau įsitvirtinti rinkoje, kurioje dominuoja „Apple“ ir „Samsung“. HTC susiduria su rimtomis problemomis dėl išaugusios konkurencijos išmaniųjų telefonų rinkoje. O būtent išmanieji sudaro pagrindinę kompanijos verslo dalį. Rugpjūtį, palyginti su tuo pačiu laikotarpiu prieš metus, HTC telefonų pardavimai krito daugiau nei perpus. Anksčiau viena iš rinkos lyderių buvusi HTC, 2011 metais kontroliavusi 9 proc. pasaulinės rinkos. Dabar jos dalis nesiekia ir 1 proc.