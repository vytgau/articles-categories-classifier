Šiandien rinkoje yra tūkstančiai „Android“ naudojančių modelių, tačiau toli gražu ne visi jie gauna saugumo pataisymus iš paieškos milžinės. „Google“ atliko tyrimą ir nustatė reguliariai ir nepavėluotai atnaujinamus išmaniuosius telefonus. Tyrimo metu buvo patikrinti duomenys apie įrenginius, ir įvardinti 2016 metais gavę daugiausiai saugumo spragų ištaisymų. Analizė parodė, kad dažniausiai atnaujinami yra išmanieji „Google Pixel“ ir „Pixel XL“, Nexus 5/6/5X/6P, taip pat „Motorola Moto Z Droid“, „Oppo A33W“, „Vivo V3 Max“, „OnePlus 3“, „ASUS ZenFone 3“, „LG V20“, „Samsung Galaxy S7“, „Sony Xperia X Compact“ ir „bq Aquarius M5“.  Deja, HTC, „Huawei“, „Xiaomi“ ir „Meizu“ kompanijų produktai į šį sąrašą nepateko, o iš 1,4 mlrd. „Android“ prietaisų kas antras per metus negavo jokių atnaujinimų. „Google“ tikina, kad dabar aktyviai dirba su OEM gamintojais ir telekomunikacijų operatoriais, stengdamiesi pagerinti ir paspartinti saugumo atnaujinimų įdiegimą į „Android“ OS naudojančius įrenginius.