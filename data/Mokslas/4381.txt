Šiuolaikiniame pasaulyje informacinės technologijos tapo neatsiejama mūsų gyvenimo dalis, todėl nusprendžiau pirmąkart ieškoti sienų dažų internetu ir lyginau, ar labiau sutaupyčiau pirkdama virtualiai ar „gyvai“. Pradėjau pirkinių medžioklę nuo trijų statybinėmis medžiagomis prekiaujančių rinkos banginių: „Senukų“, „Ermitažo“ ir „Moki – Veži“. Banginiai trys – pasirinkimas vienas Patikrinusi „Senukų“, „Ermitažo“ ir „Moki – Veži“ prekybos centrų internetines svetaines, prekių pasiūloje didelių skirtumų neišvydau. Iš tikrųjų, buvo patogu naudotis vartotojų poreikiams pritaikytu dizainu ir mėgautis patogumu, kad nereikia pačiai važinėti ir stumdytis eilėse su kitais klientais. Taip pat visi centrai taikė iki penkiasdešimties procentų akciją dažams, todėl dėl didelių nuolaidų buvo galima rinktis ir prabangesnius. Visgi pastebėjau ir esminį skirtumą. „Senukų“ prekybos tinklalapis jau prisiderino prie besikeičiančių vartotojų poreikių ir įsteigė elektroninę parduotuvę. Joje buvo siūlomos kai kurioms prekėms skirtingos kainos nei tradicinėje parduotuvėje. Savo ruožtu, „Ermitažas“ ir „Moki – Veži“ dar nėra sukūrę tokios sistemos ir siūlė tik elektroninio katalogo variantą, kur galima apžiūrėti prekių techninius parametrus ir kainas. Taigi iš didžiųjų prekybos tinklų, pirkti virtualiai siūlė tik vienas. Tačiau susidūriau su dilema, kad net ir pasirinkusi norimą pirkti prekę „Senukų“ e- parduotuvėje, nesugebėjau savarankiškai išsirinkti be konsultacijos su specialistu (juk nesu statybininkė profesionalė). Todėl vis tiek teko keliauti į vieną iš parduotuvių ir aptarti savo pasirinkimą. Kurią parduotuvę vis dėlto rinkausi? Tą, kuri arčiausiai namų, nes asortimentas ir kainos parduotuvėse buvo panašūs. Dėl siūlomos akcijos už du 5l dažų kibirėlius vietoj 72 eurų, sumokėjau 46 eurus. Nors ir nusipirkau juos tradicinėje parduotuvėje, tačiau nustebau, kad ne tik mažos statybinių medžiagų parduotuvės, bet ir didieji prekybos tinklai nesiūlo galimybės apsipirkti internetu. Kainos neprivalo skirtis tradicinėje ir e-parduotuvėje „Ermitažo“ pardavimų ir rinkodaros skyriaus direktorės Irenos Tėvelienės teigimu, jų įmonei ataujinus internetinį puslapį ir pasiūlius klientams elektroninį prekių katalogą, buvo pastebėta tendencija, kad vis daugiau pirkėjų išsirenka norimą pirkti prekę namuose. „Į parduotuvę klientai dažnai atvyksta jau pasirinkę prekę, kurią apžiūrėjo mūsų elektroniniame kataloge, o parduotuvėje jie tik dar kartą pasitikrina, ar pasirinkta prekė atitinka lūkesčius. Pastaruoju metu labai pastebime, kad daugiau klientų „modernėja“, į parduotuvę atvyksta prekę išsistudijavę, žinodami jos privalumus, techninius parametrus. Šią informaciją jie randa internetinės svetainės prekių kataloge, kitų pirkėjų atsiliepimų, patarimų puslapiuose “, - tvirtino pašnekovė. I. Tėvelienė taip pat pasidalino, kad lietuviai dar neturi susiformavusių įpročių pirkti internetu tokių prekių kaip plytelės, grindų danga, dažai ar statybiniai mišiniai, todėl nestebina, kad el. prekyba auga greito vartojimo prekėms ar drabužiams, bet lėčiau statybinėms medžiagoms ir apdailos produktams. Paklausta, kodėl Lietuvoje nėra didelio kainų skirtumo perkant internetu ar tradicinėje parduotuvėje, nurodė keletą priežasčių: „Manome, kad nežymų kainų skirtumą lemia rinkos dydis ir vartojimas, taip pat logistinė pardavėjo schema. Deja, Lietuva negali lygintis su Vakarų Europos rinka, kur vartojimas yra kelis kartus didesnis nei čia.“ Lietuvos elektroninės komercijos asociacijos valdybos pirmininkas Vytautas Vorobjovas taip pat teigė, kad nėra tokios taisyklės, kad pirkimas internetu turėtų būti pigesnis, kadangi daugelio pardavėjų kainos ir internete, ir tradicinėje prekyboje yra vienodos. Pasak jo, klientas pirkimą internetu vis dažniau renkasi dėl patogumo, o ne dėl kainos. Pastarosios turi tendenciją ilgainiui išsilyginti skirtinguose pardavimų kanaluose. Prognozuoja gerą ateitį tiems, kurie nepramiegos galimybių V. Vorobjovas tvirtino, kad pardavimai internetu auga ir statybinių medžiagų elektroninėms parduotuvėms prognozuoja šviesią ateitį, jei jos sugebės įveikti sunkiausius pirmuosius žingsnius. „Prekyba statybinėmis medžiagomis internetu reikalauja ženklių investicijų į infrastruktūrą ir logistiką. Taip pat kompetencijų įmonės viduje. Senukų pavyzdys rodo, kad e - prekybos sustygavimas užtrunka ne vienerius metus. Taip pat įėjimo į rinką kaina pastaraisiais metais ženkliai išaugo vien dėl rinkodaros kaštų augimo. Visos šios priežastys lėmė, kad daliai įmonių toks iššūkis pasirodė per didelis,“ - tikino jis. Tačiau V. Vorobjovas išlieka optimistiškas net ir esant šioms kliūtims: „Pardavimai internetu sparčiai auga ir vartotojų pasitikėjimas elektronine prekyba didėja, todėl įvairių baimių lieka vis mažiau. Štai statybinės medžiagos paprastai nemažai sveria ir gali užimti daug vietos, tad galimybė užsakyti jas tiesiai į statybų aikštelę galėtų būti dideliu pliusu pirkėjų akyse. Brandesnių užsienio rinkų pavyzdžiai rodo, kad statybinių medžiagų prekybos įmonės, įvaldžiusios e - prekybą, laikosi neblogai. Dažnu atveju geriau, nei tos, kurios į ją pasukti nepanoro ar nesugebėjo.“ Tarptautinės, Lietuvos ir Vokietijos kapitalo elektroninio verslo, programavimo paslaugų ir interneto rinkodaros kompanijos „NFQ Technologies” direktorius Paulius Insoda mano, kad svarbiausia statybinių medžiagų įmonėms nebijoti pradėti eiti į elektroninių pardavimų rinką: „Mūsų patirtis kuriant integruotas technologijas elektroninei (online) ir tradicinei (offline) prekybai rodo, Lietuvoje labai daug statybinių medžiagų parduodama telefonu ir el. paštu, o tai jau geras žingsnis į online pusę. Statybinės medžiagos yra gan sudėtingos prekės ir reikalauja profesionalaus jų pateikimo. Pardavėjams reikia suprasti, kad jie labai daug praranda atsilikdami šioje srityje ir tie, kurie pirmi rimtai ir profesionaliai tuo užsiims, kartu su rimtais rinkodariniais sprendimais, laimės labai ženklią rinkos dalį, nes pirkėjai yra jau seniai pasiruošę pirkti online. Šiandien didžiausią šansą laimėti online turi tie, kurie dabar yra stiprūs offline. Tačiau jeigu jie pramiegos – praloš labai daug.“