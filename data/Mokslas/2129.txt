„Interneto naudotojai siuntė pranešimus apie internete aptiktą informaciją, susijusią su rasinės ar tautinės nesantaikos kurstymu, pornografija, vaikų seksualiniu išnaudojimu, taip pat apie neleistiną asmeninės informacijos skelbimą“, - rašoma RRT pranešime. Po atlikto tyrimo, tolesnių veiksmų imtasi 77 atvejais. 60 pranešimų apie vaikų seksualinio išnaudojimo vaizdus persiųsta kitų šalių karštosioms linijoms, 5 pranešimai, įtariant seksualinį vaikų išnaudojimą, pornografiją, persiųsti tolesniam tyrimui Policijos departamentui. 8 pranešimai persiųsti kitų šalių interneto paslaugų teikėjams, informuojant apie jų tinkluose esantį neteisėtą interneto turinį, o 4 pranešimai, įtariant neigiamą poveikį nepilnamečiams darančią informaciją, - Žurnalistų etikos inspektoriaus tarnybai. RRT interneto karštoji linija Lietuvoje pagal Europos Komisijos Saugesnio interneto projektą veikia nuo 2007 metų. Šiuo metu 45 pasaulio šalyse veikia 51 tokios linijos, kurias jungia INHOPE. RRT karštoji linija yra INHOPE narė nuo 2008 metų.