Tam tikrą šių įrenginių kiekį įmonė yra pasirengusi pasiūlyti ir keliems šimtams įvairiose pasaulio vietose esančių taisyklų, rašo cnet.com. Dar visiškai neseniai minėtus mikrobangų krosnelės dydžio įrenginius gaubė neįmenama paslaptis. Jais buvo aprūpinami tik įvairiose šalyse veikiantys „Apple“ mažmeninės prekybos centrai ir kai kurie trečiųjų šalių remonto punktai. Tačiau, kaip praneša „Reuters“, kadangi ypač intensyviai prekiaujančiuose centruose susidarė milžiniškos remonto laukiančiųjų eilės, „Apple“ pranešė apie ketinimą iki metų pabaigos įrenginiais „Horizon Machine“ aprūpinti bemaž 400 įgaliotųjų trečiųjų šalių taisyklų, veikiančių 25 skirtingose šalyse. Minėtas skaičius sudaro maždaug 8 proc. visų 4,8 tūkst. įgaliotųjų „Apple“ paslaugų teikėjų visame pasaulyje. Jau visus metus „Apple“ vykdo bandomąją programą, kurią inicijavus įrenginiai „Horizon Machines“ buvo pristatyti į keletą trečiųjų šalių remonto centrų, esančių San Fransisko įlankos teritorijoje, Londone, Šanchajuje ir Singapūre, taip pat Majamio ir Mineapolio parduotuvėse „Best Buy“. Daugelyje įgaliotųjų ir neįgaliotųjų taisyklų „iPhone“ ekranai keičiami nenaudojant „Apple Horizon Machine“. Tačiau, kaip skelbia „Reuters“, kai kuriose valstijose jau rengiamasi įteisinti įstatymus, pagal kuriuos gamintojai turėtų pasiūlyti įrenginių taisymo instrukcijų, diagnostikos priemonių ir autentiškų atsarginių dalių, kad jų už prieinamą kainą galėtų įsigyti nepriklausomi technologijų specialistai ir visuomenės atstovai. Įstatymo projektas parengtas siekiant padėti nedidelėms taisykloms užtikrinti aukštesnės kokybės remonto paslaugas ir sumažinti jų kainas. „Apple“ teigia, kad dėl taisymo darbų neįgaliotoje taisykloje „iPhone“ garantija neatšaukiama, bet tik tuo atveju, jei remontą atlikęs technikas nepadarė jokių gedimus lemiančių pakeitimų. Tokia sąlyga, kaip matyti, yra gana dviprasmiška. Viso „Reuters“ publikuoto straipsnio „Apple“ nekomentavo. Taip pat nenurodė, kiek partneriams tenka mokėti už įrenginius „Horizon Machine“. Bendrovė tik patvirtino faktą dėl planų iki metų pabaigos aprūpinti įrenginiais 400 įgaliotųjų trečiųjų šalių taisyklų 25 pasaulio šalyse. „Apple“ atstovai, be kita ko, nurodė, kad įrenginys „Horizon Machine“ nėra skirtas vien nedidelių taisyklų sunkiai pašalinamiems gedimams taisyti. Įrenginį „Horizon Machine“ veikiau būtų galima pavadinti tobulo remonto sprendimu, o tobulas remontas yra toks, kurį atliekant naudojamos autentiškos „Apple“ detalės ir kalibravimo sistema, todėl po remonto „iPhone“ tampa lyg naujas, ką tik iš gamyklos atkeliavęs įrenginys. 