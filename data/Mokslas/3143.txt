Ne taip seniai internete buvo pasirodžiusi informaciją apie spaudimą „Samsung“, kurį darė įvairios aplinkosaugos organizacijos, reikalaudamos atsikratyti milijonų nesaugių prietaisų nepadarant žalos gamtai. Kaip vienas iš galimų problemos sprendimų būdų buvo įvardijamas atnaujintų „Galaxy Note 7“ pardavimas. Dabar šis planas patvirtintas oficialiai, bendrovės tinklalapyje. Gamintojas taip pat ketina kokybiškus komponentus panaudoti dar kartą kituose prietaisuose, o likusias medžiagas ekologiškai utilizuos, pasinaudoję atitinkamų partnerių paslaugomis. Sprendimas dėl „Galaxy Note 7“ pardavimų atnaujinimo tam tikruose regionuose bus priimtas pasikonsultavus su reguliavimo institucijomis, mažmenininkais ir įvertinus vietos poreikius. Informacija apie restauruotų telefonų pardavimus konkrečiose rinkoje bus paskelbta vėliau, ją suderinus su vietos valdžios institucijomis, skelbė bendrovė. Nors kartą panaši informacija jau buvo paneigta, šį kartą bendrovė ją patvirtino. Pranešime dėstoma, kad pirmiausia šio modelio atnaujinti telefonai gali būti naudojami, taip pat ir nuomojami. Antra, jų tinkami naudoti komponentai bus panaudoti dar kartą. Trečia, tokie procesai, kaip metalų išgavimas iš jau pagamintų telefono modelių vyks aplinkai draugišku būdu. DELFI primena, kad šiemet vasarį remiantis gandais Azijoje skelbta, kad atnaujinti „Galaxy Note 7“ gali būti pasiūlyti tam tikroms rinkoms, įskaitant Indiją ir Vietnamą. Tuo metu bendrovė tokią informaciją paneigė. „Pranešimas, kad „Samsung“ planuoja prekiauti restauruotais „Galaxy Note 7“ išmaniaisiais telefonais Indijoje yra neteisingas", - „Samsung“ atstovas Indijoje tuo metu komentavo tinklalapiui „Mashable India“. Skelbta, kad „Samsung“ susirinko 98 proc. iš daugiau nei 3 milijonų į rinką išleistų „Galaxy Note 7“. Kiek atnaujintas modelis galėtų kainuoti, nebuvo skelbiama. 