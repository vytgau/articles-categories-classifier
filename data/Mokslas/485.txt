Rusijos kosmoso agentūros „Roskosmos“ kosmonautas Aleksandras Misurkinas ir amerikiečiai Markas Vande Hei bei Joe Acaba 2 val. 31 min. Grinvičo (4 val. 31 min. Lietuvos) laiku nusileido stepėje į pietryčius nuo Džezkazgano miesto vidurio Kazachstane. „Visos leidimosi ir tūpimo operacijos vyko pagal planą. Į Žemę sugrįžę įgulos nariai jaučiasi gerai“, – sakoma „Roskosmos“ pranešime. 40-metis A. Misurkinas antradienį perdavė vadovavimą TKS savo tėvynainiui Antonui Škaplerovui ir perėmė minėtą trijulę parskraidinusio erdvėlaivio „Sojuz“ nusileidimo modulio valdymą. Per dvi misijas jis yra išbuvęs kosmose 334 dienas. Leidžiantis įgulos vadas buvo nusiteikęs pakiliai ir pareiškė Rusijos skrydžių valdymo centrui, kad jaučiasi „geriau negu kas nors kitas“. Jis taip pat buvo pirmasis, išlipęs iš kapsulės, nusileidusios snieguotoje stepėje. Po jo iš „Sojuz“ išlipo 50-metis J. Acaba, per tris misijas išbuvęs orbitoje apie 10 mėnesių, taip pat jo 51 metų kolega M. Vande Hei. Pastarajam šis skrydis buvo pirmasis. Abu NASA astronautai aktyviai rašinėjo tviteryje apie savo darbą TKS, bet A. Misurkinas šiuo socialiniu tinklu nesinaudojo. Puerto Rike gimęs J. Acaba sekmadienį per „Twitter“ paskelbė nuotrauką, kurioje matyti, kaip jis tarsi laiko apglėbęs pirštais Žemės vaizdą, atsiveriantį iš garsiojo TKS išorės stebėjimų modulio „Cupola“. „Mūsų namų ateitis yra visų mūsų rankomis. Visi rūpinkimės #Žeme ir užtikrinkime gerą jos tvarkymą“, – rašė jis. Vande Hei, buvęs kariškis, tviteryje rašydavo apie savo meilę sportui. Būdamas orbitoje jis žiūrėjo tiek amerikietiškojo futbolo čempionato superfinalo (Superbowl), tiek Pjongčango žiemos olimpiados rungtynes. Abu NASA astronautai iš Kazachstano bus parskraidinti į Hjustoną, kur bus tęsiami jų sveikatos tyrimai. Tuo metu A. Misurkinas grįš į Žvaigždžių miestelį, esantį šalia Maskvos. Dabar TKS dirba „Roskosmos“ kosmonautas A. Škaplerovas, amerikietis Scottas Tingle'as ir Japonijos kosmoso agentūros JAXA astronautas Norishige Kanai. Kovą prie jų turėtų prisidėti NASA astronautai Ricky Arnoldas ir Andrew Feustelis bei rusas Olegas Artemjevas, išskrisiantys iš Baikonūro kosmodromo Kazachstane. NASA 2011 metais sustabdė pilotuojamus skrydžius į TKS, bet pastaruoju metu didino savo astronautų dalyvavimą stoties įgulose, Rusijai mažinant savo indėlį, kad sutaupytų lėšų. „Roskosmos“ planuoja vėl padidinti savo įgulas, kai prie TKS bus prijungtas naujas daugiafunkcinis modulis „Nauka“. Vis dėlto šio modulio iškėlimas buvo kelis kartus atidėtas; dabar planuojama, kad jis bus paleistas ne anksčiau kaip 2019 metais. Orbitinė laboratorija TKS, retas Amerikos ir Rusijos tarptautinio bendradarbiavimo pavyzdys, nuo 1998 metų skrieja aplink Žemę maždaug 28 000 km per valandą greičiu.