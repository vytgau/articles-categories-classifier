„eMarketer“ atlikta apklausa parodė, kad „Snapchat“ vartotojus nuo „Facebook“ nuvilioja greičiau nei pastarajam priklausantis dalijimosi nuotraukomis socialinis tinklas „Instagram“. „Facebook“ JAV rinkoje ir toliau auga, tačiau augimą daugiausia skatina vyresnės amžiaus grupės, rodo tyrimų bendrovės gauti rezultatai, kurie vėl atkreipia dėmesį į pagrindinę „Facebook“ problemą pritraukiant daugiau jaunų žmonių, ilgą laiką buvusių šio tinklo „stuburu“. „eMarketer“ prognozuoja, kad „Facebook“ vartotojų sumažėjimas 18-24 metų amžiaus grupėje Jungtinėse Valstijose šiais metais bus užfiksuotas pirmą kartą istorijoje ir sudarys 5,8 proc. Taip pat bendrovė skelbia, kad pirmą kartą nuo tada, kai buvo pradėti tokie tyrimai, mažiau nei pusė 12-17 metų amžiaus grupėje JAV turės „Facebook“ paskyrą, o tai yra 5,6 proc. sumažėjimas. Kalbant apie jaunesnius nei 12 metų amžiaus amerikiečius, kaip prognozuojama, šiemet „Facebook“ vartotojų šioje amžiaus grupėje sumažės 9,3 proc., skelbia „eMarketer“. Tokia pati mažėjimo tendencija prognozuojama ir ateinančiais bei 2020 metais: Jungtinėse Valstijose mažės vartotojų skaičius visose amžiaus grupėse iki 25 metų. Prognozuojama, kad šiais metais „Facebook“ neteks 2 mln. jaunesnių nei 25 metų amžiaus vartotojų, kuriuos nuvilios „Snapchat“ ir „Instagram“. Pirmąjį tinklą šiemet turėtų papildyti 1,9 mln. jaunesnių nei 25 metų amžiaus vartotojų, o antrąjį – 1,6 mln. Mokslininkai taip pat prognozuoja, kad „Snapchat“, garsėjantis savo dingstančiomis žinutėmis, ir toliau turės daugiau 12-24 metų amžiaus vartotojų nei „Instagram“. Tačiau vėliau „Snapchat“ gali susidurti su tokiomis pat problemomis, kaip ir „Facebook“, nes šis tinklas taip pat nori plėsti savo vartotojų bazę visose amžiaus grupėse. „Snapchat“ galiausiai gali fiksuoti didesnį augimą vyresnėse amžiaus grupėse, nes tinklas persitvarko, kad juo būtų galima lengviau naudotis, – pažymėjo „eMarketer“ analitikė Debra Aho Williamson. – Pagrindinis klausimas yra tas, ar jaunesniems vartotojams „Snapchat“ ir toliau atrodys „kietas“, jeigu vis daugiau tėvų ir senelių prie jo jungsis. Tai perspektyva, su kuria jau dabar susiduria „Facebook“. Visgi „eMarketer“ konstatuoja, kad „Facebook“ išlieka populiariausias socialinis tinklas Jungtinėse Valstijose. Šiemet, kaip skaičiuojama, juo naudosis 169,5 mln. žmonių. Tačiau sparčiau augantis „Instagram“ vartotojų skaičių, kaip prognozuojama, padidins iki 104,7 mln., o „Snapchat“ – iki 86,5 mln. Praėjusiais metais investicijų kompanijos „Piper Jaffray“ atlikta paklausa parodė, kad „Snapchat“ yra populiariausias socialinis tinklas tarp amerikiečių paauglių. Juo naudojasi 47 proc. paauglių.