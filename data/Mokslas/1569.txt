Prie jau esamų 60 valstybių prisijungė Austrija, Šveicarija, Švedija ir Suomija. Jos išsivertė žaidybine metodika parengtas korteles 7–10 ir 10–13 metų mokiniams, o Jungtinė Karalystė (JK) neseniai adaptavo kortelių rinkinį ir platina tarp šalies mokyklų. Profesorės V. Dagienės kuriamas „Bebro“ korteles 7–10 m. vaikams, adaptuotas Jungtinės Karalystės mokykloms, išleido Oksfordo universiteto leidykla. Šį projektą remia „Google“. „Didžiausia pasaulyje internetinė kompanija planuoja prisidėti kuriant bendrą technologinę platformą informatiniam mąstymui ugdyti, kurioje bus naudojamos „Bebro“ užduotys“, – ateities planus atskleidė mokslininkė prof. V. Dagienė. „Bebras“ — nuo 2004 m. vykstantis tarptautinis informatikos ir informatinio mąstymo konkursas, apimantis užduotis mokiniams, mokymus mokytojams, žaidimais paremtą informatinį ugdymą. Mokiniai spręsdami įdomias užduotis mokosi atpažinti ir formuluoti įvairias problemas, įvertinti jų sprendimo variantus, logiškai sisteminti ir analizuoti duomenis.