Prieš daugiau nei 150 metų (XIX amžiaus viduryje) gyvenusi anglų matematikė ir rašytoja Ada Lovelace yra laikoma kompiuterių mokslo pioniere. Jos garbei taip pat pavadinta ir viena iš programavimo kalbų „Ada“. Dabar dauguma šios profesijos atstovų – vyrai. Ne išimtis ir Jungtinės Karalystės duomenų valdymo bendrovė „Callcredit“, tačiau visi šios bendrovės darbuotojai pripažįsta, kad moterys savo žiniomis vyrams nenusileidžia, rašoma pranešime spaudai. „Nėra grynai vyriškų ar moteriškų profesijų“, – teigia „Callcredit“ programuotojas Giedrius Kaleckas, sėkmingai dirbantis šį darbą jau 5 metus. Pritardami jam kolegos teigia, kad patys asmeniškai pažįsta labai gerų programuotojų moterų, kurios dažnai būna geresnės programuotojos nei vidutinis vyras programuotojas. Programuotojai filmuose kelia šypseną Visgi tikrovę neatitinkančių stereotipų apie programuotojus ar jų vaizdavimo būdų populiariojoje kultūroje yra gana nemažai. Nors kompiuterines sistemas per keletą sekundžių nulaužiantys hakeriai – dažnas filmo vaizdas, tačiau realybėje programuotojo darbas yra visai kitoks. Taip, programuotojai valdo sistemas ir gali jas sustabdyti ar paleisti. Tačiau per kelias minutes išspręsti problemą, nuo kurios priklauso pasaulio likimas, ir parašyti kodą galima tikriausiai tik filmuose. Programuotojai pripažįsta, kad pamatę kodus rašančius aktorius filmuose dažniausiai nusišypso. „Programuotojas kodą rašo ne daugiau nei 50 procentų savo laiko. Visą kitą laiką užima sistemų ir reikalavimų analizė, klaidų taisymas“, – sako G. Kaleckas. Tikėtina, kad artimiausiu metu programuotojų darbas taps vis geriau pažįstamu ir suprantamu visuomenei, nes jų reikės vis daugiau: įmonės prisitaiko prie technologijų progreso, tad tikėtina, kad netolimoje ateityje vis daugiau verslo bus skaitmenizuota.