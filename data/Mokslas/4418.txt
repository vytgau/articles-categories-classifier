Vienas įdomesnių klausimų buvo prietaisų kamerų apsauga nuo įbrėžimų. „Apple“ oficialiai praneša, kad fotoaparato objektyvo ir pirštų atspaudų skaitytuvo apsaugai naudoja safyro stiklą, tačiau tinklaraštininkas JerryRigEverything, remdamasis savo atsparumo bandymais, verčia tuo suabejoti. Testų metu šiuos stiklus pavyko subraižyti šešto kietumo lygio lazdele: safyras turėtų būti atsparesnis. Bandymo autorius nusprendė medžiagas išstudijuoti išsamiau: naudodamasis lazdelių rinkiniu, galingu mikroskopu ir keletu kitų laboratorinių prietaisų. Palyginimui buvo pasirinktas klasikinis „Tissot“ laikrodis su safyro stiklu, kuris susibraižė panaudojus 8 numerio lazdelę. Išsamių tyrimų rezultatai parodė, kad „iPhone 7“ ir „iPhone 7 Plus“ kamerų apsauga turi tik ploną safyro sluoksnį, kuris saugo paprasto stiklo paviršių. Tai suteikia pranašumą prieš įprastus sprendimus, tačiau „Tissot“ laikrodis daug atsparesnis įbrėžimams. Be to, spektrinė analizė parodė „Apple“ stikle esančias niobio (Nb), silicio (Si) ir anglies (C) priemaišas, o šveicariškame laikrodyje aptikta tik aliuminio (Al) ir deguonies (O). Be to aliuminio koncentracija laikrodžio stikle yra daug didesnė – 54,8 proc., palyginti su 44,2-46,1 proc.. Pasak JerryRigEverything, tai paaiškina didesnį „Tissot“ produkto atsparumą. Apibendrindamas autorius sako, kad „iPhone 7“ ir „iPhone 7 Plus“ fotoaparato objektyvo ir pirštų atspaudų skenerio apsaugą galima vadinti atsparia įbrėžimams, tačiau ji ne visai atitinka tai, ko tikimasi iš safyro sluoksniu padengto stiklo. 