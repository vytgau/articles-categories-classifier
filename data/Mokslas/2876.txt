„Samsung Galaxy S8“ įpakavime buvo kompaktiškas įkroviklis, bevielio įkrovimo stotelė, USB Type-C kabelis, USB į USB Type-C adapteris, pora dėkliukų, taip pat ausinės, sukurtos bendradarbiaujant su AKG. Telefonas buvo įdėtas į minimalistinę baltą dėžutę, be jokių reklaminių užrašų. Tai nereiškia, kad ir pirkėjai gaus tą patį, nes nagrinėtas išmaniojo pavyzdys, skirtas žiniasklaidai. Dizainas, medžiagos ir praktiškumas Naujasis išmanusis telefonas ir toliau plėtoja dizaino idėjas, pradėtas įgyvendinti „Galaxy S7 edge“ ir „Note 7“. Jau pastaruosiuose modeliuose „Samsung“ pavyko atsisakyti plačių rėmelių ekrano šonuose ir sukurti iliuziją, kad jų visiškai nėra. Su „Galaxy S8“ gamintojas žengė dar vieną žingsnį pergalės link nelengvoje kovoje su rėmeliais ir pastebimai sumažino nenaudingą plotą virš ir žemiau ekrano. Šį pasiekimą „Samsung“ pavadino begaliniu ekranu. Turėkite omenyje, kad dėl neįprasto 18,5:9 kraštinių santykio, „Galaxy S8“ vaizdo dydis nebus identiškas lyginant su tokios pat įstrižainės standartiniais išmaniaisiais telefonais. Iš tiesų „Samsung“ flagmano ekrano plotis panašus į 5“ ir dydžio privalumus pajusite tik dėl jo ilgio, pvz., kameros valdymo elementai nedengs vaizdo arba internete iš karto matysite didesnę svetainės dalį. Kita vertus telefoną laikyti rankoje gerokai patogiau nei 5 colių modelius, nes „Galaxy S8“ yra siauresnis ir vos ilgesnis. Bendrovei pavyko į 148,9х68,1 mm dydžio korpusą patalpinti 5,8 colių ekraną, kuris užima 84.26 proc. išmaniojo telefono priekinio ploto. Tačiau padaryti plonus rėmelius – tai tik pusė darbo kuriant iš tiesų gerą dizainą. Todėl „Samsung“ užapvalino matricos kampus ir korpuso kraštus, taip išgaudami visų elementų vieningą stilių. „Galaxy S8“ savo išvaizda išsiskiria tarp visų iki šiol išleistų išmaniųjų ir tik „LG G6“ yra į jį panašus, tačiau pastarasis negali pasigirti nepastebimais rėmeliais ekrano šonuose ir išlenkta matrica. LG išlenkimo atsisakymą argumentuoja netyčinių paspaudimų atsiradimu ir sumažėjusiu atsparumu. Dėl atsparumo sunku nesutikti, tačiau atsitiktinių paspaudimų naudojant „Galaxy S8“ mums nepasitaikė. Galinė korpuso pusė nėra tokia išraiškinga kaip priekinė, bet ir čia matomas atitinkamas stilius bei simetrija. Fotoaparatas nebėra išsikišęs virš korpuso, o tik turi ploną iškilusį apvadą. Kairėje, šalia kameros įtaisyta LED blykstė ir širdies ritmo jutiklis, o dešinėje – pirštų atspaudų skaitytuvas. Abi prietaiso puses dengia „Gorilla Glass 5“ stiklas, o kraštus saugo aliuminis rėmelis, nudažytas korpuso spalva. Tokių medžiagų naudojimas pagerina išmaniojo telefono išorę, bet daro jį greitai susitepančiu ir jokia oleofobinė danga nuo to visiškai neapsaugos. Be to, net ir itin atsparus stiklas yra ne pati patvariausia medžiaga, todėl kartu su „Galaxy S8“ verta pagalvoti apie apsauginį dangtelį, kuris, žinoma neigiamai atsilieps matmenims ir išvaizdai. Pavyzdžiui, įsidėjus jį į į kišenę su raktais, atsiras įbrėžimų. Taigi, turėkite omenyje, kad nepaisant „Corning“ pagyrų, „Gorilla Glass 5“ nėra „nemirtingas“ net įprastose buitinėse situacijose. S8 valdymas, lyginant su pirmtakais, taip pat pasikeitė. Dabar funkciniai klavišai yra virtualūs, tačiau juos naudoti patogu. Pradžios mygtukas atpažįsta paspaudimo jėgą ir sugeba atsiliepti vibracija, kurios dėka jį galima surasti apčiuopomis. Beje, nustatymuose galite pakeisti šių mygtukų paskirtį, pasirinkdami „Samsung“ ir „Android“ standartą. „Galaxy S8“ turi IP68 standarto apsaugą nuo vandens ir dulkių, todėl gali būti iki 30 minučių panardintas į vandenį iki 1 metro gylyje.