Humanitarinių ir socialinių mokslų srityse apdovanoti Dalia Emilija Dilytė-Staškevičienė už darbų ciklą „Kristijono Donelaičio tyrimai“ bei Darius Staliūnas – už darbų ciklą „Rusijos tautinė politika ir tarpetniniai santykiai XIX a. Lietuvoje“. Fizinių mokslų srityje premijos skirtos Dariui Abramavičiui už darbų ciklą „Dvimatės koherentinės spektroskopijos teorija – kelias į kvantinės dinaminės tomografijos pažinimą“ bei Valdemarui Razumui ir Gintarui Valinčiui – už darbų ciklą „2D- ir 3D-struktūrų biopanašios savitvarkės sistemos: sintezė, savybių tyrimai ir praktinis pritaikymas“. Biomedicinos ir žemės ūkio mokslų srityse premiją gavo Algirdas Augustaitis už darbų ciklą „Aplinkos veiksnių kompleksiško poveikio miškų būklei ir produktyvumui dėsningumai globalios kaitos sąlygomis“. Technologijos mokslų srityje premijos laureatais tapo Rymantas Jonas Kažys ir Liudas Mažeika už darbų ciklą „Ultragarsinės matavimo, stebėsenos ir diagnostikos technologijos ekstremalioms sąlygoms“. „Jūs ne tik kuriate naujas žinias, bet ir auginate naujas mokslininkų kartas. Linkiu, kad formuodami mokslo politiką Lietuvoje remtumėmės tokiais pačiais principais, turėtumėme aiškius tikslus, dideles ambicijas ir nuosekliai bendradarbiautume siekiant skleisti mokslo žinias, versti jas nauju pažinimu, inovacijomis, pinigais. Bene svarbiausias dalykas, kuo galima konkuruoti, yra žmonės ir žinios. Aš tikiu, kad tai yra Lietuvos kelias”, – įteikdama premijas sakė švietimo ir mokslo ministrė Jurgita Petrauskienė. Lietuvos mokslo premijos skiriamos kasmet už Lietuvai reikšmingus fundamentinius ir taikomuosius mokslinių tyrimų ir eksperimentinės plėtros darbus. Šiemet į Lietuvos mokslo premijas pretendavo 24 darbai. Kasmet gali būti skiriamos septynios Lietuvos mokslo premijos humanitarinių ir socialinių mokslų, fizinių mokslų, biomedicinos ir žemės ūkio mokslų ir technologijos mokslų srityse.