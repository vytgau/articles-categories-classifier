Tai – tarsi kasdienio JAV prezidento ritualo dalis ir būdas išreikšti dažnai kontroversiškas nuomones Tačiau vakarykštis Donaldo Trumpo pasisakymas turėjo netikėtą poveikį – po jo Jeffo Bezoso, „Amazon“ vadovo ir turtingiausio pasaulio žmogaus, turtas susitraukė net 10,7 milijardais dolerių. Jeffas Bezosas yra turtingiausias pasaulio žmogus, tačiau šiandien jis nėra toks turtingas, koks buvo vakar. Aišku, 10,7 milijardai dolerių, kurie pasitraukė iš Bezoso turto, laikui bėgant sugrįš, šis smūgis yra laikinas. Tačiau Donaldo Trumpo pasisakymas gali reikšti, kad ateityje „Amazon“ plėtra gali būti ribojama įvairiomis priemonėmis. Vakar Trumpas savo „Twitter“ paskyroje paskelbė: „Dar prieš rinkimus reiškiau nerimą dėl „Amazon“. Priešingai nei kiti, jie beveik ar visiškai nemoka mokesčių valstijų valdžioms, naudojasi mūsų pašto sistema kaip pasiuntinuku (kas sukelia didžiulius nuostolius Jungtinėms Valstijoms) ir iš verslo išstumia daugybę tūkstančių parduotuvių!“ Jau anksčiau buvo pasirodę pranešimų, kad Trumpas atvirai nemėgsta „Amazon“ ir norėtų suvaldyti šios kompanijos plėtrą. JAV prezidentas dar iki rinkimų kampanijos pradžios kartojo, kad jam nepatinka didelių korporacijų įsigalėjimas, nes jis JAV kainuoja darbo vietas ir išstumia smulkesnius verslininkus iš rinkos. Šiuos nuogąstavimus reiškia ir kiti politikai bei verslininkai. JAV viena po kitos užsidaro įvairios parduotuvės, nes žmonės mieliau apsipirkinėja internete. Patys žodžiai „apsipirkti internete“ jau beveik gali būti laikomi „apsipirkti „Amazon“ sinonimu, nes būtent ši kompanija yra vienvaldė pasaulinės internetinės prekybos lyderė. Tuo tarpu kiti žmonės teigia, kad viskas yra normalu, nes juk patys pirkėjai renkasi tas parduotuves, kurios jiems yra patogesnės. Juk „Toys‘R‘Us“ išnyko ne todėl, kad „Amazon“ veikė agresyviai, bet todėl, kad žmonės mieliau žaislus perka namuose sėdėdami prie kompiuterio. Kad ir kaip ten bebūtų, ryškėjantis „Amazon“ dominavimas mažmeninėje prekyboje erzina Trumpą. Po jo pranešimo „Amazon“ vertė akcijų biržoje krito 9 proc. Tai nuo Bezoso turtų nurėžė 10,7 milijardus dolerių – šis nuostolis, beje, yra triskart didesnis nei visas Trumpo turtas. Tačiau galbūt Trumpui užkliuvo ne tik smulkiųjų ir vidutinių verslininkų išstūmimas iš rinkos ir maži sumokami mokesčiai? Jeffui Bezosui priklauso ir „Washington Post“ – žiniasklaidos bendrovė, kuri labai agresyviai ir gausiai aprašė Trumpo ir jo administracijos klaidas. Itin kritiški vertinimai niekada neprasprūsta pro Trumpo akis, todėl gali būti, kad tai ir pakoregavo jo taikiklį. Tai taip pat yra priežastis, kodėl jis savo pranešimą pradėjo sakydamas, kad „Amazon“ jis kritikavo dar prieš rinkimus. Bet kuriuo atveju, akcijų biržos sureagavo. Ekonomiką varo vienintelis variklis – lūkesčiai. Jei Trumpo pranešimai kelia nerimą dėl „Amazon“ plėtros, kompanijos vertė gali ir toliau kristi. Ypač jei aštrią nuomonę pakeis įstatymai ar kitokie veiksmai.