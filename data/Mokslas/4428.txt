Sprendimas rodo tai, kad garso jungties, kuri buvo naudojama maždaug apie 100 metų, bus atsisakyta, rašo gizmodo.com. Senovinė ausinių jungtis buvo sukurta seniesiems telefonų komutatoriams 20 a. pradžioje. Savaime suprantama, ji negali persiųsti tiek duomenų, kiek skaitmeninės jungtys „Bluetooth“ar naujoji „Lightining“ jungtis. Be to, analoginė ausinių jungtis gali siųsti informaciją tik viena kryptimi – iš maitinimo šaltini į garsiakalbį –, o iš šių laikų prietaisų tikimasi šiek tiek daugiau. Pristatytas dar prieš skaitmeninių garso failų atsiradimą ir suklestėjimą, jis buvo žinomas dėl savo paprastumo ir universalumo. Istorikai atsekė, kad jo šaknys siekia net 1878 metais: primityviąsias jo versijas naudojo telefonijos operatoriai. Kiek besikeičianti, tačiau labai panaši garso jungtis sugebėjo išgyventi ekonominę krizę, du Pasaulinius karus ir netgi skaitmeninę revoliuciją. Gizmodo.com tvirtina, kad to jau gana. Atkeliavo nauja technologija ir ji yra daug geresnė. Viena pagrindinių priežasčių, kodėl senovinis ausinių lizdas turi išnykti yra ta, kad belaidėmis ausinėmis bus patogiau ir maloniau naudotis visiems. Pavyzdžiui, daug žmonių yra įsitikinę, kad pasenusi yra laido koncepcija. „Audeze“ vadovas Sankaras Thiagasamudramas buvo vienas pirmųjų žmonių, pasakiusių, kad 3,5 mm ausinių kištuko era tuoj baigsis. Jis nusprendė investuoti savo pastangas į naujas garso sistemų technologijas. „Audeze EL-8 Titanium“ ausinės buvo pirmosios, kuriose buvo panaudotas „Lightning“ jungiklis ir kuriose buvo įtaisytas skaitmeninis signalo procesorius, įdiegtas skaitmeninio garso pavertimas analoginiu. Ausinės turėjo ir stiprintuvą, kuris muzikos garsą padaro geresniu jam dar nepasiekus ausies. „Mes įgijome daugiau galimybių kontroliuoti signalą: gavę skaitmeninį signalą, galime jį apdoroti, o vėliau, jį vėl pavertę skaitmeniniu, siųsti į ausinę“, – sakė kompanijos vadovas, paklaustas, kodėl jie nusprendė gaminti ausines su „Lightning“ jungtimi. Paprastai tariant, dabar beveik viskas aplink pagrįsta skaitmeninėmis technologijomis: muzikos grotuvai, muzikos failai ir jų korekcijos. Kiekvienas žingsnis yra valdomas kompiuterių. Taigi siekiant sujungti ausines su moderniais prietaisais, visai neišmanu naudoti jau pasenusį 3.5 mm kabelį. Naujas jungties tipas – „Lightning“ ar „Bluetooth“ – tarp ausinių ir „iPhone“ leidžia persiųsti ne tik daug daugiau duomenų, bet ir padaro tai greičiau. Be to, „Lightning“ tipo jungtis, kaip tvirtino S. Thiagasamudramas, leidžia duomenis siųsti keliomis kryptimis. Tai reiškia, kad „ausinės gali surinkti informaciją, tokią kaip biometriniai duomenys, kalbiniai ar vertimo duomenys, garso kokybės informacija, visa tai iškart gali būti siunčiama į „iPhone“. Sinchroninis vertimas tikriausiai pradžiugintų daugelį, tačiau ekspertai sutaria, kad vartotojai ir toliau pirks bet kokias ausines – pigias ir patogias. „Vartotojai tikriausiai norės bevielių ausinių daug labiau nei tų, kurios turės „Lightning“ jungtį. Vertinant iš vartotojo perspektyvos, jie nieko nepraras. Tiesą sakant, jie įgis daugiau laisvės“, – sakė „Bluetooth SIG“ programų direktorius Steve'as Hegenderferis. Bevielės ausinės išties pasiūlo daugiau laisvės, tačiau ji neateina šiaip sau: ausinės turi baterijas, kurias reikia įkrauti. „Bluetooth“ ausinės turi būti suporuotos su jūsų prietaisais, taigi nuolatinis jų junginėjimas gali nervinti ir erzinti. Net jei suporuojate savo prietaisą, gali būti, kad kartais nuo karto prarasite ryšį. Trumpai tariant, bevielė technologija nėra ištobulinta tiek, kiek norėtųsi. Tiesą sakant, nepaisant įkrovimo ir nuolatinio sujungimo nepatogumo, bevielės ausinės beveik nesiskiria nuo laidinių kolegų. „Apple“ tiki, kad gerai sukurtos belaidės ausinės yra ateities produktas. Kompanija kviečia prisijungti kitas bendroves ir investuoti pinigus ir laiką į naujų ir patikimų produktų gamybą. Viena svarbiausių priežasčių, kodėl „Apple“ priėmė tokį sprendimą – siekis telefoną padaryti atspariu vandeniui. Be to, gana didelis ausinių jungiklis leido sutaupytą vietą paskirti kitos technologijos tobulinimui.  „Priežastį judėti į priekį mes galime apibūdinti vienu žodžiu: drąsa. Mūsų išmaniuosiuose įdiegtos technologijos, vyksta nuolatinė kova dėl erdvės. Senojo analoginio laido kištuko išlaikymas neturi prasmės“, – teigė „Apple“ viceprezidentas Philas Schilleris per „iPhone 7“ pristatymą. Gizmodo.com rašo, kad jis yra teisus. Tai „Apple“ sugeba geriausiai: ji visada pirmoji pradeda naikinti pasenusias technologijas, kai jų jau išties reikia atsisakyti. „Apple“ tai padarė su 3,5 mm magnetiniais diskeliais, diskų skaitytuvais nešiojamuose kompiuteriuose, „Adobe Flash“. Dabar ji daro paslaugą muzikos mylėtojams ir grasina nužudyti senąjį ausinių jungiklį, nors tai padaryti reikėjo daug anksčiau. Kai jis pranyks, atsiras vietos geresnėms technologijoms ir naujoms galimybėms. Gizmodo.com rašo, kad liūdniausia dalis yra ta, kad niekas šio laido nepasiges. Tačiau taip neatrodo daugeliui naujus „iPhone 7“ nusipirkusių vartotojų. Radę vaizdo siužetą „YouTube“ kanale jie pasekė tinklaraštininko patarimu ir sunaikino savo telefonus, kainavusius daugiau nei 700 dolerių ar 760 eurų.  Vaizdo siužeto komentaruose galite matyti, kaip įsiutę interneto naudotojai „dėkoja“ šiam tinklaraštininkui už tai, kad jo nevykęs juokelis privertė juos sugadinti savo telefonus.