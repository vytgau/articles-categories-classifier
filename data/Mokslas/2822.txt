Astronomų skrydžiai į kosmosą, zondai, tiriantys už milijardų kilometrų nuo Žemės skriejančius kosminius kūnus, gyvybės paieškos tolimosiose planetose... Tai, kas seniau tebuvo mokslinės fantastikos rašytojų vaizduotės kūriniai, tampa realybe. Štai ir dabar geriausi viso pasaulio mokslininkai konstruoja ne ką kita, o laiko mašiną – Jameso Webbo kosminį teleskopą, padėsiantį mums pažvelgti į tolimą Visatos praeitį. Antrojo NASA administratoriaus vardu pavadintą didžiausią kosminį teleskopą astronomijos istorijoje jau beveik 20 metų kuria daugiau nei 1200 astrofizikos, inžinerijos, technikos specialistų. Pagrindinė šio įspūdingo prietaiso dalis sudaryta iš 18 korio formos veidrodžių, kurių bendras skersmuo siekia net 6,5 metro. Valandų valandas iki tobulumo poliruotų ir plonyčiu aukso sluoksniu padengtų veidrodžių paskirtis – užfiksuoti infraraudonuosius spindulius, t.y. tolimų kosmoso kūnų skleidžiamą šilumą. Laida „Mokslo sriuba“ – ne pelno siekianti jaunų žmonių iniciatyva, kuriama bendradarbiaujant su Baltijos pažangių technologijų institutu.