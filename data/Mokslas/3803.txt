„Samsung Galaxy S7“ buvo puikus išmanusis – jame buvo beveik visos funkcijos, apie kurias įmanoma pasvajoti. Tad ką dar gali pasiūlyti korėjiečių kompanijos inžinieriai, kad sugundytų vartotojus kitąmet išleisti dar kelis šimtus eurų? Naujojo telefono premjera, ko gero, įvyks kiek vėliau nei planuota – balandžio pradžioje, o ne vasario pabaigoje – tad dar yra šiek tiek laiko pasvajoti apie galimas jo funkcijas. Be to, šis telefonas yra gan svarbus „Samsung“ bendrovei, rudenį patyrusiai fiasko su degančiomis „Galaxy Note 7“ baterijomis. Kaip rašoma „Techradar“, pavasarį parduotuvėse turėtų pasirodyti du „Galaxy 8“ modeliai – vienas 5,1 colio, o kitas 5,5 colio įstrižainės ekranais. Šį kartą abu modeliai turės „užlenktas“ ekrano briaunas kaip „Galaxy Edge“ rageliai – tad, ko gero, įprasto modelio nebeliks. Drąsesni ekspertai teigia, kad kitais metais galime tikėtis ir telefono sulenkiamu ekranu. Tiesa, nedaug šansų, kad „Samsung“ rizikuotų tokį įrenginį pristatyti savo flagmanų serijoje, kuri generuoja daugiausiai pajamų – toks eksperimentas galėtų labai skaudžiai nepasiteisinti. Taip pat gandų nešiotojai teigia, kad „Samsung“ pirmieji įdiegs telefonų ekranus be rėmelių ir be apačioje esančių mygtukų. Pirštų atspaudų skaitytuvas ir virtualūs mygtukai bus įdiegti pačiame ekrano stikle ir bus nematomi. Didesniojo modelio ekranas turėtų būti apginkluotas 4K raiška – „Samsung“ nemažai stato ant virtualios realybės akinių kortos, tad papildomi pikseliai padės sukurti ryškesnį VR vaizdą. Telefono korpusas neturėtų ypatingai keistis, nes „Samsung“ pataikė į dešimtuką su savo stiklo nugarėlės ir metalinio apvadėlio deriniu. Tai elegantiškas ir labai gražiai atrodantis sprendimas, kurį, ko gero, dabar bandys nukopijuoti jau „Apple“. Visgi kažkokių nedidelių dizaino pasikeitimų galima tikėtis – pavyzdžiui, ragelis gali tapti dar šiek tiek užapvalintas arba plonesnis. Labiausiai džiugina gandai, kad „Samsung“ ruošiasi apginkluoti savo naująjį flagmaną dviejų objektyvų fotoaparatu, kurio vaizdą fiksuojantis jutiklis turės net 24 megapikselių raišką. Dar daugiau, sklando gandai, kad pagrindinis objektyvas turės ypač šviesią, net f/1.4 diafragmą. Jei toks fotoaparatas taps realybe, „Samsung“ rageliais galima bus daryti tikrus foto šedevrus. Paskalos apie „Samsung Galaxy S8“ baterija irgi nuteikia smagiai – žadama, kad jame bus montuojamas ypač talpus 4200 mAh akumuliatorius. Kaip ir pirmtakai, taip naujuosius „aštuntukus“ galima bus įkrauti belaidžiu krovikliu bei telefonai palaikys sparčiojo įkrovimo funkciją. „Galaxy S7“ baterijos ištvermė jau buvo pakankama, tad dar talpesnė baterija leistų dar labiau priartėti prie vieno įkrovimo dviem dienoms rekordo. Nors išmaniųjų įrenginių procesorius gaminanti „Qualcomm“ nepaskelbė apie savo naujausią procesoriaus modelį „Snapdragon 830“, ekspertai spėja, kad šis procesorius tikrai „plaks“ naujajame „Samsung“ flagmane. Dalyje S8 telefonų turėtų būti montuojamas „Samsung“ gaminamas „Exynos 8895“. Nesvarbu, kuri „širdelė“ varinės elektronus jūsų telefone – ragelis bus tikrai spartesnis, taupesnis ir skleis mažiau šilumos. Kiti šaltiniai prognozuoja, kad „Samsung“ savo „Galaxy S8“ telefonuose ruošiasi montuoti „Nvidia“ arba AMD vaizdo posistemes. Tai būtų išties gera naujiena – juk abi minėtos kompanijos kuria galingiausias pasaulyje vaizdo plokštes, tad telefone jų kūriniai tikrai praverstų. Ypač žinant „Samsung“ ambicijas virtualios realybės srityje – „Gear VR“ akinių savininkai turėtų ploti atsistoję. Na, o kad žaidimai veiktų sklandžiai ir be jokių strigimų, „Samsung“ ruošiasi savo rageliuose montuoti net 6 gigabaitus darbinės atminties (RAM). Šiandien tik mažesnė dalis nešiojamųjų kompiuterių gali pasigirti turį tokį kiekį darbinės atminties. Vienas iš labiau liūdinančių gandų – panašu, kad „Samsung“ ruošiasi sekti „Apple“ pėdomis ir taip pat atsikratyti ausinių lizdo. Tai būtų bjaurokas žingsnis, nepaliekantis vartotojams jokių alternatyvų, tik pirkti brangias ir mažiau kokybiško skambesio bevieles „Bluetooth“ ausines arba naudotis lengvai pametamais adapteriais. Tiesa, šiokia tokia kompensacija galėtų tapti vis labiau populiarėjanti ypač sparti „USB Type-C“ jungtis. Kitos smulkesnės prognozės taip pat džiugina. Spėjama, kad telefonas turės du kokybiškus garsiakalbius iš abiejų ekrano galų, kurie leis mėgautis stereo garsu. Taip pat sklando gandas, kad „Galaxy S8“ serijos modeliai bus apginkluoti akies rainelės skeneriu, padėsiančiu dar geriau apsaugoti telefonus nuo vagių.