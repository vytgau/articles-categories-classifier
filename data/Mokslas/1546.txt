Dažnai mokslininkai bando surasti alternatyvas vandeniui - tirpiklius, kurie galėtų padėti gyvybei formuotis, tačiau nesunaikintų nukleotidų ir kitų sudėtingų cheminių junginių. Vienas iš variantų yra formamidas - anglies, vandenilio, deguonies ir azoto junginys, kurio daug randama žvaigždėdaros regionuose. Tačiau Žemėje jis praktiškai neegzistuoja, taigi ilgą laiką buvo manoma, kad greičiausiai jo nebuvo ir tada, kai formavosi gyvybė. Bet dabar pora mokslininkų laboratoriniais eksperimentais parodė, kad formamidą galima sukurti, ir netgi gana nesunkiai. Tam tereikia vandens, vandenilio cianido ir acetonitrilo mišinį apšvitinti radioaktyvia spinduliuote. Visų trijų junginių-pirmtakų ankstyvoje Žemėje buvo daug. Tiesa, neaišku, ar buvo pakankamai radioaktyvių medžiagų arti paviršiaus, kurios sukeltų šias reakcijas. Visgi atradimas yra įdomus, nes leidžia svarstyti galima gyvybės atsiradimą formamido telkiniuose. Tyrimo rezultatai praeitą savaitę pristatyti Astrobiologijos mokslo konferencijoje Arizonoje.