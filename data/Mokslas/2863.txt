Pagalvoję apie miestų nuotekų valymo procesą, daugelis pirmiausia įsivaizduojame nosį riečiantį kvapą, ištisus kalnus po valymo likusių atliekų. Ir visgi svarbu suprasti, kad smarvė – daugeliu atvejų jau praeitis, o už nemalonų kvapą „atsakingas“ nuotekų dumblas yra labai vertingas produktas. „Iš kur tas dumblas atsiranda?“ – paklausite. Miestų nuotekų valymo proceso metu susidaro dideli kiekiai nuosėdų ir vandenyje esančias organines medžiagas dorojančių bakterijų, kurios surenkamos siurblių ir Archimedo sraigtų pagalba. Ir nors iš pirmo žvilgsnio atrodo, kad surenkamas purvinas vanduo, iš tiesų tai ir yra dumblas, tik labai labai skystas. Nusodintuvais vadinamuose prietaisuose jis tankinamas, skalbimo mašinas primenančiose centrifugose sausinamas, tuomet apdorojamas itin aukštu slėgiu ir temperatūra. Dezinfekuotas dumblas patenka į milžiniškas talpyklas, kurios ir sukaupia visą nemalonų kvapą, neleisdamos jam pasiekti gyventojų nosių. Talpyklose keletą savaičių vyksta puvimo procesas, o jo metu susidaro vertingos biodujos, panaudojamos šilumos ir elektros energijos gamybai. Sūpudytas dumblas paskutiniame apdorojimo etape dar išdžiovinimas, ir taip galiausiai susidaro sausos dumblo granulės. Laida „Mokslo sriuba“ – ne pelno siekianti jaunų žmonių iniciatyva, kuriama bendradarbiaujant su Baltijos pažangių technologijų institutu.