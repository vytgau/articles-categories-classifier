„Elektromarkt“ jau kitą savaitę lietuviams pristatys dirbtinio intelekto šedevrą – Sofiją, kuri ne tik geba savarankiškai kalbėti, atsakyti į užduodamus iš anksto neparuoštus klausimus, bet ir juokauti bei reikšti kitas emocijas, rašoma pranešime spaudai. Sofiją 2015 metais sukūrė Honkonge įsikūrusi kompanija „Hanson Robotics“ ir nuo to laiko humanoidė aplankė didžiausias pasaulio konferencijas, tarp jų – Pasaulio ekonomikos forumą bei pasaulinį suvažiavimą „Dirbtinis intelektas gėriui“ (Angl. AI For Good“). Sofija dalyvavo vienoje populiariausių JAV televizijos laidų – „Tonight show“ bei daugelyje kitų. Įdomiausia tai, kad Sofija yra pirmoji humanoidė pasaulyje gavusi pilietybę – ją jai suteikė Saudo Arabija. „Kurdami tokius robotus kaip Sofija siekiame sukurti humanoidą, kuris gali suprasti žmones ir mumis rūpintis. Mums svarbu, kad žmonės galėtų bendrauti su Sofija tokiu pačiu būdu, kokiu kalba su draugais; kad Sofija suprastų socialinį pasaulį taip pat, kaip supranta fizinį“, – leidiniui „Business Insider“ sausio mėnesį sakė humanoidės kūrėjas Davidas Hansonas. Susitikimas su Sofija, kuriame gali sudalyvauti visi norintys, vyks gruodžio 19 d., antradienį, 15 val., prekybos centre „Panorama“, antrame aukšte prie parduotuvės „Elektromarkt“. Prieš susitikimą vyks konferencija, kuri bus tiesiogiai transliuojama internetu – konferencijos metu humanoidė Sofija iš Vilniaus miesto mero Remigijaus Šimašiaus gaus sertifikatą, liudijantį, kad Sofijos gyvenamoji vieta – Vilnius, pranešimus apie dirbtinį intelektą skaitys žinomi verslo bei mokslo atstovai.