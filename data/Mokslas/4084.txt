Nemokėjimas piešti greitai nebebus kliūtis tiems, kas nori dekoruoti savo namų sienas patys. Estų išradėjai sukūrė programą išmaniajam telefonui, kuri suteikia galimybę perkelti skaitmeninį vaizdinį ant bet kokio paviršiaus. Prieš kelerius metus Ričardas Murutaras pamėgino nupiešti vienaragį savo dukters miegamajame, tačiau greitai suprato, kad neturi dailininko talento. Jis nusprendė pasitelkti išradėjo talentą. Ričardas susiejo kelias technologijas ir sukūrė prietaisą, kurį pavadin purškiamu spausdintuvu. Prietaisą sudaro dvi dalys. Ant balionėlio užmaunamas specialus antgalis. Per „bluetooth“ prieigą jis sujungiamas su išmaniuoju telefonu, į kurį parsisiunčiamas norimas paveikslėlis. Taip pat yra šviesos diodas, su kuriuo išmaniojo telefono programa atpažįsta, kur yra balionėlis.