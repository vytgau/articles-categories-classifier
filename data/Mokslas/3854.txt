Vartotojai gali pasirinkti iš keturių pagrindinių „Windows 10“ versijų savo kompiuteriui – „Home“, „Pro“, „Enterprise“ ir „Education“. Iš esmės, visos jų turi vieną bendrą „Microsoft“ ekosistemos pagrindą, tačiau ir tam tikrus reikšmingus skirtumus, todėl renkantis būtina atsižvelgti į savo esminius poreikius. „Pavyzdžiui, verslo poreikiams populiariausios „Home“ versijos rinktis nereikėtų, nes joje nėra papildomų saugumo funkcijų, randamų „Pro“ versijoje. Tačiau tuo pačiu žaidimų mėgėjai neturėtų rinktis minėtos „Pro“ versijos galvodami, kad ji užtikrins geresnį kompiuterio našumą – jiems pilnai pakaks namų kompiuteriams skirtos versijos“, – sako „Microsoft Lietuva“ vadovas Ainis Kavaliauskas. „Windows 10 Home“ turėtų tikti visiems Tai versija, kurios norės dauguma planšetinių, nešiojamų, stacionarių ar hibridinių kompiuterių vartotojų. Kaip ir sufleruoja pavadinimas, tai puikus variantas įprastiems vartotojams namuose. Paprastai įsigijus naują kompiuterį, jame bus įdiegta būtent ši versija. Ji skirta atlikti visoms dažniausiai pasitaikančioms veikloms – redaguoti tekstą, kurti prezentacijas, žiūrėti filmus, naršyti naršykle, žaisti ir panašiai. Jei nesate įsitikinę, kurios versijos jums reikia, didelė tikimybė, kad tai bus būtent „Home“ leidimas. Jame rasite visus pažįstamus „Microsoft“ įrankius. Pavyzdžiui, čia rasime ir „Edge“ naršyklę, kuri siūlo skaitymo režimą, galimybę iškirpti puslapius ir juos redaguoti ar patogiai dalintis su draugais. Be to, vartotojų saugumą užtikrina naujas saugumo sprendimas atrakinti kompiuterį akies rainele ir patogesnės sąlygos dirbti – galimybė sutalpinti keturis programėlių langus kompiuterio ekrane ir matyti jų informaciją vienu metu bei kurti virtualius darbalaukius.  „Windows 10 Pro“ – verslui ir kai norisi daugiau saugumo Šios versijos norės entuziastai, nedidelės įmonės ir su kompiuteriu keliaujantys vartotojai. Jei kompiuteris naudojamas verslui ar stovi biure, reiktų rinktis bent jau „Pro“ versiją. Skirtingai nuo „Home“ leidimo, čia vartotojai gauna daugiau į saugumą ir lankstumą orientuotų funkcijų. Pavyzdžiui, šiame leidime atsiranda duomenų šifravimo priemonės, todėl daug keliaujant tampa ne taip baisu oro uoste ar užsienio kavinėje palikti kompiuterį su verslo ar asmenine informacija. Taip pat vartotojai gali naudotis darbiniu kompiuteriu nuotoliniu būdu, todėl jame esanti informacija ar programos yra pasiekiamos iš bet kurios vietos. Kita svarbi funkcija šioje versijoje – galimybė prisijungti prie domeno. Tokiu būdu jūsų kompiuteris tampa bendrovės sistemos dalimi ir administratorius pagal įpareigojimus kontroliuoja, ką koks kompiuteris gali daryti. Tai geriausias variantas norintiems saugiai ir efektyviai naudotis kompiuteriu verslo aplinkoje. „Windows 10 Enterprise“ – didelių korporacijų procesams suvaldyti Šį leidimą turėtų rinktis stambios organizacijos, paprastiems vartotojams jis nėra prieinamas. Tai dar labiau pagerinta „Pro“ versija, skirta daugiau vidutinėms ir didelėms korporacijoms, licencijos parduodamos vienu metu dideliam kiekiui vartotojų, todėl netinka paprastiems namų vartotojams. „Enterprise“ versijoje dar daugiau dėmesio skiriama produktyvumui, apsaugai bei sistemos stabilumui. Šioje versijoje „Microsoft“ sudėjo įrankius, reikalingus sėkmingos didelės korporacijos veiklai, todėl mažam ar tik pradedančiam verslui, daugybė šių galimybių yra neaktualios. Pavyzdžiui, „Enterprise“ sistemos valdytojai gali nustatyti, kokioms aplikacijos leidžiama veikti kompiuteryje, užkertant kelią galimai nesaugioms, ar nustatyti, kad būtų vykdomi tik saugumo atnaujinimai, siekiant užtikrinti kuo didesnį kompiuterio stabilumą. Taip pat „Device guard“ funkcija leidžia saugumo sumetimais užrakinti kompiuterius, o „DirectAccess“ užtikrins, kad įmonės kompiuteriai jungiasi tik per saugų bendrovės tinklą. „Windows 10 Education“ besimokantiems Analogiškas funkcijas kaip ir „Enterprise“ turintis leidimas iš esmės skiriasi tik tuo, kad yra skirtas švietimo institucijoms. Dažniausiai švietimo įstaigos šia operacinės sistemos versiją gali įsigyti pasinaudodamos įvairiomis lengvatomis.