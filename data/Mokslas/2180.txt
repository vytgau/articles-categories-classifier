Kai sakau, kad robotai galės geriau už mus daryti viską, tai ir turiu mintyje viską - auditorijai patikslina elektrinių automobilių ir kosmoso raketų kūrėjas Elonas Muskas. Prieš porą metų jis įkūrė pelno nesiekiantį, atvirai rezultatais besidalijantį dirbtinio intelekto tyrimų centrą. Tyrimų rezultatai esą kelia jam nerimo. „Dirbtinio intelekto fronte turiu prieigą prie labiausiai pažengusių technologijų. Ir turiu pasakyti, kad žmonėms derėtų nerimauti. Aš vis skambinu pavojaus varpais, bet turbūt žmonėms reikia pamatyti gatvėse žudančius robotus. Žmonės nežino kaip reaguoti, nes viskas skamba taip nežemiškai. Tačiau dėl dirbtinio intelekto reikia susirūpinti“, – įspėja „OpenAI“ įkūrėjas. Tai ne pirmas E. Musko įspėjimas, bet tarptautinė žiniasklaida į jį atkreipė daug dėmesio, nes E. Muskas kalbėjo politikams –Nacionalinei gubernatorių asociacijai. Per asociacijos susitikimus Amerikos valstijų ir teritorijų gubernatoriai dalijasi geriausiomis politikos praktikomis, derina bendras iniciatyvas, aptaria nacionalinę politiką. E. Musko žinutė jiems – reikia nedelsiant imtis dirbtinio intelekto reguliavimo. „Yra gana sudėtingas „Go“ žaidimas, kuriame žmonės tikėjosi arba niekada nebūsią įveikti kompiuterio arba būsią įveikti nebent po kelių dešimtmečių. Bet jau pernai „DeepMind“ – „Google“ padalinys – sukūrė programą „AlphaGo“, kuri visiškai sutriuškino geriausią pasaulio žaidėją. O dabar ši programa triuškina visus vienu metu žaisdama su penkiasdešimčia žaidėjų. Kaip konkrečiai išvengti dirbtinio intelekto žmonijai keliamos egzistencinės grėsmės, E. Muskas sako nežinantis. Daugiau apie tai – Algirdo Acaus reportaže.