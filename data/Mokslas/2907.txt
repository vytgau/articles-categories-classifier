Pirkėjai Lietuvoje savęs nebesieja su konkrečiu gamintoju: 70 proc. nežinojo, kokį telefoną norėtų įsigyti ateityje, rašoma pranešime spaudai. „Išmanusis telefonas keičia kiekvieno žmogaus gyvenimą – naudojant biologijos terminus, jį būtų galima pavadinti invazine rūšimi, kuri pamažu išstumia kitus prietaisus, pavyzdžiui kompaktinius fotoaparatus. Pastaruoju metu telefonai braunasi ir į televizijos teritoriją. Atlikę tyrimą sužinojome, kad daugiau nei pusė apklaustųjų (56 proc.) TV laidas žiūri telefono ekrane“, – vadovaudamasis 1025 pirkėjų apklausos rezultatais teigė „Technoramos“ tinklo direktorius Vygintas Lekavičius. Pasak jo, tokius pokyčius skatina „Wi-Fi“ tinklų plėtra, mažėjančios mobiliojo interneto kainos, didėjantis transliacijų prieinamumas internete ir besikeičiantis jaunos kartos žiūrovų skonis, kurio tradicinės televizijos nebesugeba patenkinti. Bsikeičiančius vartotojų įpročius patvirtina ir „TNS LT“ 2016 m. atliktas tyrimas: 58 proc. interneto vartotojų pernai prie interneto jungėsi naudodami išmaniuosius telefonus, kai 2015 m. tokių buvo 43 proc. Paklausti, kokių gamintojų telefonus turi dabar, respondentai atsakė taip: „Samsung“ – 41 proc., „Apple“ – 18 proc., LG – 9 proc., „Huawei“ – 7 proc., „Sony“ – 6 proc., „Nokia“ – 5 proc. „Daugumą lietuvių galima skirstyti į dvi stovyklas – „Samsung“ ir „Apple“, kiti telefonų gamintojai sulaukia pastebimai mažiau dėmesio. Tačiau įdomu, kad pirkėjai, paklausti, kokio telefono norėtų ateityje, dažniausiai nesugebėjo užtikrintai atsakyti. Akivaizdu, kad lojalumas prekės ženklui – greičiau išimtis nei taisyklė, – pastebi V. Lekavičius. – Įtakos tam galėjo turėti ir tai, kad skirtingų gamintojų ir net skirtingas operacines sistemas turintys telefonai labai supanašėjo savo išvaizda, galimybėmis ir surinkimo kokybe.“ Didžiausia ištikimybe pasižymi „Apple“ produkcijos pirkėjai – 34 proc. „iPhone“ savininkų rinktųsi naujesnį šio gamintojo modelį. Palyginimui, iš turinčių „Samsung“ telefonus, 10 proc. vėl pirktų šio Korėjos gamintojo įrenginį. Pirkėjai renkasi vis brangesnius telefonus Trečdalis apklaustųjų naujam telefonui planuoja išleisti iki 200 eurų. Didžioji respondentų dalis orientuojasi į vidutinės ir aukštesnės klasės išmaniuosius modelius: 37 proc. ruošiasi jam skirti 200–400 eurų, penktadalis – 400–600 eurų. Dar 13 proc. žada pirkti galingiausius „flagmanus“.