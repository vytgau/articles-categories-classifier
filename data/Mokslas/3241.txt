Kaip kovo 16 d. sakė Egipto senienų ministras Khaledas Al Anani, masyvi 8 metrų aukščio statula, aptikta Kairo priemiesčiuose šį mėnesį, - ne itin garbinto faraono Ramzio II atvaizdas, kaip iš pradžių buvo manyta. Manoma, kad ši statula – tai karaliaus Psammeticho I, šalį valdžiusio 664-610 m. pr. Kr., atvaizdas. Jei šie įtarimai pasitvirtintų, radinys būtų pripažintas didžiausia kada atrasta Vėlyvojo laikotarpio statula. Archeologai iš Egipto ir Vokietijos statulą aptiko Matariya rajone, kur gyvena darbininkai, tarp nebaigtų statyti daugiaaukščių ir purvynių. Tiesa, svarbu pastebėti, kad radinys aptiktas šalia Ramzio II šventyklos griuvėsių, senovinio Heliopolio miesto teritorijoje. Iš pradžių Senienų ministerija manė aptikusi vieną reikšmingiausių eksponatų – Ramzio Didžiojo, vieno galingiausių senovės Egipto valdytojų, statulą. Vis dėlto detaliau ištyrę 8 metrų statulą specialistai nustatė, kad ji sukurta kitu periodu. Egiptas viliasi, kad atsinaujinęs susidomėjimas itin garbinga šios šalies praeitimi bus naudingas turizmo pramonei – labai svarbiam užsienio valiutos šaltiniui. Turizmas labai nukentėjo dėl 2011 m. sukilimo, pasibaigusio despotiškojo šalies lyderio Hosni Mubarako nuvertimu.