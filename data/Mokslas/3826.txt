Šešių kilometrų aukštyje tvyro neįtikėtinas šaltis, o oras ten toks retas, kad mokslininkai iš Čekijos mokslų akademijos Botanikos instituto kasdien galėdavo dirbti vos po kelias valandas. Botaniko Jiri Dolezal vadovaujamos tyrėjų grupės darbo tikslas buvo nustatyti, kaip augalai reaguoja į šylantį planetos klimatą. Mount Shukule II aukštybėse jie surado net šešių rūšių induočių grupei priklausančius augalus, sėkmingai gyvuojančius neįtikėtinai atšiauriose sąlygose. Augalai skirstomi į dvi grupes: indų neturinčius, kurių grupėje yra tik samanos bei indus turinčius, kurių grupei priklauso visi likę augalai. Indais augaluose yra pernešamos mineralinės ir organinės maisto medžiagos. Nors samanos ir dumbliai geba išgyventi dar didesniame aukštyje, induočiams šeši kilometrai virš jūros lygio yra tikras rekordas. Šie augalai ne didesni nei nedidelė moneta, o jų lapeliai išsidėstę apskritimu, kad nors kiek sustabdytų šiltesnį orą. Be to, juose cirkuliuoja aukštą cukraus lygį turintis natūralus „antifrizas“, padedantis išgyventi tokiomis sąlygomis. Nors augalų šaknys vos vieno milimetro ilgio, mokslininkai suskaičiavo apie 20 metinių rievių, kas reiškia, kad kai kurie augalai ten auga jau apie dvidešimt metų. Šis rekordas reiškia pavojų. Tyrėjų surinkti duomenys rodo, kad augalai išdygo iš sėklų tada, kai ant kalno esantis ledynas nutirpo. Šis atradimas iliustruoja, kaip klimato kaita daro įtaką Himalajų biosferai. J. Dolezal apskaičiavo, kad per pastaruosius dešimt metų vidutinė temperatūra augalams palankiu augimo periodu (kuris, žinoma, trunka vos kelias savaites) pakilo beveik 6 laipsniais Celsijaus. Augalams augti pakanka, kad bent 40 dienų per metus įšalas pasitrauktų iš dirvožemio – iki šiol tai buvo negirdėtai ilgas periodas Himalajų aukštybėse, tačiau šiandien tokios „vasaros“ ateina beveik kasmet. Mokslininkas įsitikinęs, kad ši tendencija nesustos – šylantis oras toliau tirpdys kalnų ledynus, o augalai pradės augti dar aukščiau.