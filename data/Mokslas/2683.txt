Programišiai, nutekinę kibernetinį užkratą, tapusį praėjusią savaitę surengtos visą pasaulį palietusios išpirkos reikalaujančio viruso sukeltos atakos priežastimi, kelia grėsmę dar didesniam kompiuterių kiekiui artimiausiomis savaitėmis, potencialiai apimančią kompromituojančius tinklo duomenis, susijusius su Kinijos, Irano, Šiaurės Korėjos ir Rusijos branduolinėmis ir raketų programomis bei silpnosiomis vietomis, turinčiomis poveikio „Windows 10” operacinei sistemai, kuri naudojama milijonuose kompiuterių visame pasaulyje. Programišių grupuotės „Shadow Brokers“ atstovas gegužės 16 d. paskelbtame tinklaraščio įraše teigia, kad dalis šių kompiuterinių užkratų gali būti paskleista artimiausią mėnesį nauju prenumeravimu grįstu verslo modelio, mėginant imituoti „Spotify“, „Netflix“, „Blue Apron“ ir daugelio kitų panašių pavyzdžių sėkmę, rašo „The Washington Post“. „Bus savotiškas mėnesio vyno klubas, - rašo programišių atstovas ne itin taisyklinga anglų kalba. – Kiekvieną mėnesį žmonės galės sumokėti narytės mokestį ir kiekvieną kartą gaus vien tik nariams skirtus duomenis.“ Tokios naujienos liudija apie augantį tokių grupių kaip „Shadow Brokers“, jau pademonstravusių bebaimius techninius gebėjimus sukompromituoti aukščiausio rango žvalgybos agentūras, komercinį išmanumą. Ši žinia dar kartą patvirtina, kaip stipriai pogrindinė prekyba kompiuteriniais virusais atspindi realiame pasaulyje vykstančius komercinius procesus. Saugumo ekspertai išanalizavo šį įrašą tinklaraštyje, siekdami rasti „Shadow Brokers“ ketinimų ir pajėgumų įrodymų. Ilgametė nepriklausoma tyrėja Marcy Wheeler gegužės 16 d. tinklaraščio įraše teigė, kad „Shadow Brokers“ žinutė tapo Damoklo kardu, pakibusiu tiek virš „Microsoft“ ir kitų įmonių, kurių produkciją gali paveikti bet kokie ateities nutekinimai, tiek ir virš JAV Nacionalinio saugumo agentūros, kurios informaciją „Shadow Brokers“ nutekino balandį. Šis įvykis, saugumo ekspertų manymu, turėjo netiesioginės įtakos „WannaCry“ ir vėliau sekusioms krizėms pasireikšti. „Grasindami dar vienu nutekinimu po jau įvykdytų dviejų „Microsoft“ nutekinimų „Shadow Brokers“ sukels dar didesnį priešiškumą tarp „Microsoft“ ir valdžios“, - rašo M. Wheeler. „Microsoft“ atstovai neskubėjo atsakyti į užklausą dėl komentaro pateikimo. Gegužės 14 d. įmonė sukritikavo Nacionalinio saugumo agentūrą dėl skaitmeninių ginklų kaupimo. Technologijų pramonė priešinasi valdžios dedamoms pastangoms susilpninti jų gaminamos produkcijos saugumą, o nacionalinio saugumo gynėjai savo ruožtu teigia, kad tokios pastangos gali būti naudingos kovojant su terorizmu. Nors, ekspertų teigimu, „Shadow Brokers“ neatrodo tiesiogiai susiję su „WannaCry“ ataka, kenkėjiško kodo nutekinimas – reikšmingas žingsnis, nenumaldomai priartinantis kibernetinę ataką. Anot Josepho Lorenzo Hallo iš Vašingtone įsikūrusio tyrimų centro „The Center for Democracy and Technology“, naujausias šios programišių komandos pareiškimas dėl turimos informacijos, susijusios su valstybių vyriausybių vykdomomis branduolinėmis programomis, kelia labai rimtą nerimą. „Nors neatrodo, kad jie turėtų nuostabų ryšių su visuomene skyrių, jie jau įrodė turintys prieigą prie ganėtinai rimtos informacijos. Mane kaip buvusį fiziką itin neramina tai, kas susiję su branduoliniu ginklu“, – sakė jis. Anot J. L. Hallo, anksčiau ši grupė siekdavo parduoti įrankius kibernetinei atakai surengti didžiausią kainą pasiūliusiam asmeniui. Vis tik dabar taikomas mėnesinės prenumeratos modelis gali reikšti, kad kenkėjiški kodai pateks į kur kas daugiau rankų, todėl plis kur kas sparčiau ir apims didesnius plotus.