Ledynas – masyvus ledo liežuvis, esantis Santa Cruzo provincijoje. Kiekvienais metais šis 250 kvadratinių kilometrų dengiantis milžinas pajuda gilyn į Archentino ežerą. Perito Moreno ledynui slenkant į priekį, jis ima vis labiau trukdyti ežerą maitinančiai upei. Vanduo sukuria spaudimą ir ima po truputį ardyti ledą, išgriauždamas jame savotišką tunelį. Galiausiai ledas nebeatlaiko spaudimo ir įgriūva. Ledo tiltas įgriuvo vėlų sekmadienio, kovo 11-osios, vakarą. Spėjama, kad ledo luitai kris dar ateinančias kelias dienas. Paskutinį kartą šis fenomenas buvo užfiksuotas 2016 metais, praneša „Reuters“. Perito Moreno ledynas priklauso Nacionaliniam ledynų parkui, kurį iš viso sudaro 2600 kvadratinių kilometrų ledo laukų ir net 47 masyvūs ledynai. Bene garsiausias iš jų – minėtasis Perito Moreno ledynas, besidriekiantis virš pietinės Archentino ežero pusės. Kiekvienais metais čia apsilanko šimtai tūkstančių turistų.