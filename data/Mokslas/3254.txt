Kaip yra žinoma, proturkiškų pažiūrų programišiai įsilaužė į trečiosios šalies programėlę „Twitter Counter“, kad daugybėje „Twitter“ paskyrų paskelbtų žinutes, kuriose smerkiamos „nacistinė Vokietija“ ir „nacistinė Olandija“. Žinučių turinys vienodas, jos prasideda svastikos simboliu: „#nacistinėVokietija. #nacistinė Olandija. Tai nedidelis #osmanųantausis jums. Pasimatysime #balandžio16. Mokykitės turkų kalbos“. Kartu skelbiama ir nuoroda į vaizdo įrašą su Turkijos prezidento Recepo Tayyipo Erdogano kalbų ištraukomis. Kibernetinė ataka kilo po užvirusio Turkijos diplomatinio konflikto su Vokietija bei Olandija. ESET saugumo ekspertai ragina vartotojus pasikeisti savo asmeninių, taip pat verslo „Twitter“ paskyrų slaptažodžius, skelbiama pranešime spaudai. Patariama nustatyti dviejų faktorių autentifikavimą, nes kol kas nėra žinoma, kiek daug informacijos galėjo nutekėti per „Twitter Counter“. Tą padaryti raginami ir tie vartotojai, kurie nesinaudojo šia „Twitter“ naudojimosi bei statistikos analizei skirta programėle. Instrukcija, kaip nustatyti dviejų faktorių autentifikavimą: 1. Eikite į „Twitter“ paskyros nustatymus: https://twitter.com/settings/account; 2. Pažymėkite „Verify login requests“; 3. Iššokusiame lange paspauskite „Start“; 4. Įveskite savo „Twitter“ slaptažodį; 5. Patvirtinkite telefono numerį; 6. Spauskite „Send code“ 7. Įveskite patvirtinimo kodą; 8. Spauskite „Get backup code“. Naudojantys programėlę „Twitter Counter“ yra raginami atšaukti jai suteiktą prieigą – „Twitter“ paskyros nustatymuose atsidaryti „Apps“ ir pasirinkti „Revoke access“ prie šios bei kitų nereikalingų trečiosios šalies programėlių.