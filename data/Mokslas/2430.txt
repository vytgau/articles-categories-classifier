Neseniai programėlės gyvavimo Kaune pirmojo gimtadienio proga M. Villigas pirmą kartą viešėjo šiame mieste bei papasakojo, kaip prieš ketverius metus neegzistavęs žodis tapo neatsiejama jo ir dar kelių milijonų žmonių gyvenimo dalimi. – Kaip sugalvojai programėlės pavadinimą? – Norėjosi žodžiui „taksi“, kuris turėjo blogas sąsajas, suteikti naują prasmę, parodyti modernesnę pusę. Taip ir prilipo „Taxify“. – Taigi, jokių sąsajų su „Spotify“? – Kai tik pradėjome plėtoti verslą 2013-ųjų rugpjūtį, „Spotify“ dar irgi tik kūrėsi ir niekas šios programėlės nežinojo. Dabar, po beveik keturių metų – taip, tai žinomas vardas, bet tada tikrai jokių sąsajų nebuvo. – Ir kaip kilo idėja? Nuo ko viskas prasidėjo? – Idėja atėjo man į galvą, kai buvau 19-os, vis dar mokiausi vidurinėje mokykloje. Taline visąlaik buvo problema, kad taksi paslaugas teikė daug mažų privačių bendrovių ir būdavo labai sunku pasinaudoti jų paslaugomis, ypač savaitgaliais. Reikdavo paskambinti keliolikai bendrovių ir ilgai laukti, kol kas nors pakels ragelį. Kadangi pats labai domėjausi technologijomis, pagalvojau, kad galėčiau sukurti programėlę, kurioje viskas būtų vienoje vietoje, ir žmogus, kuriam reikia taksi paslaugų, galėtų jų sulaukti daug greičiau ir, kaip pastebėjau bekurdamas, pigiau. Tokia buvo pirminė idėja. Po beveik keturių metų veiklos, veikiame vis dar pagal tą patį principą, bet pats mastas labai išaugo – veiklą pradėjome Taline, o dabar dirbame 18 pasaulio valstybių, programėle naudotis gali beveik trys dešimtys pasaulio miestų. Pati naujausia ir mažiausiai dar mūsų pažįstama vieta, kurioje tuoj pradėsime veikti – Londonas. – Ar nesunku pradėti veikti megapolyje? – Na, kol kas viskas sekas tikrai labai gerai, jau dabar turime tūkstančius vairuotojų, kurie nori bendradarbiauti. – O kuriame mieste ar šalyje sekėsi sunkiausiai? – Sunkiausia, tiesą sakant, buvo Rygoje, bet turbūt dėl to, jog tai buvo pirmasis miestas, į kurį bandėme plėsti veiklą po įtvirtinimo gimtajame Taline, kur sąlyginai buvo lengva startuoti. Tačiau Rygoje sulaukėme didžiulio vairuotojų ir ilgą laiką veikusių taksi bendrovių pasipriešinimo – jie bandė visai įmanomais būdais neįleisti mūsų į rinką ir nesistengė priimti naujovių. Tačiau dabar, po įtempto dvejus metus trukusio darbo, mums puikiai sekasi ir Rygoje. – Ir niekuomet nepagavai savęs galvojančio „kas bus, jeigu nepasiseks“? – Žinoma, buvo visko. Tačiau nesvarbu, ką pradėtum daryti, visuomet turi labai tikėti savimi ir savo jėgomis. Juk dažnai pradžioje viskas sekasi ne taip gerai, kaip mes įsivaizduojame ir galima arba pasiduoti, arba ieškoti būdų, kaip užtikrinti savo idėjos sėkmę. Jau po kelių mėnesių nuo veiklos pradžios pastebėjau, kad sekasi tikrai neblogai ir dėjau visą savo laiką ir jėgas, kad pavyktų idėją plėsti. Na, ir dabar, artėjant ketvirtajam „Taxify“ gimtadieniui matome, kad mums sekasi tikrai neblogai. – Koks, tavo nuomone, didžiausias pasiekiamas per tuos beveik keturis metus? – Man didžiausias pasiekimas ir yra šios programėlės sukūrimas bei teigiama žmonių reakcija į ją. Labai smagu sukurti kažką, kas patinka žmonėms. Šiuo metu mes turime virš dviejų milijonų aktyvių programėlės vartotojų 18-oje valstybių, taigi, tai tik įrodo, kad darome tai, ką žmonės vertina. Beje, pastebime, kad vis daugėja atvejų, kuomet mūsų paslaugą renkasi žmonės kaip alternatyvą nuosavam automobiliui. Tai pastebima ir Lietuvoje: yra nemažai klientų Vilniuje ir Kaune, kurie mūsų paslauga naudojasi beveik kasdien, nes neturi savo automobilio. Tikriausiai, jie suskaičiavo, kad taip gyventi jiems ekonomiškiau. Iš dalies, mes atitinkame dalinimosi paslaugos filosofiją, kuomet neturėdamas savo, tu gali pasinaudoti už prieinamą mokestį kito žmogaus automobiliu. – Ar nesigailite, kad plėtėte veiklą į Lietuvą, juk mūsų rinka, palyginus su Londonu – tikrai maža? - Mūsų veikla prasidėjo Estijoje, kuri beveik perpus mažesnė už jūsiškę (juokiasi). Baltijos šalis matome, kaip savo pradinį veiklos tašką ir, natūralu, kad norime įsitvirtinti čia. Jau esame plačiausiai naudojama pavežėjimo paslaugas teikianti įmonė Estijoje ir Latvijoje, o šiemet stengsimės sutelkti visas jėgas ir tapti geriausiais ir vartotojų mėgiamiausiais paslaugos tiekėjais Lietuvoje. – O ar yra kažkokių skirtumų tarp Lietuvos ir Estijos ar Latvijos „Taxify“ vartotojų? – Tiesą sakant, ne. Visus mūsų vartotojus jungia vienas rodiklis – prieinama kaina. Mes stengiamės užtikrinti labai geras kainas, nes nesvarbu, kurioje šalyje žmogus gyvena, jis nori ramiai, pigiai ir saugiai keliauti iš vieno taško į kitą. Dažniausiai jam net nelabai rūpi, kokia mašina važiuos, svarbiausia, kad kaina atitiktų kokybę ir būtų prieinama kiekvienam. – O ar neteko susidurti su dideliais sunkumais ateinant į Lietuvos ir, ypatingai, Kauno taksi rinką? – Na, kad nedidelėse taksi bendrovėse dirbantys vairuotojai priešinasi, pastebėjome visur, mūsų tai nenustebino. Nestebino ir atsargus kauniečių vairuotojų požiūris – naujovės pradžioje atrodo bauginančiai, žinoma, jos didina ir konkurenciją. Bet mums labiau rūpi paslauga patenkinti klientai, kuriems atsiranda ir jų poreikius suprantančių vairuotojų. – O ar sunku buvo surasti žmones, norinčius dirbti kartu, skirtingose šalyse? Kaip sekėsi Kaune? – Surasti patikimus žmones visuomet yra didelis iššūkis, o ką jau kalbėti apie skirtingas šalis. Juk kai nori patikėti žmogui savo idėją, turi žinoti, jog jis bus lojalus, motyvuotas, bus kupinas idėjų ir pasiūlymų. O Kaune mums tikrai pasisekė. Nuo pat pirmos veiklos šiame mieste dienos mūsų komandą papildė labai užsidegę ir motyvuoti žmonės. Tikiuosi, kad komanda čia ir toliau bus tokia pozityvi ir dirbs taip pat sėkmingai. – Pabaigai noriu paprašyti Tavo patarimo: sakykime, jog kažkas tiesiog spirga nuo noro kažką pradėti, sukurti, tačiau bijo, kaad laikas ir pastangos nueis veltui. Kaip motyvuotum tokį žmogų? – Pasakysiu tik tiek – įsivaizduok, kad tau septyniasdešimt keli metai ir prisimeni viską, ką nuveikei savo gyvenime. Ar labiau gailėsies, kad kažką veikei, bet nepavyko, ar tada, kai žinosi, kad iš viso net nepabandei? Mano nuomone, visuomet yra daug geriau bandyti ir klysti nei nuleisti rankas net nepabandžius. Daugiau skaitykite čia.