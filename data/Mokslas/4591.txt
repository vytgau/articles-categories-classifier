Informacija apie akumuliatorių talpą paprastai pasirodo naujiems prietaisams patekus į ekspertų rankas. Tačiau šiemet duomenys atskleisti šiek tiek greičiau. Telekomunikacijų įrangos sertifikavimo centras TENAA paviešino duomenis, iš kurių paaiškėjo, jog „iPhone 7“ ir „iPhone 7 Plus“ baterijos yra talpiausios tarp visų „Apple“ išmaniųjų telefonų modelių. „iPhone 7“ gavo 1960 mAh bateriją, o „iPhone 7 Plus“ – 2900 mAh, tuo tarpu „iPhone 6S“ ir „iPhone 6S Plus“ akumuliatorių talpa yra atitinkamai 1715 mAh ir 2750 mAh. Iš pirmo žvilgsnio atrodo, kad nauji „Apple“ išmanieji telefonai turėtų dirbti vos šiek tiek ilgiau, tačiau jie gavo procesorių A10, kuris turi porą galingų ir pora energiją taupančių branduolių, todėl „iPhone 7“ ir „iPhone 7 Plus“, nereikalaudami prijungimo prie elektros tinklo, turėtų dirbti keletą valandų ilgiau nei jų pirmtakai.