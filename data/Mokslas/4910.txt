Technologijų pažanga leis užtikrinti, kad orlaivis būtų tylesnis, ekologiškesnis bei pigesnis ir atitinkamai galėtų dažniau skraidyti ir naudoti mažiau kuro. Pirmieji tokio orlaivio skrydžiai numatyti Brazilijoje po Rio de Žaneiro olimpinių žaidynių, praneša „The Telegraph“. „Embraer E170“ yra prototipas, kurį bendrovė „Boeing“ ir lėktuvą pagaminusi brazilų bendrovė pristatė pagal programą „ecoDemonstrator“, kurią įgyvendinant siekiama kurti tvarius sprendimus ir mažinti oro transporto poveikį aplinkai. Per 14–20 bandomųjų skrydžių rugpjūčio pabaigoje bus išbandytos penkios naujos technologijos, galinčios padėti pagerinti orlaivių eksploatacines savybes. „Boeing“ ir „Embraer“, kaip pirmaujančios sektoriaus bendrovės, turi išskirtinę galimybę investuoti į bandymus ir į aviacijos pažangą skatinančias technologijas, – teigė „Boeing“ vyriausiasis technologijų pareigūnas Johnas Tracy. – Daugelis oro transporto bendrovių visame pasaulyje jau naudoja biodegalus lėktuvuose, vykdančiuose įprastus komercinius skrydžius. Tad galima sakyti, kad biodegalų era jau atėjo.“ Bendrovės „Boeing“ viceprezidentas pripažino, kad degalų naudojimo efektyvumo srityje aviacijos sektorius padarė neįtikėtiną pažangą, tačiau degalams vis dar tenka didžiausia oro transporto bendrovės išlaidų dalis, todėl būtina tolesnė pažanga. Tyrimų duomenimis, naudojant biokurą susidaro 50–80 proc. mažiau anglies dioksido, tad programos „ecoDemonstrator“ rezultatai gali padėti oro transporto bendrovėms įgyvendinti naujus pasaulinius anglies dioksido išlakų standartus. Nors „Boeing“ ir „Embraer“ inžinieriai mano, kad galiausiai visuose lėktuvuose bus naudojami tik biodegalai, tačiau kol kas universalaus sprendimo nėra. „Mūsų tikslas – užtikrinti kuo didesnis žaliavų pasirinkimą, nes Brazilijoje cukranendrės yra savaime suprantamas sprendimas, tačiau kitur pasaulyje teks naudoti kitus vietinius augalus, kuriuos auginant nenukentėtų aprūpinimo maisto produktais ar vandens tiekimo sistemos, – priduria J. Tracy. – Kuriamus biodegalus galima naudoti dabartinių orlaivių varikliuose. Manome, kad biodegalais būtų galima pakeisti vieną procentą visų aviacinių degalų. Plečiantis gamybai biodegalų kaina tikrai sumažės tiek, kad oro transporto bendrovės galės rasti ekonomiškai pagrįstus ir aplinką tausojančius sprendimus.“ Iš visų naujųjų technologijų didžiausia pažanga padaryta kuriant ledui atsparius dažus. Ši technologija, kurią bus galima pradėti taikyti labai greitai, vos užbaigus bandymus, padėtų apsaugoti lėktuvus nuo apledėjimo ir vabzdžių liekanų, o tai reiškia, kad reikėtų mažiau skysčio nuo apledėjimo ir būtų galima rečiau plauti lėktuvus, taip sumažinant vandens sąnaudas, rašo „Tai labai perspektyvu, – sako už programos „ecoDemonstrator“ įgyvendinimą atsakingas bendrovės „Boeing“ atstovas Dougas Christensenas. – Tokie dažai, kurie turi būti pakankamai patvarūs skrendant 500 mylių per valandą greičiu, neleidžia ant paviršiaus kauptis vandens lašeliams ir ledo dalelėms.“ Be to, pagal programą „ecoDemonstrator“ bus išbandyti naujo dizaino priešsparniai, kurie leistų sumažinti triukšmą kylant ir leidžiantis. Labai svarbu sumažinti lėktuvų korpusų keliamą triukšmą, kad būtų užtikrintas mažesnis triukšmo lygis aplink oro uostus. „Sugebėjus sumažinti triukšmą, bus paprasčiau susitarti su oro uostais dėl lėktuvų tūpimo geresniu laiku, todėl svarbu užtikrinti tiek kuro naudojimo efektyvumą, tiek mažinti lėktuvų keliamą triukšmą“, – priduria D. Christensenas. Nuo programos „ecoDemonstrator“ įgyvendinimo pradžios 2011 m. išbandyta per 50 technologinių sprendimų, o šiame etape į procesą pirmąkart įsitrauks dar vienas gamintojas. „Boeing“ ir „Embraer“ partnerystė užsimezgė 2012 m., kai buvo pasirašytas bendrovių susitarimas. Pernai šios bendrovės įkūrė jungtinį biokuro mokslinių tyrimų centrą San Paule. Bendrovės „Embraer“ vykdomasis viceprezidentas Mauro Kernas teigė, kad bendros įmonės sukūrimas turi istorinę reikšmę ir kad tik bendradarbiaujant galima pasiekti sektoriaus tikslą – iki 2050 m. perpus sumažinti išlakų. „Tai milžiniškas iššūkis, – teigė M. Kernas. – Panaudodami inovacijas ir technologijas kuriame ateitį, tad bendradarbiavimas yra labai svarbus.“ 2014 m. gruodžio mėn. bendrovė „Boing“ pirmą kartą panaudojo ekologišką dyzeliną, o praėjusį birželį išbandė saulės energija tamsinamus langus. Naujoji technologija padės naudoti mažiau elektros laidų, taip pat sumažinti bendrą svorį ir degalų sąnaudas. Jungtinėje Karalystėje įsikūrusios Aviacijos poveikio aplinkai federacijos vadovas Timas Johnsonas sakė: „Įgyvendinant projektą „ecoDemonstrator“ pripažįstami du didžiausi aviacijos sektoriuje kylantys iššūkiai, susiję su aplinkos apsauga: triukšmas aplink oro uostus ir teritorijose, virš kurių vykdomi skrydžiai, taip pat šiltnamio efektą sukeliančių dujų išlakos, kurios prisideda prie klimato kaitos.“ Jo teigimu, pažanga mažinant orlaivių keliamą triukšmą turi būti pakankamai didelė, atsižvelgiant į didėjantį oro transporto intensyvumą. Be to, pasak jo, vien pakeisti aviacinius degalus biodegalais nepakanka. „Bet kokie aviaciniai biodegalai turi būti mažiau taršūs, nei įprastiniai degalai, tačiau tai pasakytina ne apie visų rūšių biodegalus, – sako jis. – Be to, degalai turėtų padėti užtikrinti darnų vystymąsi, t. y. teigiamą socialinį ir ekonominį poveikį bendruomenėms ir gamtinei aplinkai. Tikrasis iššūkis aviacinių biodegalų gamintojams – kaip padidinti gamybą, kad bent kiek pastebimiau sektoriuje sumažėtų tradicinių degalų suvartojimas, dėl kurio praėjusiais metais visame pasaulyje į aplinką išmesta beveik 750 mln. tonų anglies dioksido.