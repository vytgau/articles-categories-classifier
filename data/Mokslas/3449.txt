Tokią išvadą daro bendrovės „Elektromarkt“ atstovai, rašoma bendrovės pranešime. „Labiausiai 2016 m. krito parduodamų kompiuterių kiekis. Tačiau pastebime tendenciją, kad jų įsigijimui pirkėjai nusprendžia išleisti vis didesnes vidutines pinigų sumas“, - cituojamas bendrovės komercijos vadovas Vitalijus Tarasevičius. Pernai 5 proc., palyginti su 2015 m., susitraukė bendra kompiuterių rinka Lietuvoje. Bet pirmąjį 2017 m. mėnesį, lyginant su tuo pačiu laikotarpiu pernai, kompiuterių pardavimai išaugo 15 proc. Šiame segmente ypač sparčiai daugėja parduodamų žaidimams skirtų kompiuterių. Bendrovės duomenimis, šiuo metu vidutinė įsigyjamo nešiojamojo kompiuterio kaina svyruoja ties 600 eurų riba. „Planšetinių kompiuterių rinka stabiliai traukiasi. Viena iš pagrindinių to priežasčių slypi išmaniuosiuose telefonuose. Pastarųjų gamintojams siūlant vis naujus modelius su vis didesnėmis ekranų įstrižainėmis, pirkėjai susimąsto, kad planšetė paprasčiausiai taptų savotišku telefono dubliu“, - dėstė V. Tarasevičius.  Telefonų madas padiktuos Barselona Nors vis didesnius ekranus turintys išmanieji telefonai sudavė skaudų smūgį planšečių gamintojams, tačiau visos rinkos jie kol kas nemonopolizavo. Pasak V.Tarasevičiaus, dalis lietuvių vis dar jaučia poreikį turėti ir išmaniųjų telefonų pirmtaką – mygtukinį telefoną. „2016 m. parduotų telefonų vertė ūgtelėjo 30 proc. Sausį telefonų rinkos augimas pasiekė 20 proc. Pastebime, kad, viena vertus, žmonės vis rečiau perka pigiausius telefonus, tačiau rinkos flagmanų produkcija dar įperkama ne visiems. Dėl to pastaruoju metu savo pozicijas stiprina vidutinės kainos prekių ženklai – „Huawei“, „Samsung“ ir pan. Žinoma, toks prekės ženklas kaip „iPhone“ taip pat nemiršta“, - kalbėjo V. Tarasevičius. Bendrovė skaičiuoja, kad pirkėjų labiausiai pamėgti išmanieji telefonai yra 250 – 350 eurų vertės. „Su nekantrumu laukiame vasario pabaigoje – kovo pradžioje Barselonoje vyksiančios „Mobile World Congress“ parodos, kuri ir padiktuos, kurie telefonai bus perkami ateinančiais metais“, - teigė jis.