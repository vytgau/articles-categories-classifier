Šeši mokslininkai, dalyvaujantys aštuonių mėnesių trukmės eksperimente, kurio tikslas – Marse žmonių vykdomos misijos simuliacija – pasiekė pusiaukelę, skelbiama Havajų universiteto mokslininkų pranešime spaudai. Mokslininkai absoliučios izoliacijos sąlygomis gyvena atokaus vulkano viršūnėje įkurdintame specialiame kupole. Tyrimas vykdomas siekiant padėti NASA geriau perprasti žmonių elgseną ir darbo našumą per ilgas misijas kosmose. Tai vienas iš parengiamųjų darbų planuojamai tikrai misijai Raudonojoje planetoje. Komandą sudaro Ansley Barnard, įgulos kapitonas Jamesas Bevingtonas, Joshua Enrlichas, Laura Lark, Samuelis Payleris ir Brianas Ramosas. Už misijos įgyvendinimą atsakinga Havajų Manoa universiteto profesorė Kim Binsted.