Pernai vidutinis programuotojų atlyginimas Lietuvoje siekė apie 1 tūkst eurų „į rankas“, o tai – beveik 1,7 karto daugiau už vidutinį atlyginimą Lietuvoje, skelbia „Vilniaus programavimo mokykla“ išnagrinėjusi darbą siūlančių Lietuvos portalų duomenis. „Viena didžiausių problemų, su kuriomis susiduria šiuolaikinės įmonės, yra IT specialistų trūkumas, – sako reklamos agentūros „Visual & Softworks“ projektų koordinatorė pagal sutartį Dalia Gustaitė. – Paradoksalu, bet augant vidutiniam programuotojų atlyginimui, aukščiausio lygio specialistų nedaugėja. Profesionalai įsidarbina tarptautinėse kompanijose arba išvyksta dirbti į užsienį, taigi vietinės įmonės nuolat jaučia specialistų trūkumą.“ Pasak D. Gustaitės, darbo rinkos situaciją iškreipia ir pradedantieji programuotojai, kurie baigę universitetą ar individualius mokymus, neturėdami patirties, tikisi didelio atlyginimo. „Nors specialistų trūkumas, viena vertus, yra neigiamas reiškinys, jis sudaro sąlygas persikvalifikuojantiems žmonėms greičiau rasti praktikos ar darbo vietą, – teigia „Vilniaus programavimo mokykla” projektų vadovas Jevgenijus Abdulajevas. – Kasdien bendraujame ne tik su žmonėmis, norinčiais persikvalifikuoti, bet ir su darbdaviais. Galiu nuraminti, kad stiprius programavimo pagrindus turintiems žmonėms paprastai pakanka žinių karjeros pradžiai, o kaip greitai seksis kilti pareigose, priklauso nuo paties žmogaus pastangų.“ Niekur nesimokantys ir nedirbantys, tačiau išmokti programuoti norintys žmonės gali pretenduoti į Lietuvos darbo biržos finansuojamus mokymus.