Dar visai neseniai čia buvo nykus Kinijos provincijos užkampis, tačiau per gana trumpą laiką jis transformavosi į tai, kuo kinai jau netrukus didžiuosis kaip pirmuoju virtualios realybės parku. Didžiulis robotas ir kosminės struktūros negrįžtamai pakeitė Gujango peizažą, kur darbininkai jau baigia paskutinius „Oriental Science Fiction Valley Theme Park“ teminio parko statybų darbus. Viliamasi, kad jis oficialiai bus atidarytas jau vasarį. Nors pavadinimas skamba gana nuobodokai, patekus į vidų taip tiktai nebeatrodo. Nuo moderniausių žaidimų iki atrakcionų – šis 1,5 mlrd. dolerių projektas skirtas vien virtualiai realybei. Tai vienintelis toks teminis parkas visoje Kinijoje ir vienas didžiausių pasaulyje. Anot virtualios realybės entuziastų, jis turi pakankamai potencialo sukelti tikrą revoliuciją skurdžiausiai gyvenančių Kinijos provincijų ekonomikoje. Guidžou dangus dėl smogo praktiškai niekad nebūna toks mėlynas kaip reklaminiame vaizdo įraše, tačiau Kinijos virtualios realybės rinka, kuri, kaip spėjama 2020 metais bus verta 8,5 mlrd. dolerių, suteikia nemažai vilčių. 330 akrų užimantis teminis parkas tikrai gali verslui užtikrinti šviesą ateitį. Vietos gyventojai nuogąstauja, kad parkas padarys daugiau žalos, nei atneš naudos. Konkrečiai jie baiminasi dar didesnės oro taršos – tokia jų realybė, ir ji tikrai ne virtuali.