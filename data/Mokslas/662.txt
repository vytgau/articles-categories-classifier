TKS įgulos vadas Aleksandras Misurkinas abiem pirštinėtomis rankomis suėmė pasenusį bloką, nuimtą nuo Rusijai priklausančios orbitinio komplekso dalies, ir nusviedė jį šalin. Balta termoizoliacine medžiaga padengtas blokas su kyšančiais laidais nutolo nuo stoties, kai ši skriejo virš Atlanto vandenyno šiaurinės dalies. „Štai, lekia“, – pasakė komentatorius per transliaciją iš NASA skrydžių valdymo centro Hjustone. Apie 30 kg sverianti dėžė buvo paleista skrieti tokia kryptimi, kad ji vėliau nesukels susidūrimo su TKS grėsmės, nurodė JAV kosmoso agentūros pareigūnai. Po keturių valandų darbo nuėmę senąjį bloką A. Misurkinas ir Antonas Škaplerovas ėmėsi tvirtinti naująjį. Viską prijungus Rusijos skrydžių valdymo centras paskelbė, kad atnaujinta ryšių sistema veikia gerai. Kosmonautų misija atvirame kosmose prasidėjo 18 val. 35 min. Maskvos (17 val. 35 min. Lietuvos) laiku ir turėjo trukti 6 val. 40 minusių. Vis dėlto abu įgulos nariams teko darbuotis ilgiau kaip aštuonias valandas, nes prijungus naująjį bloką paaiškėjo, kad antenos nebepavyks pasukti į reikiamą padėtį. A. Misurkinas ir A. Škaplerovas išsprendė šią problemą, pasukę anteną į ribinę leidžiamą padėtį, todėl antena turėtų veikti įprastu režimu. Ši antena ir papildoma įranga Tarptautinėje kosminėje stotyje veikia nuo 2000 metų. Naujas elektronikos blokas turėtų pagerinti ryšį su Rusijos skrydžių valdymo centru, esančiu prie Maskvos. Sausio 23 dieną du JAV astronautai buvo išėję į atvirą kosmosą pakeisti TKS kibernetinio manipuliatoriaus griebtuvo. NASA planavo kitą išėjimą surengti šią savaitę, bet atidėjo tą misiją iki vasario vidurio, nes inžinieriams prireikė daugiau laiko, kad užtikrintų mechaninio griebtuvo sklandų darbą. Rusijos kosmonautai per misijas TKS išorėje dažnai išmeta į atvirą kosmosą pasenusias įrangos dalis ir panaudotus rankšluosčius, bet NASA linkusi surinkti visus nebereikalingus daiktus ir, jeigu įmanoma, perkelti juos į stoties vidų. Visos krovininės kapsulės, išskyrus naudojamus bendrovės „SpaceX“, iškrovus atgabentas atsargas yra prikraunamos šiukšlių ir paleidžiamos sudegti Žemės atmosferoje. Rusų išmesta elektronikos dėžė irgi kada nors sudegs, bet NASA skrydžių valdymo centras sakė nežinantis, kada tai įvyks. A. Misurkinas šio mėnesio pabaigoje grįš į Žemę kartu su dviem NASA įgulos nariais. Šiuo metu TKS dirba du rusai, trys amerikiečiai ir Japonijos astronautas.