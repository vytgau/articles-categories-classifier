Taigi ilgą laiką buvo manoma, kad juos sukelia Žemės gravitacija, panašiai kaip Mėnulis sukelia potvynius Žemėje. Dabar pagaliau pavyko šią hipotezę įrodyti, nauju metodu išanalizavus seismometrų duomenis. Ankstesnėse analizėse būdavo neteisingai įvertinamas drebėjimų stiprumas, todėl atrodė, kad šie drebėjimai negalėjo atpalaiduoti tos įtampos, kurią sukelia Žemės potvyninė jėga. Visgi nauja analizė parodė, kad drebėjimai yra stipresni, nei manyta anksčiau, ir potvyniai puikiai juos paaiškina. Mėnulyje nėra vandens ir minkštos mantijos, kurie susilpnintų potvynių keliamas perturbacijas, todėl ten potvyniai pasireiškia kaip daugybė įtrūkimų ir įtempimų per visą Mėnulio tūrį. Šis tyrimas padės suprasti Mėnulio gelmių sandarą ir jos savybes. Tyrimo rezultatai publikuojami „Journal of Geophysical Research: Planets". Tuo tarpu aplink Mėnulį skraidantis NASA zondas LRO rugpjūčio 21 dieną užfiksavo Mėnulio šešėlį, slenkantį virš Šiaurės Amerikos. Jokio ypatingo mokslo čia nėra, tiesiog įspūdingas vaizdas. Kur žmonės pirmiausia apsigyvens už Žemės ribų? NASA bei JAV kompanijos, tokios kaip „SpaceX", vis garsiau šneka apie Marsą, tačiau yra nemažai besilaikančių kito požiūrio, kad mums pirmiau reikia kolonizuoti Mėnulį. Tarp jų yra Europos, Kinijos ir Rusijos kosmoso agentūros, o praeitą savaitę interviu tokią mintį išreiškė ir astronautas Chrisas Hadfieldas. Jo teigimu, kolonija Mėnulyje turi daug privalumų: Mėnulis yra arčiau, todėl ten įsikūrus bus galima palyginus saugiai mokytis išgyventi už Žemės ribų. Taip pat Mėnulio tyrimų stotis galėtų veikti panašiai, kaip dabartinė Tarptautinė kosminė stotis – kaip daugelio valstybių bendras projektas, leidžiantis mokslininkams dirbti nežemiškomis sąlygomis. Be to, Mėnulio stotis galėtų tapti ir kuro papildymo stotimi toliau į Saulės sistemą skrendančioms misijoms. NASA konsultuojanti kompanija „NexGen Space LLC" yra įvertinusi, kad kuro papildymas Mėnulyje kiekvieną žmonių misiją į Marsą atpigintų 8,5 milijardo dolerių; palyginimui, Curiosity misijos visa kaina yra apie 2,5 milijardo.