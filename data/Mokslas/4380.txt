Pranešime žiniasklaidai rašoma, kad priemonė „Intelektas. Bendri mokslo ir verslo projektai“ sulaukė didelio populiarumo. Tai rodo, kad verslo ir mokslo atstovai yra pasirengę kurti inovatyvius produktus ir konkuruoti ne tik Lietuvos, bet ir užsienio rinkose. Ši priemonė taip pat padeda įdarbinti daugiau aukštos kvalifikacijos specialistų ir stiprina mokslo ir verslo bendradarbiavimą. Didžiausia gautose paraiškose nurodyta projekto finansavimo suma yra 4,2 mln. eurų, mažiausia – 54,4 tūkst. eurų. Vidutiniškai paraiškose prašoma 603 tūkst. eurų ES investicijų. Pagal sumaniosios specializacijos kryptis paraiškos pasiskirsto taip: energetikos ir tvariosios aplinkos krypties paraiškų sulaukta 19, sveikatos technologijų ir biotechnologijų – 42, agroinovacijų ir maisto technologijos krypties – 15, naujų gamybos procesų, medžiagų ir technologijų – 37, transporto, logistikos ir informacinių ryšių technologijų – 23, įtraukios ir kūrybingos visuomenės – 8. Pretenduojančios gauti finansavimą įmonės savo būsimuose projektuose numato kurti taupančius energiją prietaisus, naujus biotechnologijų ir sveikatos technologijų produktus, funkcinėmis savybėmis pasižyminčius naujus maisto produktus, inovatyvią sveikatinimo įrangą, inovatyvius informacinių technologijų sprendimus, taip pat vykdys daugelį kitų veiklų. Paraiškas pagal šią priemonę galėjo teikti tiek jau veikiančios, tiek įsteigtos naujos įmonės taikomiesiems moksliniams tyrimams, produkto prototipo sukūrimui ir bandymui, laboratorijų įrengimui, tyrėjų personalui išlaikyti ir kitoms su moksliniais tyrimais ir eksperimentine plėtra susijusioms veikloms. Šiuo priemonės „Intelektas. Bendri mokslo ir verslo projektai“ kvietimu planuojama investuoti 60 mln. eurų. Per 2014–2020 metų laikotarpį pagal priemonę „Intelektas. Bendri mokslo ir verslo projektai“ numatyta investuoti apie 139 mln. eurų ES investicijų.