Atsargas gabenanti kapsulė dabar mėgins prie Tarptautinės kosmoso stoties prisijungti ketvirtadienį, rašo space.com. Kapsulė „Dragon“ yra nepilotuojama, tad buvo atsisakyta jos prisijungimo prie Tarptautinės kosmoso stoties, kai paaiškėjo, kad netiksliai yra nustatyta jos buvimo vieta navigacijos sistemoje, o šie duomenys yra naudojami nukreipiant kapsule link orbita skriejančios laboratorijos, komentavo NASA atstovas Robas Navias. Kapsulė nuo Tarptautinės kosmoso stoties buvo nutolusi visiškai nedaug – vos 1200 metrų – kai paaiškėjo netikslumas ir misija buvo nutraukta. Šis įvykis nekelia jokios grėsmės dabar kosmose esantiems astronautams ir kosmonautams, patikino NASA atstovas. „Kapsulė „Dragon“ yra puikios būklės, - komentavo R. Navias. - Ji padarė tiksliai tai, kam buvo sukurta, pasitraukė iš planuojamo susitikimo vietos, kai pamatė netikslią vertę.“ Jis taip pat patikino, kad navigacijos sistemos netikslumą gali ištaisyti „SpaceX“ inžinieriai, o krovinys bus pristatytas ketvirtadienį. Planuojama, kad kapsulę pačiups specialiai sukurta robotinė ranka. Planuojama, kad tai vyks vasario 23 d. 11 val. GMT laiku (13 val. Lietuvos laiku), nors NASA šio įvykio transliaciją pradės 2 valandomis anksčiau. Dar vėliau, t. y. 13 val. GMT laiku (15 val. Lietuvos laiku), bus parodytas papildomas kapsulės prijungimas prie stoties. Tai galite pamatyti per NASA TV. Kapsulė „Dragon“ link Tarptautinės kosmoso stoties pajudėjo vasario 19 d.