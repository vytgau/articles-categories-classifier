Pačiais šilčiausiais pripažinti 2016 metai – tą lėmė cirkuliacinis reiškinys El Ninjo. Tuo tarpu dėl antrosios vietos varžosi 2015 ir 2017 metai, preliminarioje metinėje ataskaitoje pranešė JT meteorologijos agentūra. Į atmosferą išmetamo anglies dioksido kiekis šiemet ir toliau augo. Taip pat toliau kilo ir jūros lygis, o Antarkties vandenyną dengiantis ledo sluoksnis rekordiškai suplonėjo. „Tai – ilgalaikės klimato atšilimo tendencijos dalis“, – teigė WMO vadovas Petteris Taalas, paminėdamas tokius klimato kaitą liudijančius reiškinius kaip 50 laipsnių karštis Azijoje, rekordinio stiprumo uraganai Atlanto vandenyne, didžiuliai potvyniai Pietų Azijoje ir sausra Rytų Afrikoje.