Laikydama vartotojų saugumą pagrindiniu prioritetu, bendrovė „Samsung“ sustabdė „Galaxy Note7“ pardavimus ir paskelbė apie specialią telefonų pakeitimo programą. Pranešime žiniasklaidai rašoma, kad jos metu visi vartotojai, spėję įsigyti „Note7“, raginami grąžinti įrenginius į pirkimo vietą arba „Samsung“ klientų aptarnavimo centrus. „Vartotojų saugumas mums yra absoliutus prioritetas, todėl visų „Note7” turėtojų prašome nerizikuoti ir telefonus išjungti. Kitas žingsnis – esant galimybei, kuo greičiau juos grąžinti ir pasinaudoti pakeitimo programa, - sako Simonas Skupas, „Samsung Electronics Baltics“ vadovas Lietuvoje, - Darome viską, ką galime, kad įrenginių pakeitimas vyktų sklandžiai ir sukeltų kuo mažiau nepatogumų. Esame dėkingi savo klientams už kantrybę ir supratingumą.“ Kokių veiksmų turėtų imtis „Note7“ savininkai Baltijos šalyse, klientai yra informuojami asmeniškai el. paštu, raginamaisiais pranešimais telefone bei per partnerių kanalus. Bendrovės inicijuotas įrenginių pakeitimo procesas prasidės nuo rugsėjo 19 d. Kiekvienas klientas apie jam paruoštą naują įrenginį bus informuotas asmeniškai. Iki kol gaus naują „Note7“ telefoną, vartotojams siūloma laikinai naudotis iki tol turėtais telefonais. Jei tokios galimybės nėra, kviečiami susisiekti su klientų aptarnavimo skyriumi telefonu 8800-77777 arba atvykti į „Samsung“ techninio aptarnavimo centrus ar „Note7“ pirkimo vietą, dėl laikino pakaitinio telefono. Dirbdama su partneriais ir tiekėjais, „Samsung“ deda visas įmanomas pastangas, kad nauji įrenginiai būtų aukščiausios kokybės. Remiantis atlikta nuodugnia patikra, galima patvirtinti, jog baterijos problemos yra išspręstos. Visų naujų „Note7” telefonų pakuotės bus pažymėtos juodu kvadratėliu, reiškiančiu, kad įrenginys yra iš naujos partijos. Kilus klausimams, visus prašome susisiekti su „Samsung“ klientų aptarnavimo centru telefonu 8800-77777 arba apsilankyti čia.