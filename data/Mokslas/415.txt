Išnaudoti moterų potencialą šiame sparčiai augančiame sektoriuje yra būtina, teigiama EIGE pranešime spaudai. „Giliai įsišakniję stereotipai yra viena didžiausių kliūčių moterims siekti karjeros informacinių ir komunikacinių technologijų sektoriuje. Nuo vaikystės mergaitėms kartojama, kad mokytis technologinių subtilybių berniukams sekasi geriau“, – pranešime cituojama EIGE direktorė Virginija Langbakk. Pagal statistiką, Lietuvoje 25 proc. ICT sektoriaus darbuotojų yra moterys. Nors tai vos ketvirtadalis, Europos Sąjungos (ES) vidurkis dar 8 proc. mažesnis. Be to, vos 0,7 proc. paauglių mergaičių Lietuvoje svarsto galimybę ateityje dirbti šiame sektoriuje. Kadangi darbo ICT planuoja ieškoti net 9 proc. apklaustų berniukų, ateityje lyčių atskirtis šiame sektoriuje gali dar labiau išaugti. Anot EIGE, tai yra didelė problema Lietuvoje ir visoje Europoje: ES jau dabar jaučiamas informacinių technologijų specialistų trūkumas, todėl ekonominis sektoriaus potencialas nėra iki galo išnaudojamas. Instituto požiūriu, situacija ženkliai pagerėtų, jei darbą šioje srityje rinktųsi daugiau moterų. Instituto specialistų manymu, paskatinti moteris rinktis karjerą ICT galima kalbant apie tai, kad derinti darbą su asmeniniu gyvenimu ICT yra lengviau, nei daugelyje kitų sektorių. „Darbo dienos metu skirti keletą valandų asmeniniams reikalams dažniausiai nėra problema. Dirbti nestandartinėmis valandomis, pavyzdžiui, naktimis, nėra įprasta. Beveik 90 proc. šio sektoriaus darbuotojų yra patenkinti tokiomis darbo sąlygomis. Moterų ir vyrų atlyginimų skirtumas čia taip pat mažesnis nei daugelyje kitų sričių“, – vardijama instituto pranešime. EIGE atliktas tyrimas atskleidžia ir mažiau patrauklius darbo šiame sektoriuje aspektus, kuriuos išsprendus karjerą ICT rinktųsi daugiau moterų: moterys ir vyrai čia vis dar žaidžia pagal skirtingas taisykles. „Nors statistika rodo, kad ICT dirbančios moterys yra labiau išsilavinusios, jų užimamos pareigos dažnai yra žemesnės nei kolegų vyrų. Būtinybė nuolat kelti kvalifikaciją – dar vienas iššūkis siekiant karjeros skaitmeninių technologijų sektoriuje. Moterims tai daryti sunkiau dėl nelygaus atsakomybių pasiskirstymo namuose. Jos vis dar atlieka didžiąją dalį namų ūkio darbų, rūpinasi vaikais, tad mokymams negali skirti tiek laiko, kiek kolegos vyrai. Daugiau lygybės namuose padėtų moterims siekti karjeros ICT“, – teigiama instituto pranešime. Pasak V. Langbakk, akivaizdu, kad siekiant lyčių balanso dar reikia pasistengti. „Tam reikalingi ne tik atitinkami politiniai sprendimai – tam tikrų priemonių turi imtys patys darbdaviai“, – pranešime cituojama V. Langbakk.