Energetikos ministerija paskelbė gavusi „patvirtinimą, kad Ispanijos įmonės patyrė įvairių kibernetinių atakų“. Įsilaužėliai naudojo kenkėjišką programą, kuria užblokuojami tam tikri duomenys ir reikalaujama išpirkos, kad jie būtų atblokuoti. Ministerija skelbia, kad tokia kenkėjiška programa buvo užkrėsti dalies darbuotojų kompiuteriai, tačiau paslaugų teikimas ir tinklų veikimas nesutriko. Nenukentėjo ir įmonių klientai. Nebuvo pakenkta ir duomenų saugumui. Ispanijos nacionalinis kriptologijos centras, esantis šalies žvalgybos tarnybų dalimi, pranešė, kad kibernetinių atakų metu buvo naudota „WannaCry“ tipo programa, kuri užrakina duomenis panaudodama slaptą šifravimo algoritmą. Programa paveikė „Windows“ operacinę sistemą ir bet kokius susijusius tinklus. „Telefonica“ sureagavo nurodydama visiems darbuotojams savo pagrindinėje būstinėje Madride išjungti kompiuterius po to, kai šimtai kompiuterių tapo atakos taikiniais, agentūrai AFP sakė šaltinis kompanijoje. Taip pat prevenciškai pasielgė ir „Telefonica“ klientės „Iberdrola“ darbuotojai, agentūrai AFP sakė įmonės atstovas. Tačiau vėliau buvo nustatyta, kad įmonės kompiuteriai nebuvo užkrėsti.