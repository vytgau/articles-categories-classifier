Graikų archeologai senovinėje kapavietėje rado dešimtis griaučių geležimi surakintais riešais. Mokslininkai atrado nekropolį šių metų pradžioje per paruošiamuosius darbus prieš operos teatro ir bibliotekos statybą. Kasinėjimų vieta yra tarp Atėnų centro ir Pirėjaus uosto. Vieni griaučiai guli lygiomis eilėmis, kiti netvarkingai suversti vieni ant kitų. Virš galvų iškeltos rankos, surakintos grandinėmis, leidžia mokslininkams daryti prielaidą, kad visi šie žmonės mirė smurtine mirtimi, sako kasinėjimų vadovė, dr. Stella Chrysoulaki. S. Chrysoulaki teigimu, dauguma bendrame kape palaidotų žmonių nužudymo metu buvo jauni ir sveiki. Viena iš versijų teigia, kad tai Kilono, kuris apie 640-uosius metus prieš mūsų erą organizavo perversmą Atėnuose, šalininkai. Su Kilono, sąmokslo vadeivos vardu, susiję du posakiai: „Kilono maištas“ – bandymas įvesti tironiją demokratijos tėvynėje, ir „Kilono nešvara“ – nuodėmė, kritusi ant atėniečių Alkmeonidų giminės už susidorojimą su nepavykusio perversmo dalyviais priešais dievų altorius. Dr. Stella Chrysoulaki tikisi, kad senovės kapavietės vietoje atsiras dar vienas muziejus, skirtas Atėnų istorijai.