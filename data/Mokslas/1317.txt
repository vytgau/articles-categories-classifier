Didžiojo prizo bei aukso medalio apdovanojimus papildė ir nominacijos net aštuoniose papildomų prizų kategorijose, iš kurių komanda laimėjo tris, rašoma pranešime spaudai. „Vilnius-Lithuania iGEM“ projektas sužavėjo ne tik teisėjų komisiją, bet ir kitus konkurso dalyvius bei sintetinės biologijos mokslininkus. Lietuvos komanda sukūrė lanksčią skirtingų plazmidžių grupių kopijų kiekio valdymo sistemą, pavadintą „SynORI“. Plazmidės yra apskritos formos DNR struktūros, kuriomis į mikroorganizmus pernešama įvairi genetinė informacija ir keičiamos ląstelių funkcijos, todėl plazmidės itin plačiai naudojamos biotechnologijose. VU studentų sukurta sistema ne tik palengvins kasdienių eksperimentų su plazmidėmis vykdymo sąlygas, bet ir galės būti pritaikyta farmacijos pramonėje, kuriant sudėtingus metabolinius kelius ar gaminant biotechnologinius produktus, pavyzdžiui, sudėtinius baltymus. „Tai – milžiniškas įvertinimas Lietuvai. Maža šalis aplenkė garsiausius pasaulio universitetus – Harvardo, Kembridžo, Oksfordo, Heidelbergo. Mūsų komanda pasirūpino, kad Lietuvos vardas būtų garsiausias ir dažniausiai minimas sintetinės biologijos pasaulyje, todėl tikimės, kad ateityje bus lengviau pritraukti didelių užsienio kompanijų investicijas į mokslą mūsų regione“, – teigia komandos nariai. „Sulaukę tokio viso pasaulio „iGEM“ komandų palaikymo ir stambių sintetinės biologijos kompanijų susidomėjimo, tikimės šio projekto į stalčių nepadėti ir plėtoti jį iki komercinio produkto. „Vilnius-Lithuania iGEM“ komandos projektas „SynORI“ yra itin patrauklus ir reikalingas viso sintetinės biologijos mokslo pažangai“, – pasakojo komandos vadovas G. Jakutis. Vilniaus iGEM komandą nuo pat jos įkūrimo remia moderniųjų biotechnologijų kompanija „Thermo Fisher Scientific“. Ji aprūpino studentų komandą moksliniams eksperimentams reikiamais reagentais, kurie yra kuriami ir gaminami Vilniuje. Be to, kompanijos mokslininkai kiekvienais metais padeda Vilniaus iGEM komandai konsultuodami įvairiais tyrimų klausimais, o suteikta finansinė parama leidžia komandai išvykti į finalinį renginį Bostone. Tradicija tampa ir Vilnius iGEM komandos vizitas į kompanijos būstinę Bostone iš karto po apdovanojimų renginio – šiais metais studentus iš Lietuvos taip pat pasveikino aukščiausi kompanijos vadovai. Šiemet studentus rėmė ir pažangių medicinos technologijų kompanija „Interlux“ bei laboratorinių tyrimų sprendimus siūlanti „Biotecha“. Konkursui pasibaigus komandos nariai išsiskirstyti neketina. Dauguma jų šiuo metu studijuoja paskutiniuose bakalauro ar magistrantūros studijų programų kursuose, todėl visų pirma sieks sėkmingai pabaigti mokslus universitete. Tuomet, pasak komandos, galbūt ateis laikas ir pirmajam Lietuvoje sintetinės biologijos startuoliui.