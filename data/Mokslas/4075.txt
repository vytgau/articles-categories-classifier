Žymus fizikas teoretikas ir kosmologas ateitį piešia labai liūdnomis spalvomis. Ateities prognozes jis išsakė skaitydamas paskaitą apie visatą ir žmonių kilmę Oksfordo debatų draugijos susitikime. 74-erių sulaukęs profesorius svarsto, kad pasaulis per paskutinius penkis dešimtmečius labai stipriai pažengė į priekį ir daug laimėjo. 2016 m. jis laiko „šlovingu laiku gyventi ir dirbti su teoretinės fizikos tyrimais.“ „Per paskutinius 50 metų visiškai pasikeitė tai, kaip mes suvokiame visatą, esu laimingas jei prie to bent truputį prisidėjau. Žmonijos triumfu laikau tai, kad mes, žmonės, iš esmės būdami gamtos dalis, priėjome prie tiesų, leidžiančių mums suprasti valdančias visatos jėgas“, – teigia S. Hawkingas. Jis pabrėžė ambicingus eksperimentus, suteikusius galimybę preciziškai apibrėžti visatos vaizdą: „Naudodamiesi superkompiuteriais, žemėlapiuose mes pažymėjome šimtų milijonų galaktikų pozicijas. Mes išties geriau suprantame savo vietą Visatoje“, – sakė profesorius. „Galbūt vieną dieną mes galėsime suprasti, kaip, naudojantis gravitacinėmis bangomis, nukeliauti į Didžiojo Sprogimo laikus.“ Profesoriaus nuomone, mums reikėtų pradėti rimčiau vertinti kosmoso tyrimus: turime tai padaryti dėl žmonijos ateities. „Nemanau, kad išgyvensime kitus 1 tūkst. metų, neturėdami kur gelbėtis iš savo lengvai pažeidžiamos planetos“, – sakė fizikas. Profesoriaus Hawkingo spėjimai apie žmonijos ateitį pastaraisiais mėnesiais buvo labai pesimistiški. Sausį jis tvirtino, kad mokslo ir technologijų pasiekimai gali turėti neigiamos įtakos žmonijai. Taip pat jis įsitikinęs, kad žmonių kolonijos Marse nebus įsteigtos dar ateinančius 100 m., taigi iki tol žmonija turėtų būti labai atsargi. Rašinyje, kritikuojančiame turtų troškimą, lėmusį Brexit, mokslininkas patarė giliai susiskaldžiusiai Britanijai: „kaip vaikai turėsime išmokti dalintis, kai susidursime su sunkiais laikais.“ Po tokio griežto perspėjimo profesorius S. Hawkingas paskatino studentus tyrinėti paslaptingus ir dar neatsakytus visatos klausimus. „Prisiminkite, kad reikia žvelgti į žvaigždes, ne po kojomis. Pabandykite suprasti, kad dėl jūsų matomų dalykų pasaulis ir egzistuoja. Būkite smalsūs. Ir nors gyvenimas gali atrodyti sudėtingas, visada bus kažkas, ką galėsite veikti ir būti sėkmingi. Svarbu, kad nepasiduotumėte“, – sakė S. Hawkingas.