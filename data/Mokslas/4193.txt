Pranešime žiniasklaidai rašoma, kad nekantraujantys pakliūti į renginį žmonės rikiavosi prie durų nuo 8 val. ryto. Net atsidarius durims eilės vangiai trumpėjo ir vėliau. Toks didžiulis susidomėjimas patvirtino iki tol menkai vertinamą žaidimų kultūros aktualumą Lietuvoje. Savo įspūdžiais pasidalino vienas iš renginio organizatorių Jonas Brazys: „Prieš dvejus metus, organizuojant pirmąjį „GameOn“, daug žmonių netikėjo, kad galime surinkti tris tūkstančius žmonių. Šiemet vien per pirmąją dieną į renginį susirinko daugiau nei 10 tūkstančių žaidimų mėgėjų. Tai parodo, kokio dydžio iš tiesų yra žaidimų industrija Lietuvoje, kaip sparčiai ji plečiasi, ir kad iš tikrųjų žaidžia visi.” Prasidėjęs kaip graži idėja bendraminčių kompanijoje, renginys „GameOn“ išaugo iki didžiausios Baltijos šalyse žaidimų kultūrą pristatančios parodos. Lietuvoje pirmą kartą susirinko tokių kompanijų atstovai, kaip „Riot Games“, „Blizzard“, „Activison“, „Madfinger Games“ atstovai, suorganizuotos dvi konferencijos, analizuojančios tiek žaidimų kūrimo specifiką, tiek žaidėjų kasdienybę ar žaidimų pritaikymą ruošiantis brandos egzaminams. Elektroninis sportas, virtuali realybė, Cosplay konkursas, indie žaidimai, šaudyklės, droidai, mašinėlės, kortos — visai tai pripildė parodų ir kongresų rūmus „Litexpo“. „GameOn“ skleidžiama žinia, jog „Žaidžia visi“, išties pasitvirtino – „Litexpo“ salėse susibūrė tipiniai žaidėjai su palaikymo komandomis, savo vaikus atlydėję tėvai, jauni startuper’iai su brandžiais verslininkais ir visi kiti, neabejingi žaidimų kultūrai.