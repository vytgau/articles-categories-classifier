„Socialiniai tinklai ir skaitmeninės platformos turi užtikrinti skaidrumą ir visišką piliečių duomenų privatumo ir asmeninių duomenų apsaugą“, – teigiama pranešimo tekste, kurį gavo naujienų agentūra AFP. Europos Vadovų Tarybos pirmininkas Donaldas Tuskas trečiadienį paskelbė, kad duomenų saugumo problema paskutinę minutę bus įtraukta į žemyno lyderių susitikimo programą. D. Tuskas pridėjo, kad apie problemą ES lyderiai diskutuos ir gegužės mėnesio susitikime Sofijoje. „Facebook“ į skandalą įsipainiojo paaiškėjus, kad socialinio tinklo naudotojų duomenys pateko į su Donaldo Trumpo prezidento rinkimų kampanija dirbusios įmonės „Cambridge Analytics“ rankas. Po net kelias dienas trukusios tylos „Facebook“ įkūrėjas ir generalinis direktorius Markas Zuckerbergas atsiprašė naudotojų už privatumo pažeidimą bei sakė esąs pasirengęs liudyti JAV Kongrese, jeigu „toks žingsnis būtų teisingas“.