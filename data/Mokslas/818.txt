„Facebook“ pranešta apie asmeninėmis žinutėmis socialiniame tinkle platinamus du 2015 metais sukurtus vaizdo įrašus ir intymią nuotrauką; juose matyti vaikinas ir mergina užsiimantys lytiniais santykiais. „Facebook“ vėliau apie tai informavo JAV tarnybas. Vaizdo medžiaga buvo platinama „Facebook“ socialiniame tinkle nuo 2015 metų iki 2017 metų rudens. Byla Daniją pasiekė per Europos Sąjungos teisėsaugos agentūrą Europolą ir yra susijusi su maždaug 800 vaikinų ir apie 200 merginų, dauguma kurių yra nuo 15 iki 20 metų. Policija šiuo metu ruošia jiems kaltinimus. „Byla labai didelė ir sudėtinga; jai ištirti prireikė labai daug laiko, ypač dėl daugybės kaltinamųjų“, – pranešime sakė šiaurinio Danijos regiono Šiaurės Jutlandijos policijos tyrėjas Lau Thygesenas. Nors Danijoje sutikti lytiškai santykiauti gali asmenys virš 15 metų, Danijos įstatymuose nurodyta, kad seksualinio turinio medžiagos, susijusios su nepilnamečiais asmenimis, platinimas yra vaikų pornografija, už tai gali būti skiriama iki šešerių metų įkalinimo bausmė. Jei įtariamieji bus apkaltinti, jiems greičiausiai bus skirta bauda arba 20 dienų lygtinė bausmė; tokiu atveju apkaltintieji įgytų teistumą, galiosiantį iki 10 metų, sakė policija. Tai reiškia, kad nusikaltę asmenys ateityje negalės imtis socialinio darbo ar dirbti su vaikais.