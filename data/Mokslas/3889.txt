Mokslininkų grupė iš Feinsteino medicinos tyrimų instituto sugalvojo genialų metodą vidiniam kraujavimui stabdyti. Jo esmė – nervais paleisti elektros srovę ir tokiu būdu „įjungti“ kraujo krešėjimo sistemą toje kūno vietoje, kur vyksta vidinis kraujavimas. Nors šis metodas skamba lyg būtų pasiskolintas iš mokslinės fantastikos romano, jis naudoja žinias iš labai realios medicinos srities, taip vadinamosios bioelektroninės medicinos. Ši disciplina paremta idėja, kad visas žmogaus organizmo funkcijas yra įmanoma „įjungti“ ir kontroliuoti, naudojant nervais tekančius elektros srovės impulsus, rašo popsci.com Daugiau nei 15 metų Chriso Czura‘os vadovaujama grupė vykdė bioelektroninės medicinos tyrimus, kuriais buvo ieškoma būdų, kaip elektros srove stimuliuojant nervų sistemą sustabdyti kraujavimą. Šiuo metu mokslininkai pradėjo pagrindinį klinikinį tyrimą, kurio tikslas parodyti, kaip šis metodas veikia realiame gyvenime. Tam bus naudojamas įrenginio prototipas, kuris bus priliečiamas prie tam tikros kūno vietos ir paleis elektros srovės impulsą, kuris paveiks klajoklinį nervą. Šis nervas yra pagrindinė automagistralė, jungianti galvos smegenis su pagrindiniais organais, tokiais kaip širdis, plaučiai bei kiti. Srovės impulsas turėtų sužadinti blužnį, kad ši išskirtų daugiau kraujo krešėjimą skatinančius trombocitų. Šie kraujo kūneliai gauna „signalą“, kad reikia būti pasiruošusiems formuoti krešulius, jei kažkur kūne jie „suras“ vidinę žaizdą. „Mes bandome valdyti mechanizmą, kurį iki šiol galėdavo kontroliuoti tik žmogaus smegenys“, – sako Ch. Czura. Prieš kelis metus toks prietaisas buvo sėkmingai išbandytas su kiaulėmis – eksperimentų metu vidinio kraujavimo trukmė sutrumpinta apie 40 proc., o išsiliejusio kraujo kiekis sumažintas perpus. Be to, prietaisas veikė ypač greitai, kas ypač svarbu stabdant tokio tipo kraujavimą. Praėjus vos trims minutėms nuo pirmų srovės impulsų, tyrėjai kraujavimo vietoje užfiksavo padidėjusį specialaus fermento, atsakingo už kraujo krešėjimą, kiekį. Kitose kūno vietose šios medžiagos lygis išliko stabilus. Beje, eksperimentų metu mokslininkai pastebėjo, kad šis metodas vienodai gerai veikia tiek vidinėms, tiek išorinėms žaizdoms „tvarstyti“. Bioelektroninį „tvarstį“ kuria kompanija „Sanguistat“, kurios pirmaisiais klientais taps karo lauko gydytojai, chirurgai, ginekologai ir greitosios pagalbos gydytojai. Visose šiose srityse didžiausią mirčių skaičių sukelia vidinis kraujavimas. Pavyzdžiui, gimdymo metu prasidedantis vidinis kraujavimas yra pagrindinė motinų mirčių priežastis – per metus Afrikoje ir Azijoje dėl to miršta apie 80 tūkstančių gimdyvių. Beje, bioelektroninė medicina atveria plačius horizontus ne tik kraujo krešėjimo srityje. Gydytojai ir mokslininkai visame pasaulyje tiria galimybes panaudoti nervų stimuliavimą elektra ir kitoms ligoms gydyti, pavyzdžiui, šlapimo nelaikymas, virškinimo ar net širdies veiklos sutrikimai. Visgi čia dar apstu baltų dėmių – neaišku, kaip intensyviai reikia stimuliuoti klajoklinį nervą, norint paveikti tam tikras organizmo funkcijas. Taip pat ne iki galo suprantama, kurie prie šio nervo prijungti neuronai atsako už vieną ar kitą reakciją. Bet kokiu atveju, tai daug žadanti medicinos sritis, turinti galimybes sukelti tikrą revoliuciją. 