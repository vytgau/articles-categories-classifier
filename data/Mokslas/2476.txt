Slovakijoje įsikūrusi antivirusines programas ir kitus kibernetinio saugumo produktus kurianti bendrovė ESET skelbia, kad minėta kenkėjiška programinė įranga yra galingiausia nuo tada, kai buvo sukurtas „Stuxnet“ – įsilaužimo įrankis, kurį, kaip manoma JAV ir Izraelio žvalgyba sukūrė sabotuoti Irano branduolinę programą. ESET ekspertai mano, kad programa, pavadinta „Industroyer“, buvo pernai gruodį panaudota vienai valandai sutrikdyti elektros tiekimą Ukrainos sostinėje Kijeve. Bendrovė teigia, kad „Industroyer“ galia yra susijusi su tuo, kad ji pasinaudoja prieš kelis dešimtmečius kurtais ryšių protokolais, įdiegtais elektros, transportavimo, vandens ir dujų tiekimo sistemose visame pasaulyje. Pasinaudodama šiais prastai apsaugotais protokolais „Industroyer“ programa gali perimti tiesioginį elektros pastovės valdymą ir sutrikdyti elektros paskirstymo sistemos darbą ir sugadinti įrangą. Kitoje ataskaitoje apie „Industroyer“ programą, kurią taip pat pirmadienį paskelbė kibernetinio saugumo kompanija „Dragos“, teigiama, kad ši programa yra siejama su Rusijos internetinių įsilaužėlių grupe „Sandworm“ („Smėlio kirminas“), susijusia su Rusijos vyriausybe. „Dragos“ minėtą programą pavadino „CrashOverride“ ir teigia, kad tai tik antra po „Stuxnet“ kada nors sukurta kenkėjišką programa, kurios tikslas yra sutrikdyti fizinius pramoninius procesus. Skelbiama, kad šiek tiek pakoreguota ši programa pajėgi pakenkti ir Šiaurės Amerikos elektros sistemai. „Dragos“ specialistai taip pat yra įsitikinę, kad „CrashOverride“ („Industroyer“) programa gruodžio 17 d. sutrikdė elektros tiekimą Kijeve.