Dabar yra aišku, kaip bus reguliuojama didmeninė tarptinklinio ryšio rinka: institucijos nustatė kainas, kurias ryšio operatoriai taikys vieni kitiems, kai jų klientai naudosis kito ES ryšio operatoriaus tinklu, rašoma pranešime spaudai. Sutarta dėl tokių maksimalių didmeninių kainų: 3,2 cento už minutę pokalbio ir 1 centas už SMS žinutę nuo 2017 m. birželio 15 d.; duomenų srauto kaina – ne daugiau kaip 7,7 euro už 1 GB – per penkerius metus iki 2022 m. sausio 1 d. turėtų sumažėti iki 2,5 euro. Sutartos didmeninės kainos tarptinklinį ryšį savo šalies kainomis padarys priimtinesnį ir vartotojams, ir verslininkams, nes užtikrins, kad tinklo operatorių sąnaudos bus padengtos, o didmeninės tarptinklinio ryšio rinkos išliks konkurencingos. Susitarimas dėl didmeninių kainų ir Sąžiningo naudojimo ir tvarumo taisyklės, kurias Komisija priėmė 2016 m. gruodį, suteiks vartotojams galimybę nuo 2017 m. birželio 15 d. keliaujant į kitas ES šalis skambinti, siųsti SMS žinutes ar naršyti internete tomis pačiomis kainomis, kokias jie moka savo šalyje.