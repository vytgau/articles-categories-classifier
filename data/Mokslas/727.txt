Senovės žmogaus žandikaulio su dantimis fragmentus per kasinėjimus Mislijos oloje Karmelio kalno rajone Izraelio šiaurėje rado mokslininkai, vadovaujami Tel Avivo universiteto Antropologijos ir anatomijos katedros profesoriaus Israelio Hershkovitzo. „Neseniai Mislijos oloje rasto žandikaulio amžius – 177-194 tūkstančiai metų. Radinys leidžia daryti išvadą, kad žmonės rytinėje Viduržemio jūros baseino dalyje apsigyveno 50 tūkstančių metų anksčiau negu manyta iki šiol“, – sakoma pranešime. Antropologų nuomone, šiuolaikiniai žmonės atsirado Afrikoje prieš maždaug 160-200 tūkstančių metų, ten evoliucionavo ir pradėjo migruoti iš šio žemyno prieš maždaug 100 tūkstančių metų. Iki šiol seniausios šiuolaikinio žmogaus liekanos, aptiktos už Afrikos ribų, taip pat buvo rastos Izraelio teritorijoje. Jų amžius – 90-120 tūkstančių metų.