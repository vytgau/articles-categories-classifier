Kai kuriuos kinų gamintojos „Huawei“ telefonų modelius galima įsigyti sąlyginai nebrangiai, dėl to jie įsigyjami per viešuosius pirkimus. „Perkančiosios organizacijos kataloge renkasi specifikaciją, o ne konkretų modelį, todėl skelbiant užsakymą joms nėra žinoma, kokį konkretų modelį jos gaus“, – Eltai pažymėjo Centrinės perkančiosios organizacijos (CPO) viešųjų ryšių atstovė Lina Lankauskaitė. Vis dėlto šio gamintojo telefonų paplitimas valstybės įstaigose nėra itin didelis. CPO duomenimis, 2017 metų trečią-ketvirtą ketvirčius vykdyti 69 užsakymai, kuriuose laimėjo „Huawei“ telefonų pasiūlymai. Šiuos telefonus yra įsigijusios Vilniaus miesto ir rajono savivaldybių administracijos, viešoji įstaiga „Investuok Lietuvoje“, Valstybinė maisto ir veterinarijos tarnyba, Ryšių reguliavimo tarnyba, Informacijos ir ryšių departamentas, Migracijos departamentas, Nacionalinė teismų administracija, „Lietuvos geležinkeliai“ ir kitos. Viešųjų pirkimų tvarka tokių telefonų yra įsigijusios Energetikos ir Ūkio ministerijos. Tarp įsigijusių „Huawei“ telefonus šiuo periodu buvo ir Valstybės sienos apsaugos tarnyba, kurios pirkimo vertė siekė 2299 eurus. „Mūsų vadovybė „Huawei“ nenaudoja. Iš darbuotojų naudojamų telefonų vyrauja „Samsung“ ir HTC. Kažkiek yra ir „Huawei“. Tačiau telefonais tikrai nėra perduodama kokia nors slapta informacija“, – Eltai sakė tarnybos Prevencijos skyriaus viršininko pareigas laikinai einantis Rokas Pukinskas. Pasak jo, kol organizacija negaus informacijos apie grėsmes iš Nacionalinis kibernetinio saugumo centro, tol neturi pagrindo nutraukti „Huawei“ telefonų naudojimo. „Tačiau jeigu iš kariškių bus gauta pagrįstos informacijos, kaip buvo su „Kaspersky“, bus imtasi visko, kad to gamintojo telefonai pas mus nepatektų“, – teigė VSAT specialistas. Dideliam projektui – 4G tinklo modernizavimui – „Huawei Technologies (Vilnius)“ technologiniu partneriu prieš pustrečių metų pasirinko bendrovė Lietuvos radijo ir televizijos centras (Telecentras). Paklaustas, kaip vertina informaciją, kad JAV gyventojai raginami nesinaudoti „Huawei“ produkcija, Telecentro generalinis direktorius Remigijus Šeris teigė, jog tokią informaciją turėtų vertinti ir atitinkamus sprendimus priimti atsakingos institucijos. „Mes laukiame valstybės institucijų pozicijos, kuria remdamiesi galėtume kreiptis į šią kompaniją“, – Eltai teigė R. Šeris. Pasak įmonės vadovo, rizikų analizei ir tinklo bei vartotojų saugumui užtikrinti Telecentras skiria didelį dėmesį nepriklausomai nuo to, ar viešai iškeliama klausimų apie konkretų gamintoją, ar ne. Finansų, Krašto apsaugos, Vidaus reikalų ministerijos teigė, kad nėra įsigijusios šio gamintojo telefonų. Nacionalinis kibernetinio saugumo centras Eltą informavo, kad, kaip ir anksčiau, stebi ir vertina situaciją dėl „Huawei“ mobiliųjų įrenginių, tačiau iki šiol su šia kompanija susijusių kenkėjiškų veikų kibernetinio saugumo srityje nėra užfiksuota. JAV žvalgyba anksčiau šį mėnesį perspėjo gyventojus nenaudoti „Huawei“ telefonų, nes kinų gamintojas esą labai glaudžiai susijęs su šalies vyriausybe ir galimai nutekina vartotojų informaciją. Tačiau pasirodžius šiai informacijai, Jungtinės Karalystės Nacionalinis kibernetinio saugumo centras paskelbė, kad pasitiki šiuo gamintoju ir tęs su juo bendradarbiavimą. „Huawei“ atmeta JAV kaltinimus ir skelbia planus tapti pirmaujančia pasaulyje ateities kartos 5G tinklo sprendimų kūrėja. Kai kurių užsienio technologijų apžvalgininkų nuomone, neįrodytų gandų dėl nesaugumo platinimas gali būti ir JAV pastangos proteguoti savus gamintojus.