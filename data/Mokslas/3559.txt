Vilniaus universiteto Gyvybės mokslų centro (GMC) vadovas, profesorius Eugenijus Butkus sako, kad centras atlieka ne vienus užsakomuosius tyrimus verslui, dalis jų – ir Lietuvos įmonėms, pavyzdžiui, bendrovėms „Amilina“, „Baltymas“, „Ringuva“ ir kitoms. Pavyzdžiui, su bendrove „Ringuva“ dirbta siekiant padidinti skelbiamųjų medžiagų efektyvumą. „Skalbimo priemonėse yra įvairūs fermentai, svarbu, kad jie veiktų tam tikru režimu, nes fermentai yra baltymo molekulės, kurios destruktuojasi aukštesnėje temperatūroje, tad mokslininkai didina jų termostabilumą, efektyvumą ir, pavyzdžiui, visiems svarbu žinoti, kad nereikia - bet niekaip savo žmonos, tiesa, neįtikinu - kelti temperatūros aukščiau 50 laipsnių, prasmės nėra“, - pasakojo mokslininkas. Pasak jo, galbūt anksčiau, kai nebuvo pakankamai technologinių sprendimų, efektyviausias būdas buvo virinti. „Šiuolaikiniai milteliai nėra tie, kurie buvo senovėje, kad reikia kaitinti ir virinti. Atsimenate gal, kaip katiluose virdavo skalbiniai, muile, 100 laipsnių temperatūroje. Dabar to nereikia, fermentai tą padaro: jie suardo riebalus, kitas dėmes ir jiems optimali temperatūra yra iki 50 laipsnių. Kai reguliuojate temperatūros rankenėlę, žinokite“, - patarė profesorius. Vilniaus universiteto GMC mokslininkai dirbdami su skalbimo fermentais aiškinosi, kaip užtikrinti, kad jie veiktų aukštesnėje temperatūroje, iki 50 laipsnių. Paklaustas, ar tiki virinimo nauda, E. Butkus patikino, kad tai veikia tam tikromis sąlygomis. „Virinimo nauda yra, jeigu jūs neturite šiuolaikinių skalbimo priemonių, tada virinkite, niekur nesidėsite. Virinimas sunaikina bakterijas“, - kalbėjo jis. Profesorius E. Butkus yra chemikas organikas. 2016 m. pagal preliminarius neaudituotus duomenis su GMC buvo sudarytos 35 bendradarbiavimo sutartys su verslu už 777 tūkst. eurų. Skaičiuojama, kad tai sudaro apie pusę visų VU sudaromų sutarčių dėl komercinių tyrimų vertės. Iš viso investicija į GMC siekia 42 mln. eurų, jo plotas - 24 tūkst. kv. m., įrengtos 23 naujos mokslinės laboratorijos, 10 mokomųjų laboratorijų, 24 auditorijos, 3 kompiuterių klasės. Iš viso VU GMC studijuoja apie 800 studentų bakalauro ir magistro programose, tai - biochemija, biofizika, genetika, mikrobiologija ir biotechnologija, molekulinė biologija, neurobiologija, ekologija ir kitos. Iš viso centre dirba daugiau kaip 200 mokslininkų, turinčių daktaro laipsnį, daugiau nei 150 doktorantų ir apie 80 techninio inžinerinio personalo.