Šeštadienį šis tikslas pasiektas - į Tarptautinę kosminę stotį išskrido „SpaceX“ atsargų papildymo misija, kurios „Dragon“ kapsulė jau vieną tokią misiją buvo vykdžiusi. Apskritai tai buvo jau 11-a tokia misija, o ši kapsulė anksčiau skrido 4-oje misijoje 2014 metais. Tarp atsargų yra ir keletas eksperimentų - keletas pelių osteoporozės tyrimams ir vaisinių muselių širdies tyrimams, - saulės baterijų ir neutroninių žvaigždžių tyrimo eksperimentas. Praėjus dešimčiai minučių po sėkmingo pakilimo, toje pačioje pakilimo aikštelėje sėkmingai nutūpė pirmoji raketos-nešėjos pakopa; tai buvo jau 5-asis sėkmingas „SpaceX“ raketos-nešėjos nutūpimas sausumoje. DELFI skelbė, kad to paties erdvėlaivio naudojimas kelioms misijoms gerokai sumažina išlaidas skrydžiams į kosmosą. Pirmosios „Falcon 9“ pakopos parengimas pakartotiniam skrydžiui „SpaceX“ kainavo daugiau nei dvigubai pigiau, nei naujos pakopos gamyba. Apie tai pranešė „SpaceX“ prezidentė Gwynne Shotwell, pasisakydama 33-ajame Kosminiame simpoziume, praneša „SpaceNews“. „SpaceX“ pirmąją raketos nešėjos „Falcon 9“ pakopą projektavo daugkartiniam naudojimui, tačiau kompanija iki šiol skelbė tik numanomą daugkartinio pakopos naudojimo ekonomiją. Iš pradžių „SpaceX“ įkūrėjas Elonas Muskas sakė, kad pirmosios „Falcon 9“ pakopos gali būti panaudotos iki dvidešimties kartų ir pažymėjo, kad daugkartinis „Falcon 9“ naudojimas palydovų pakėlimą į orbitą gali atpiginti 30 proc., palyginti su kitų šiuolaikinių raketų nešėjų naudojimu. Nepaisant sėkmingo pakartotinio paleidimo, „SpaceX“ tik visai neseniai pranešė, kiek naudingesnis pakartotinis pakopos naudojimas, palyginti su naujos gamyba. Pasisakydama 33-ajame Kosminiame simpoziume, „SpaceX“ prezidentė G. Shotwell tikslių skaičių neminėjo, tačiau pateikė apytikslę informaciją apie realią ekonomiją, įskaitant pirmos pakopos rengimo pakartotiniam skrydžiui atliktus remonto ir atnaujinimo darbus. Pasak „SpaceX“ prezidentės, išlaidos šiems darbams buvo „gerokai mažesnės, nei pusė naujos pirmosios pakopos kainos“. 2017 metų kovo pabaigoje „SpaceX“ pirmą kartą paleido jau anksčiau naudotą pirmąją raketos nešėjos „Falcon 9“ pakopą, o paskui vėl ją nutupdė.