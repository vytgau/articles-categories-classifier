Be kita ko, iš įmonės pasitrauks Terry Myersonas, „Microsoft“ dirbęs daugiau kaip 20 metų ir vadovavęs skyriui, atsakingam už operacinę sistemą „Windows“. Šis skyrius bus sujungtas su padaliniu, teikiančiu debesijos paslaugas, o jam vadovaus Scottas Guthrie, ligšiolinis debesijos platformos „Azure“ vadovas. Be to, padalinio „Microsoft Office“ vadovas Rajeshas Jha pradės vadovauti naujajam skyriui „Experiences and Devices“ („Patyrimai ir įtaisai“), kuris sutelks dėmesį į įvairius naudotojų sąveikos su įvairiais įtaisais būdus. Analitikai pažymi, kad imdamasi pokyčių vadovybėje ir struktūroje, „Microsoft“ bando neatsilikti nuo pokyčių kompiuterijos rinkoje, kuri vis labiau nutolsta nuo tradicinių asmeninių kompiuterių. Tai „Microsoft“ paskatino sutelkti dėmesį į debesijos paslaugas, dirbtinį intelektą ir paslaugas, susijusias su vadinamojo daiktų interneto įrenginiais. Be to, reorganizacija gali padėtis sumažinti išlaidas.