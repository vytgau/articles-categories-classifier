Tokiu būdu siekiama sumažinti asmeninių duomenų vagystės pavojų. Ši euro zonai priklausanti 1,3 mln. gyventojų turinti Baltijos valstybė yra laikoma skaitmeninėje srityje viena labiausiai pažengusių šalių ir dėl to neretai vadinama „E-stija“. Šalis išduoda elektronines tapatybės korteles, su kuriomis piliečiai specialiame „e-vyriausybės“ portale gali prieiti praktiškai prie visų valstybės paslaugų. IT saugumo ekspertai neseniai aptiko trūkumą Šveicarijoje pagamintose šių kortelių mikroschemose ir nustatė, kad jos nepakankamai apsaugotos nuo kibernetinių atakų. „E-valstybės funkcionavimas yra pagrįstas pasitikėjimu ir valstybė negali sau leisti, kad iš Estijos tapatybės kortelės turėtojo būtų pavogti asmeniniai duomenys“, – ketvirtadienį sakė premjeras Juri Ratas (Jūris Ratas). Jis paskelbdamas sprendimą sustabdyti kortelių saugumo sertifikatus, kol jų savininkai atsisiųs atnaujinimą minėtam trūkumui ištaisyti. „Blokuodama tapatybės kortelių, kurioms iškilo pavojus, sertifikatus, valstybė užtikrina tapatybės kortelės saugumą“, – sakė J. Ratas. „Kiek šiuo metu žinome, nebuvo elektroninės tapatybės vagystės atvejų, bet Policijos ir pasienio apsaugos departamento bei Valstybinės informacinės sistemos departamento grėsmės vertinimas rodo, kad ši grėsmė tapo reali“, – pridūrė jis. „Duomenų apie žmonių sveikatą apsauga – mūsų pagrindinis prioritetas, todėl sertifikatų sustabdymas yra vienintelis galimas variantas. Per pastaruosius du mėnesius buvo atliktas labai didelis darbas, kad būtų užtikrintas socialinių ir sveikatos apsaugos paslaugų funkcionavimas sustabdžius tapatybės kortelių sertifikatus. Vis dėlto artimiausiomis savaitėmis ligoninėse galimi pavieniai trikdžiai, todėl prašome pacientų būti supratingiems – šiuo žingsniu mes saugome jūsų duomenis“, – sakė sveikatos apsaugos ir darbo ministras Jevgeni Ossinovski (Jevgenijus Osinovskis). Estija yra susikūrusi technologijų pionierės reputaciją. 2005 metais ši valstybė pirmoji surengė elektroninį balsavimą per rinkimus, joje įsikūręs NATO kibernetinės gynybos kompetencijos centras. Estijos pareigūnai taip pat perspėjo, kad pavojus yra iškilęs ir kitoms kortelėms bei kompiuterių sistemoms visame pasaulyje, kurioms naudojamos to paties gamintojo mikroschemos. Nuo 2001 metų Estijos elektronines tapatybės korteles gamina šveicarų kompanija „Trub AG“ ir jos perėmėja „Gemalto AG“. Rugsėjo mėnesį grupei „Gemalto“ priklausanti „Trub Baltic AS“ paskelbė, kad bendradarbiauja su Estijos vyriausybe, siekiant pašalinti šį riktą. Visi kortelių su defektais turėtojai gali atnaujinti savo saugumo sertifikatus internetu arba Estijos policijos ir pasienio apsaugos departamento skyriuose. Iki ketvirtadienio vakaro tai jau buvo padarę maždaug 40 tūkst. vartotojų.