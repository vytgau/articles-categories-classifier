Praeitą savaitę paskelbta, kad visi misijos tikslai įgyvendinti sėkmingai. Pagrindinė misijos užduotis buvo patikrinti, ar įmanoma išlaikyti erdvėlaivyje esančius prietaisus laisvojo kritimo būsenoje. Tam reikėjo, kad erdvėlaivio variklis tiksliai atsvertų kitas jį veikiančias jėgas, iš kurių pagrindinė yra Saulės spinduliuotės slėgio kuriama stūmos jėga. Veikiančios jėgos yra vos 30 mikroniutonų dydžio – panašia jėga jus spaudžia ant rankos nutūpęs uodas. Variklį pavyko sėkmingai reguliuoti vieno mikroniutono tikslumo intervalais – tiek sveria to uodo koja. LISA observatoriją, kuri turėtų pakilti į kosmosą per artimiausius du dešimtmečius, sudarys trys erdvėlaiviai, tarp kurių bus išlaikomas tiksliai vienodas atstumas. Pro sistemą judant gravitacinei bangai, atstumas pasikeis dėl erdvės išsikreipimo, o kartu pasikeis ir lazerio spindulių, kurie sklis tarp erdvėlaivių, interferencijos raštas; iš pokyčio bus galima nustatyti bangos atsklidimo kryptį bei stiprumą.