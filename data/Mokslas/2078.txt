Nusikaltimą narpliojanti policija peržiūrėjo vaizdo stebėjimo kamerų įrašus, tačiau jie nedavė beveik jokios naudos. Meno dirbinys buvo pavogtas penktadienį vėlai vakare iš N. Armstrongo vardo muziejaus jo gimtajame Vopakonetos miestelyje. Vietos policija turi tik labai neryškų vagies, kurį užfiksavo viena iš stebėjimo kamerų, atvaizdą. Kol kas jis nepadėjo pareigūnams identifikuoti nusikaltėlio. Pavogta 1969 metų Mėnulio modulio (angl. Lunar Excursion Module), nugabenusio pirmuosius žmones į vienintelį gamtinį mūsų planetos palydovą, modelis yra 13 centimetrų aukščio ir pagamintas iš gryno aukso. Tai viena iš trijų Mėnulio modulio kopijų, sukurtų „Cartier“ juvelyrų. Jos buvo padovanotos erdvėlaivio „Apollo 11“ astronautams N.Armstrongui, Buzzui Aldrinui ir Michaelui Collinsui, apsilankiusiems Paryžiuje per pasaulinį turą, 1969-aisiais surengtą po jų po istorinio skrydžio. Pareigūnai negalėjo nurodyti pagrobto dirbinio vertės. Tuo tarpu muziejus pareiškė, kad šis praradimas negali būti įvertintas doleriais ir centais. „Vagystė iš muziejaus yra vagystė iš visų mūsų“, – parašė Armstrongo aviacijos ir kosmoso muziejus socialiniame tinkle „Facebook“. „Su kiekviena diena, kai šis daiktas yra dingęs, iš mūsų atimama galimybė džiaugtis juo ir mūsų istorija“, – rašoma muziejaus žinutėje. Vopakonetos policija mano, kad su nusikaltimu susiję daugiau asmenų, nors vagystę įvykdė vienas plėšikas, penktadienį prieš vidurnaktį įsilaužęs į muziejų per pagrindinį įėjimą. Kartu su Mėnulio modulio kopija vagis išnešė ir daugiau parodos eksponatų, tarp jų kelis medalius ir progines monetas, nurodė policija. Muziejuje buvo įrengtos vaizdo stebėjimo kameros, durų signalizacija, buvo imtasi kitų neįvardijamų saugumo priemonių. Pareigūnai nenurodė, kaip vagiui pavyko apeiti visas šias saugumo priemones. „Vyksta kriminalinis tyrimas“, – sakė Vopakonetos policijos vadovas Russelas Hunlockas. „Kai tik galėsiu, pateiksiu daugiau informacijos, tačiau turiu užtikrinti, kad nebūtų pakenkta tyrimui“, – pridūrė jis. Vagystė įvykdyta praėjus kiek daugiau nei savaitei po 48-ųjų pirmojo išsilaipinimo Mėnulyje metinių, minėtų liepos 20 dieną. Muziejus metinių proga surengė šventę, kurioje dalyvavo ir B.Aldrinas.