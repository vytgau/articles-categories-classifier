Nepaisant kriptovaliutų bumo bei didžiulio jų vertės pakilimo šiemet, Indijos finansų ministerija pažymi, kad „virtualios valiutos neturi jokios esminės vertės ir nėra palaikomos jokio turto“. „Matome realias padidėjusias investicinio burbulo rizikas, tokias, kokias matome Ponzi schemose, ir kurios gali pasibaigti labai staigiu nuosmukiu“, – teigia ministerija. Populiariausios pasaulyje kriptovaliutos bitkoino vertė nuo rekordinių aukštumų pastarosiomis dienomis krito apie 40 proc. Rinkoje tuo metu viršų paėmė pardavėjai, nusprendę pasipelnyti iš įspūdingų bitkoino svyravimų. Tiek analitikai, tiek įvairios šalys ne kartą šiemet perspėjo apie investicinį kriptovaliutų burbulą. Nepaisant to, daugybė investuotojų, kurių nemaža dalis neturi didelės investavimo patirties, vis tiek nėrė į virtualias valiutas, ypač – bitkoiną. Ketvirtadienį Pietų Korėja paskelbė uždraudžianti anoniminę kriptovaliutų prekybą. Tuo tarpu anksčiau Europos centrinis bankas (ECB) išreiškė nerimą dėl itin sparčiai augančios bitkoino vertės, jo JAV Federalinio atsargų banko (FED) pirmininkė Janet Yellen teigė, kad bitkoinas nėra pinigai.