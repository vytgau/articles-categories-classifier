Pirmą kartą Borneo saloje gyvenantys orangutanai pastebėti kramtantys Dracaena cantleyi (lietuviškai – dracena) augalo lapus, kad susidarytų balta plakta medžiaga, kurią jie paskui tepė ant savo kūno, rašoma independent.co.uk. Mokslininkai tikina, kad tai pirmas kartas istorijoje, kai Azijos primatai užfiksuoti užsiimantys savigyda ir pirmas kartas, kai gyvūnai pastebėti naudojantys natūralius priešuždegiminius vaistus. Vietiniai šios Indonezijos salos gyventojai jau nuo seno naudojo draceną uždegimui slopinti. Mokslininkų tyrimai patvirtino, kad šio augalo lapai tikrai turi sąnarių ir raumenų uždegimus slopinantį poveikį. Masaryko universiteto Čekijoje mokslininkė Ivona Foitova kartu su kolegomis jau 15 metų stebi laukinius orangutanus Sabangau miške. Per šį laikotarpį jie surinko daugiau nei 20 000 valandų stebėjimų duomenų. Mokslininkams pavyko septynis kartus pastebėti, kaip gyvūnai užsiima savigyda. Filmuotoje medžiagoje matyti, kaip orangutano patelė Indy tepa pačios pasigamintą augalinį mišinį ant viršutinės kairės letenos. Tyrėjai pastebėjo, kad ji kramtė dracenos lapus, bet jų nenurijo, o panaudojo gydymui. „Mes tikime, kad patelės gali naudoti šį augalą, norėdamos sušvelninti skausmus raumenyse ir sąnariuose. Skausmas galėjo atsirasti dėl to, kad jos nuolat nešiojosi jauniklius“, – sakė dr. Helen Morrogh-Bernard, Borneo fondo „Nature Foundation“ vadovė ir pagrindinė orangutanų tyrimo autorė.