Tai yra 33 proc. daugiau nei 2015 m., skaičiuoja Valstybinė mokesčių inspekcija (VMI). Kaip ir 2015 m., pernai lietuviai itin aktyviai naudojosi bendrovės „Valve Corporation“ – interneto žaidimų, tarp kurių ir populiarusis „Counter strike“, kūrėjos elektroninėmis paslaugomis. Ji Lietuvai sumokėjo didžiausią PVM sumą – beveik 463 tūkst. eurų. Taip pat aktyviai naudojamasi ir „eBay Europe S.a.r.l“, Lietuvai sumokėjusios apie 377 tūkst. eurų PVM, el. platformos paslaugomis. Trečioje vietoje rikiuojasi bendrovė „iTUNES S.a.r.l.“, į Lietuvos biudžetą sumokėjusi beveik 257 tūkst. eurų PVM. Privačių būstų nuomotojus ir trumpalaikei nuomai būsto ieškančiuosius jungianti bendrovė „AirBNB Ireland“ į Lietuvos biudžetą sumokėjo apie 126 tūkst. eurų PVM, o bendrovė „Amazon Services Europe Sarl“ – 109 tūkst. eurų PVM. VMI primena, kad TV ir radijo transliavimo, telekomunikacijų ir kitas elektronines paslaugas ne PVM mokėtojams teikiančios užsienio bendrovės PVM moka tai ES šaliai, kurioje yra galutinis jų paslaugų vartotojas. „Kasmet auganti minėtas elektronines paslaugas teikiančių užsienio bendrovių Lietuvai deklaruojama PVM suma rodo, kad mūsų šalies gyventojai yra itin aktyvūs elektroninių paslaugų vartotojai, kartu generuojantys papildomas pajamas į Lietuvos biudžetą. Pavyzdžiui, jeigu Lietuvos gyventojas nusprendžia prisijungti prie užsienio bendrovės valdomos interneto platformos, kurioje sumokėjęs registracijos mokestį gali žiūrėti filmus, klausytis ar įsigyti muzikos, nuo gyventojo sumokėto mokesčio paslaugą teikianti užsienio bendrovė moka PVM Lietuvai. Taigi aktyvūs tokių paslaugų vartotojai, sumokėdami tiekėjui už įsigyjamą paslaugą, daro didelę įtaką šalies biudžetui“, - sakė Vilniaus apskrities VMI viršininkė Edita Glumbakienė. Daugiausiai el. paslaugų lietuviai perka iš Liuksemburgo portalų. Šioje valstybėje registruotų MOSS (angl. Mini One Stop Shop) sistemos, dalyvių Lietuvai deklaruota suma sudaro 44 proc. viso Lietuvai deklaruoto PVM. Lietuviškos el. paslaugos populiariausios Jungtinėje Karalystėje, jai Lietuvos mokesčių mokėtojai deklaravo daugiau kaip 77 tūkst. eurų. Praėjusiais metais užsienio bendrovių Lietuvai deklaruota PVM suma yra 10 kartų didesnė nei Lietuvos mokesčių mokėtojų deklaruota suma užsienio valstybėms. Palyginti su 2015 m., praėjusiais metais Lietuvos mokesčių mokėtojų užsienio valstybėms deklaruota PVM suma išaugo 77 proc. ir siekė 460 tūkst. eurų. Didžiausias užsienio šalims mokėtino PVM sumas deklaravo „Atomis“, „Nabaka“, „UAB CGTrader“.