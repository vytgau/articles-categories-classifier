„WikiLeaks“ dokumentuose teigiama, kad CŽV jau prieš kurį laiką aptiko telefonų techninėje ir programinėje įrangoje spragų, kurios leidžia į juos įsilaužti, ir apie tai gamintojų neinformavo. „Nors mūsų pirminė analizė parodė, kad daugelis spragų, apie kurias kalbama paskelbtuose dokumentuose, buvo pašalinta išleidus mūsų naujausią operacinės sistemos versiją, mes ir toliau dirbame, kad kuo greičiau pašalintume visas identifikuotas spragas, – teigiama „Apple“ pranešime. – Mes visuomet raginame vartotojus atsisiųsti naujausią iOS versiją, kad jų įrenginiuose būtų įdiegti naujausi saugumo naujiniai.“ Panašiai sureagavo ir „Samsung“. „Mūsų vartotojų privatumo ir mūsų įrenginių saugumo užtikrinimas yra vienas pagrindinių „Samsung“ prioritetų. Mes žinome apie nutekintus dokumentus ir skubiai dirbame šiuo klausimu“, – nurodoma Pietų Korėjos kompanijos pranešime. Pati CŽV pranešimo nekomentuoja. „WikiLeaks“ dokumentuose nurodoma, kad CŽV sukūrė daugiau nei 1 tūkst. kenkėjiškų programų, kurios leidžia įsilaužti į elektroninius prietaisus ir perimti jų kontrolę. Skelbiama, kad jos buvo naudojamos siekiant įsilaužti į „iPhone“ telefonus bei įrenginius su „Android“ operacine sistema, įskaitant ir JAV prezidento Donaldo Trumpo esą vis dar naudojamą asmeninį telefoną, taip pat įrenginius su „Microsoft“ programine įranga bei išmaniuosius „Samsung“ televizorius.