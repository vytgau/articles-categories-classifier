Už surinktas lėšas Kauno penktokams bus nupirkti kompiuteriukai. Labdaringą žaidimų vakarėlį organizuoja Kauno Technologijos Universiteto Informatikos fakulteto (KTU IF) studentų atstovybės studentai ir Jungtinės Karalystės duomenų valdymo bendrovės „Callcredit“ Kauno padalinio darbuotojai, kurių dauguma – informacinių technologijų specialistai, rašoma pranešime spaudai. „Mes esame studentai ir mums patinka žaisti kompiuterinius žaidimus, kaip ir daugeliui jaunų žmonių. Norime suteikti galimybę visiems, tokiems kaip mes, prieš Kalėdas nuveikti gerą darbą – tu smagiai leidi laiką geroje kompanijoje, o penktokas dėl to gauna mikrokompiuteriuką ir mokosi programuoti. Ar gali būti geriau?“ – apie renginio idėją pasakoja Simonas Ratkevičius, KTU IF Studentų atstovybės pirmininkas. Prie turnyro kviečiamos jungtis visos Kauno organizacijos bei kompiuterinių žaidimų mėgėjai – kuo daugiau dalyvių, tuo daugiau mikrokompiuteriukų bus išdalyta vaikams. Kadangi visos turnyro organizavimo išlaidos bus padengtos „Callcredit“ ir KTU IF studentų atstovybės, kiekvienas iš dalyvių surinktas euras nukeliaus penktokų mikrokompiuteriukams. „Kviečiame visus aktyviai dalyvauti, burtis į komandas ir varžytis turnyruose, įmones – steigti prizus ir apdovanojimus, kad žaidimų maratonas būtų visiems smagus. Juk Kalėdos – stebuklų ir gerų darbų metas. Tikiu, kad Kauno penktokai bus be galo laimingi ir dėkingi, žiemos atostogas prasmingai leisdami su mikrokompiuteriukais ir taip per žaidimus susipažindami su programavimo pagrindais“, – sako Katryna Varašinskaitė, „Callcredit“ komunikacijos specialistė ir šio renginio organizavimo iniciatyvinės grupės narė. Pasak K. Varašinskaitės, darbuotojai entuziastingai palaiko šią žaidimų turnyro idėją, formuoja komandas ir patys ketina dalyvauti renginyje. Negana to, beveik 30 įmonės atstovų jau rūpinasi renginio logistika bei informacijos sklaida. „Mikrokompiuteriukų vaikams idėja mums labai artima, nes ji pirmiausia pradėta įgyvendinti Didžiojoje Britanijoje. Šioje šalyje 11-12 metų vaikams išdalintas milijonas tokių pat mikrokompiuteriukų kaip ir Lietuvoje. Kelios dešimtys įmonių ir organizacijų prisijungė prie šios iniciatyvos ir kartu siekia, kad kiekvienas Didžiosios Britanijos septintokas turėtų tokį mikrovaldiklį ir žaisdamas mokytųsi. Mes esame pasirengę remti šią iniciatyvą Lietuvoje ir visaip prisidėti, kad kiekvienas penktokas Lietuvoje, kaip ir jo bendraamžis Britanijoje, turėtų mikrokompiuteriuką“, – sako K. Varašinskaitė. Žaidimų turnyras „Micro:Bit LAN Party“ Kaune pirmą kartą organizuojamas siekiant paremti vaikų kompiuterinio raštingumo ugdymo iniciatyvą „Kompiuteriukai vaikams“. Renginys vyks gruodžio 1-3 dienomis be pertraukų KTU Elektronikos rūmuose (Studentų g. 50, Kaunas). Daugiau apie renginį galima rasti „Facebook“. Kauno mieste mokosi 2742 penktokai, o šiuo metu surinkta lėšų 855 mikrokompiuteriukams – tai sudaro apie trečdalį reikiamo kiekio. Mikrokompiuteriukai yra priemonė mokytis programuoti, kada pats programavimas paverčiamas smagiu žaidimu.