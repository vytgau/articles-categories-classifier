Naujai atrasta dinozaurų rūšis pavadinta Kayentapus ambrokholohali, kurios atstovų rastų tripirščių pėdsakų dydis yra 57 ir 50 centimetrų, vadinasi, gyvūno aukštis siekė apytiksliai devynis metrus. Jis net keturis kartus didesnis nei liūtas ir šiek tiek mažesnis nei tiranozauras (galėdavęs užaugti iki dvylikos metrų). Kayentapus ambrokholohali yra didžiausias dvikojis mėsėdis dinozauras rastas Afrikos žemyne. Trečiadienį žurnale „PLOS ONE“ išspausdintas Mančesterio universiteto Jungtinėje Karalystė, Keiptauno universiteto Pietų Afrikoje ir San Paulo universiteto Brazilijoje mokslininkų atradimas. Pėdsakai atrasti Masero rajone Lesote, senoviniame priešistorinio Gondvanos žemyno laikotarpio žemės sluoksnyje (žemynas vėliau skilo, iš jo susiformavo Afrika ir kiti sausumos masyvai). Žemės paviršius, kur buvo rasti pėdsakai, padengtas vandens srovių ir džiuvimo žymėmis, dėl ko galima daryti prielaidą, kad toje vietoje buvo priešistorinė gyvūnų gėrykla arba upės krantas. Vietovėje taip pat rasta ir mažesnių plėšriųjų dinozaurų, terapodų, pėdsakų. „Šis radinys pirmą kartą parodė, kad milžiniškas mėsėdis gyvūnas klajojo tose vietovėse, kur daugiausiai buvo galima aptikti įvairių žolėdžių, visaėdžių ir daug mažesnių mėsėdžių dinozaurų. Taigi, šis gyvūnas buvo maisto grandinės viršūnėje.“ Kita vertus, anksčiau manyta, kad ankstyvojo Juros periodo terapodai buvo daug mažesni – nuo trijų iki penkių metrų ilgio.