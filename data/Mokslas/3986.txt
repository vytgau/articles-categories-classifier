Ji lankėsi kavinėje Los Andžele, kur nepažįstamiesiems uždavė porą klausimų apie mėgstamiausią sekso pozą ir banko sąskaitoje turimą pinigų sumą. Kavinėje tuo metu lankęsi dvidešimt kelerių ir trisdešimt kelerių asmenys be didesnių sunkumų atsakė į pirmąjį žurnalistės klausimą, o štai vietoje atsakymo į antrąjį ji gavo tylą. Po papildomų raginimų galiausiai vos keli iš jų sutiko leistis kalbinami apie pinigus. Pati G. Dunn pripažįsta, kad jai lygiai taip pat daug paprasčiau atvirauti apie seksą, o štai pasakyti draugei, kad ji negali susitikti vakarienės, nes neturi pinigų, sekasi kur kas prasčiau, rašo „The Guardian“. Kalbėti apie seksą yra smagu, o apie pinigus – ne. Žurnalistė ryžosi imtis šios nelengvos užduoties ir prabilti apie visiems rūpimus, bet itin daug nervų ir streso reikalaujančius su finansais susijusius klausimus ir sulaukė labai didelio susidomėjimo. Kodėl gi tokiam gausiam būriui jos laidų klausytojų parūpo jauna moteris ir jos nuoširdus pasakojimas apie finansines problemas, su kuriomis ji susidūrė? Atsakymas paprastas: nors pinigai mus lydi visur, nesame linkę apie tai kalbėti. Pinigų klausimas yra viską apimantis. Pradėjusi šou „Bad With Money“ žurnalistė kalbino autorę Roxane Gay apie tai, kaip svarbu moteriai už darbą gauti tiek, kiek ji iš tikrųjų vertas, kalbino neįgaliųjų teisių gynėją Carrie Wade apie tai, kaip JAV valstybė nesirūpina neįgaliaisiais ir atima iš jų jiems priklausančią socialinę paramą, jei jų sąskaitoje yra daugiau nei 2 tūkst. JAV dolerių. Žurnalistė kalbino komikių darbą su žmonų pareigomis derinančias Cameron Esposito ir Rheą Butcher apie meilės ir pinigų sankirtą. Dar daugybė svečių ir susitikimų suplanuota netolimai ateičiai. G. Dunn pripažįsta niekada nesuvokusi, kaip reikia tvarkyti pinigus. Kai jų turėdavo, tuoj pat išleisdavo, o tada imdavo nerimauti, iš kur gauti jų vėl. Ji tikina suvokusi, kad daugybė žmonių gyvena lygiai taip pat. Viename iš savo šou drąsioji žurnalistė paskambino į JAV banką ir paklausė, kiek pinigų šiuo metu yra jos sąskaitoje. Kai garsiai ištarė sumas į mikrofoną, ji tuoj pat norėjo susigrąžinti pasakytus žodžius. Mintis, kad tūkstančiai, o gal šimtai tūkstančių žmonių sužinos, kiek pinigų ji turi, atrodė nemaloni. G. Dunn pripažino, kad ašarų buvo tikrai daug. Ji pasidalino informacija apie savo finansinę situaciją su geriausia drauge, tada ji verkė. Kai jos vaikinas sužinojo apie jos turimą kreditinės kortelės įsiskolinimą, ji ir vėl verkė. Akivaizdu, kad su pinigais susiję reikalai kelia emocijas, tai verčia žmones jaustis kvailiais. Pinigai rūpi visiems – tai vienintelė ir nenuginčijama tiesa.