Universiteto mokslininkai rado naujų įrodymų, leidžiančių manyti, kad Cezario kariauna išsilaipino Taneto pusiasalio įlankoje, esančioje Anglijos Kento grafystėje, už kiek daugiau nei 100 kilometrų nuo Londono. Pegvelo įlanka ir kraštovaizdis atitinka 54 metais prieš mūsų erą pradėtos kampanijos aprašymą, parengtą paties Julijaus Cezario, sako universitetas. Tyrinėjimų vietoje, netoli įlankos, archeologai rado romėnų laikų ginklų ir kitų dirbinių. Mokslininkų nuomone, šioje vietoje galimai stovėjo romėnų fortas, skirtas apginti į pakrantę atvykusį laivyną. Atradimai išsamiau bus aptarti nacionalinio transliuotojo BBC dokumentiniame filme, kuris bus rodomas trečiadienį. Lesterio universiteto projektą finansavo Liverhjumo fondas (Leverhulme Trust) – viena didžiausių Britanijoje įvairius mokslinius tyrimus remiančių organizacijų. Į universiteto projektą įtrauktos įvairios veiklos: mokslininkai tiria piliakalnius, galbūt puldinėtus Cezario pajėgų, analizuoja muziejuose laikomus daiktus – pavyzdžiui monetas, nukaldintas arba užkastas įsiveržimų, taip pat atlieka kasinėjimus Kento grafystėje. Tyrimus paskatino tiesiant naują kelią toje vietovėje rastas didelis gynybinis griovys ir tolesni archeologiniai kasinėjimai. Kento grafystės tarybos vyriausiasis archeologas, vadovavęs pirminiams kasinėjimams kelio trasoje, sakė: „Tanetas yra arti žemyno, taigi, jis nuo ankstyviausių laikų buvo vartai naujoms idėjoms, žmonėms, prekybai ir įsiveržimams.“ „Dėl to čia yra milžiniškas ir unikalus požeminis archeologinis kraštovaizdis, kur reguliariai aptinkama svarbių radinių“, – pridūrė jis.