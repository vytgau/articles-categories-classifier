Sciencealert.com rašo, kad galima tikėtis ir dar bjauresnės žiemos: naujas tyrimas rodo, kad keičiantis poliarinio sūkurio vietai, rytinėje JAV pakrantėje bei Europoje žiemos taps ilgesnės. Tikėtina, kad kovą sulauksime labai atšiaurių oro sąlygų, kurias lems labai žema temperatūra. Poliarinis sūkurys – zona, kurioje ratu juda šaltas oras, keliaujantis pro Arktį žiemą. Jei šis sūkurys suirtų, šiauriniame pusrutulyje gali prasidėti sezonui neįprasta vėlyva žiema, permainingų orų šaltas pavasaris. Taip jau buvo nutikę 2014-ųjų pradžioje. Jungtinių Amerikos Valstijų (JAV) šiaurėje ir Kanadoje orai buvo visiškai neprognozuojami. Nedaug žmonių supranta, kad prie kardinalių oro pokyčių prisideda du poliariniai sūkuriai: stratosferos poliarinis sūkurys, kuris yra maždaug 19,8 tūkst. metrų aukštyje, ir troposferos poliarinis sūkurys, kuris yra išsidėstęs nuo 5,5 tūkst. iki 9,1 tūkst. metrų nuo žemės paviršiaus. Paprastai, kai sinoptikai kalba apie poliarinį sūkurį, galvoje jie turi troposferos sūkurį, kuris laikomas atsakingu už šaltą orą vidutinių platumų miestuose, tokiuose kaip Niujorkas. Tačiau ši studija įvertino ir stratosferos poliarinio sūkurio reikšmę: jis gali turėti netgi didesnį, tačiau kiek subtilesnį poveikį vidutinių platumų orams. Ištyrusi trejeto dešimtmečių palydovų surinktus klimato duomenis, komanda parodė, kad šis sūkurys juda Eurazijos link ir nuolat silpnėja. Tai gali skambėti kaip geras dalykas, tačiau išties silpnesnis sūkurys, kuriam kyla grėsmė išnykti, gali reikšti neprognozuojamus orų pokyčius žiemų pabaigose. Šie pokyčiai gresia visam pasauliui. Jei tik sūkurys išliktų savo vietoje, tokiu atveju šaltas oras ir toliau būtų laikomas poliariniame rate, kur jam ir priklauso būti. Mokslininkų išvada, kad sūkurys juda Eurazijos link, reiškia, kad JAV orai gali šalti. Be to, mokslininkai pripažino, kad sūkurys yra glaudžiai susijęs su mažėjančiu ledo sluoksniu Arktyje, tiksliau – Barenco jūroje – ir didėjančia sniego danga Eurazijos žemyne. Tačiau jiems nepavyko įrodyti, kad tirpstantys ledynai yra tiesiogiai susiję su poliarinio sūkurio pokyčiais. Komanda priima kitų mokslininkų kritiką – priežastinių ryšių, kurie galėtų nuvesti prie reikšmingų išvadų apie tirpstančių ledynų sąsają su poliarinio sūkurio pokyčiais, jie neatrado. Tačiau tyrimo metu jie įsitikino, kad toliau verta tirti poliarinio sūkurio ir Arkties ledo tirpimo ryšį.