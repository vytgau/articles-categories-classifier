D. Kennedy ir jo suburta tyrėjų komanda jau kelis dešimtmečius renka duomenis apie Artimuosiuose Rytuose esančius archeologinius objektus. Jie nurodė manantys, kad rastieji statiniai, sukurti žmogaus ir žinomi kaip „vartai“, buvo pastatyti apytikriai prieš 2–9 tūkst. metų. Vis dėl to statinių paskirtis išlieka paslaptimi. „Esant ant žemės jų nesimato aiškiai, bet iš keliasdešimties metrų aukščio arba žvelgiant į palydovines nuotraukas statiniai išryškėja“, – sakoma trečiadienį paskelbtame šio Vakarų Australijos universiteto mokslininko pranešime. D. Kennedy sakė nustebės, kai pirmą kartą palydovinėse nuotraukose pamatęs statinių tokioje atokioje ir nykioje vietovėje, ugnikalnio papėdėje, nors šiame regione dirbo jau apie 40 metų. „Vadinu juos „vartais“, nes žiūrint iš viršaus jie atrodo kaip ant žemės gulintys paprasti lauko vartai – iš dviejų stulpų šonuose, sujungtų viena ar daugiau ilgų karčių, – sakė mokslininkas. – Statiniai nepanašūs į žmonių būstus; tai taip neatrodo kaip spąstai gyvūnams ar statiniai mirusiųjų kūnams laikyti. Kol kas statinių paskirtis mums nežinoma.“ Išsamesni tyrimo duomenis kitą mėnesį pasirodys moksliniame žurnale „Arabian Archaeology and Epigraphy“. Anot D. Kennedy, apie statinius pastačiusius žmones žinoma mažai, tačiau manoma, kad jie buvo mūsų laikų beduinų protėviai. Statiniai rasti atsitiktinai, kai vienas regiono istorija besidomintis Saudo Arabijos gydytojas susisiekė su mokslininku, apie kurio darbus Jordanijoje buvo girdėjęs. „Jis man sakė, kad domisi savo šalies istoriniu paveldu ir kad naudodamas programą „Google Earth“ ant ugnikalnio šlaitų rado keistų statinių, – transliuotojui ABC sakė D. Kennedy. – Jis man atsiuntė radinių koordinates, ir buvau priblokštas pamatyto vaizdo.“ D. Kennedis yra projekto „Nykstančios Artimųjų Rytų ir Šiaurės Afrikos archeologinės vertybės“ įkūrėjas. Jis specializuojasi aeroarcheologijos srityje. Kartu su tyrėjų komanda mokslininkas nuo 1997 metų sukaupė dešimtis tūkstančių nuotraukų, kuriose matyti akmeniniai statiniai, pavyzdžiui, milžiniški akmeniniai ratai, žvėrių gaudyklės ir laidojimo paminklai.