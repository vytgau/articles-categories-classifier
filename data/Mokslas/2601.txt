Elektronikos platintojų asociacijos (EPA) užsakymu atlikto tyrimo duomenimis, gyventojai nebenaudojamus mobiliuosius telefonus ir kompiuterius linkę kaupti namuose. Tikėtina, kad šių įrenginių neatsisakoma ne tik galvojant „gal prireiks“, bet ir baiminantis dėl savo asmeninių duomenų. Norint būti užtikrintam, kad asmeniniai duomenys neprapuls ir niekas kitas jais nepasinaudos, būtina atlikti namų darbus. Tiesa, jie aktualūs ne tik prietaisą išmetant, jį parduodant ar dovanojant, bet ir padedant namuose į stalčių tolimesniam saugojimui. Pirmas žingsnis – susikurti atsargines duomenų kopijas. Prieš ištrinant informaciją iš įrenginio pravartu pasidaryti atsargines duomenų kopijas – net jei ir atrodo, jog nesaugote nieko, ko dar gali prireikti, geriau apsidrausti nei vėliau gailėtis negrįžtamai kažką praradus. Tinkamas atsarginių duomenų kopijų darymas gali apsaugoti ir nuo sistemos klaidų, ir nuo piktybinės kito žmogaus veiklos. Atsargines kopijas galima pasidaryti įvairiais būdais – perkelti į išorines laikmenas ar internete randamas duomenų saugyklas Antras žingsnis – pasinaudoti duomenų ištrynimo programa. Kai asmeniniai duomenys yra saugiai perkelti, reikia ištrinti juos iš įrenginio. Rankiniu būdu viską pažymėti ir ištrinti anaiptol nėra tinkamiausia strategija, taip pašalinamos tik nuorodos, vedančios į dokumentą. Trinant duomenis kompiuteryje gali prireikti iš interneto parsisiųsti specialią programą, kuri saugiai panaikintų esamą informaciją – daugelis šių programų yra nemokamos ir paprastai naudojamos. Turintys „Apple“ kompiuterius gali naudotis gamintojo instrukcijomis, kaip atlikti duomenų šalinimą patiems ir be specialios atsisiųstos programos. Norint išvalyti duomenis iš mobiliojo telefono, nereikia nieko papildomai siųstis. Pakanka ištrinti duomenis ir atkurti gamyklinius parametrus, pasirinkus tokią funkciją telefono nustatymų skiltyje. Po to reikėtų išimti SIM kortelę ir jei ji nebebus toliau naudojama – perlaužti pusiau. Jei kyla klausimų, ar tikrai viską atliekate taip, kaip būtų saugiausia, kreipkitės į elektronikos gamintoją ar pardavėją – jie tikrai padės ir suteiks reikiamą informaciją. Trečias žingsnis – fiziškai pažeisti kietąjį diską. Jei net ir pasidarius atsarginę kopiją ir ištrynus duomenis kyla abejonių – galima fiziškai sugadinti kompiuterio kietąjį diską. Tuomet tikrai nebeliks jokios tikimybės, jog kažkas galėtų piktnaudžiauti ten esančiais duomenimis. Ketvirtas žingsnis – atiduoti įrenginį į antrinę rinką arba saugiai išmesti. Jei įrenginys dar veikiantis, galima jį parduoti arba kam nors atiduoti tolimesniam naudojimui. Tai būtų aplinkosaugos prasme atsakingas elgesys. Tuo tarpu, jeigu telefonas ar kompiuteris nebetinkamas naudoti, juos, kaip ir kitus smulkius elektronikos prietaisus, reikėtų išmesti į specialius elektronikos atliekų konteinerius. Namuose nebenaudojamų ir nebereikalingų elektroninių įrenginių laikyti nerekomenduojama, nes neprižiūrimi jie gali tapti pavojingomis atliekomis. Baterijos turi savo galiojimo laiką. Netinkamomis sąlygomis, pavyzdžiui, šalia šildytuvų, stipriai įkaistančiose vietose, laikomos ar pasenusios ličio jonų baterijos gali užsidegti ar netgi sprogti. Tad, jei vis dar nenorite atsisveikinti su nenaudojamu mobiliuoju telefonu, būtina bent kartą per pusmetį patikrinti telefone esančios baterijos būklę: ar ji nėra padidėjusi, išsipūtusi, ar neteka skysčiai ir panašiai.