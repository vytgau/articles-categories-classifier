„Nintendo“, remdamasis privačios tyrimų grupės „NPD Group“ duomenimis, teigia, kad JAV kovą iš viso buvo parduota 906 tūkst. „Switch“ konsolių. Prekyba šiomis konsolėmis prasidėjo kovo 3 d. Anksčiau „Nintendo“ kompanijos pirmojo mėnesio pardavimų rekordas JAV priklausė „GameCube“ konsolei, kurios pardavimai 2001 m. lapkritį siekė 660 tūkst. Tuo tarpu populiariausios visų laikų „Nintendo“ konsolės „Wii“, kuria JAV pradėta prekiauti 2006 m. lapkritį, pirmąjį mėnesį buvo parduota 470 tūkst. vienetų. JAV yra didžiausia „Nintendo“ užsienio rinka - ten japonų įmonė surenka apie 40 proc. savo metinių pajamų. „Nintendo“ teigia, kad „Switch“ konsolės pardavimams padėjo nauja žaidimo „Zeldos legenda“ (angl. „Legend of Zelda“) versija, pasirodžiusi kartu su „Switch“. „NPD Group“ duomenimis, per pirmąjį mėnesį JAV šio žaidimo kopijų parduota 925 tūkst. - tai reiškia, kad kai kurie žaidėjai pirko 2 ar daugiau kopijų. Kompanija pažymi, kad „NPD Group“ duomenys yra patikimi, bet tai nėra oficialių kompanijos rezultatų dalis. 