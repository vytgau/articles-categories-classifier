Bendrovė teigia, kad kaltinimai, jog 2015 metais visame pasaulyje antivirusinių produktų už daugiau nei 600 mln. JAV dolerių pardavusi „Kaspersky Lab“ žinodama ar nežinodama padėjo Rusijos žvalgybai pavogti slaptos informacijos iš JAV iš esmės sunaikino jos verslą šalyje ir pakenkė pasaulinei reputacijai. Bendrovė teigia apskundusi tokį sprendimą federalinio lygmens teismui, nes laiko tokį draudimą nekonstituciniu. Esą bendrovei nebuvo suteiktos galimybės apsiginti. „Atitinkamas įsakas, paremtas nepatvirtintais ir anoniminiais žiniasklaidos pranešimais, gandais ir melagingais kaltinimais, padarė didelės žalos „Kaspersky Lab“ reputacijai ir jos verslui Amerikos rinkoje. Kompanija nusprendė ginti savo interesus teisme pagal federalinį įstatymą dėl administracinių sprendimų priėmimo procedūros“, – nurodoma kompanijos pranešime, kurį pirmadienį gavo „Interfax“. Jame nurodoma, kad įvesdamas tokį draudimą JAV krašto saugumo departamentas rėmėsi nepatvirtintais ir netechniniais šaltiniais. Be to, departamentas nesuteikė kompanijai galimybės išreikšti savo poziciją pagal įstatyme numatytą procedūrą ir paneigti visus jai metamus kaltinimus. „Kaspersky Lab“ teigia išreiškusi savo pasirengimą bendradarbiauti ir pateikti visą informaciją apie savo veiklą ir produktus. „Rugpjūčio viduryje Krašto saugumo departamentas patvirtino, kad gavo liepos viduryje išsiųstą laišką ir paaiškino, kad vertina kompanijos norą atvirai bendradarbiauti bei išreiškė esantis suinteresuotas tolesniu dialogu. Tačiau kitas departamento žingsnis buvo rugsėjo 13 d. įvestas draudimas“, – nurodoma kompanijos pranešime. „Kaspersky Lab“ praėjusį mėnesį teigė, kad vieno darbuotojo kompiuteryje „Microsoft Office“ programinė įranga buvo užkrėsta virusu ir kad ji nėra atsakinga už itin slaptos JAV medžiagos vagystės. Be to, bendrovė teigia, kad įsilaužėliai yra susiję su Kinija. „Kaspersky Lab“ patvirtino spalio 5 d. „The Wall Street Journal“ pranešimą, kad iš Nacionalinio saugumo agentūros (NSA) darbuotojo namų kompiuterio buvo pavogta vertingų programų. Kompiuteryje taip pat buvo įdiegta „Kaspersky Lab“ programinė įranga. Amerikiečiai mano, kad būtent per šią programą rusų šnipai prisijungė ir pavogė duomenų. Tačiau „Kaspersky Lab“ teigia, kad NSA darbuotojo kompiuteris buvo užkrėstas kenkėjiška programa, kuri buvo kontroliuojama iš tarnybinės stoties Hunane, Kinijoje.