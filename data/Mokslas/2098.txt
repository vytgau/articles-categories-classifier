Kaip ir kiekvienais metais tokiu metu mes jums sakome – dabar ne laikas pirkti naują „iPhone“, skelbia businessinsider.com. Tiesą sakant, vertėtų vyti šalin mintį pirkti bet kokio gamintojo išmanųjį telefoną. Išimtis – tik tas atvejis, jeigu senasis neberodo gyvybės ženklų. Kodėl? Atsakymas labai paprastas: šiais metais rinką pasieks labai daug naujų išmaniųjų telefonų. Rugpjūčio 23 dieną „Samsung“ oficialiai pristato savo naujausią flagmaną – „Galaxy Note 8“. Remiantis į viešumą nutekinta su šiuo išmaniuoju susijusia informacija, „Note 8“ bus tobulesnė „Galaxy S8“ versija – joje bus dviejų objektyvų kamera, didesnis ekranas ir nuostabus dizainas (nesijaudinkite, „Samsung“ teigia, kad sprogimo daugiau nebebus). Ir štai didžioji naujiena. Tikimasi, kad „Apple“ rugsėjį apie „iPhone“ praneš net tris naujienas. Du iš naujų modelių bus S atnaujinimai, skirti „iPhone 7“ ir „iPhone 7 Plus“. Tikrąja žvaigžde taps 10 metų sukakčiai skirta „iPhone“ versija, kurią dauguma žmonių vadina tiesiog „iPhone 8“ (tikimės, kad „Apple“ su pavadinimu pasielgs išradingiau). Skelbiama, kad „iPhone 8“ greičiausiai turės OLED ekraną kiek nuožulniais kraštais, pirkėjus džiugins bevielio įkrovimo galimybė, speciali priekinė kamera, galinti telefoną atrakinti per veido atpažinimo funkciją, ir solidus metalo ir stiklo korpusas. Kainuos jis mažiausiai tūkstantį dolerių. Ir paskutinė naujiena – spalį bus pristatyta nauja „Pixel“ išmaniojo telefono versija. „Pixel“ buvo pirmasis „Google“ išmanusis telefonas, sulaukęs nemenkos sėkmės. „Pixel 2“ bandys tą sėkmės istoriją pakartoti. Kiek pavyko sužinoti, šis naujas „Google“ telefonas turės 6 colių ekraną, pagerintą kamerą ir vieną iš sparčiausių šiuo metu rinkoje įmanomų procesorių. Net jeigu neplanuojate naujam telefonui skirti daug pinigų, vertėtų palaukti. Vos tik bus oficialiai pristatyti šie nauji telefonai, senesni modeliai, tokie kaip „iPhone 7“, „Galaxy S8“ ir „Google Pixel“, galėsite įsigyti žymiai pigiau. Tai reiškia, kad už gerą kainą nusipirksite dar labai gerą telefoną. Tereikia palaukti kelias savaites – kantrybė tikrai apsipirks.