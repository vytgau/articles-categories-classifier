Pranešime žiniasklaidai rašoma, kad „Microsoft“ pasirašė susitarimą su EDINA konsorciumu, vienijančiu didžiąją dalį šalies universitetų ir kolegijų. Jo rėmuose švietimo institucijos galės ženkliai pigiau įsigyti minėtą programinę įrangą savo darbuotojams, o studentai ja galės naudotis nemokamai. „Šis susitarimas – didelis žingsnis į priekį, modernizuojant Lietuvos universitetų ir kolegijų IT infrastruktūrą. Nuo šiol tie konsorciumo EDINA nariai, kuriuose yra bent 100 kompiuterizuotų darbo vietų darbuotojams, galės savo administraciją ir dėstytojus aprūpinti naujausia programine įranga ženkliai palankesnėmis kainomis, o studentus – visiškai nemokamai“, – sako „Microsoft Lietuva“ švietimo programų vadovė Ingrida Stankevičienė. Šis susitarimas EDINA konsorciumo nariams palankesnėmis sąlygomis leis įsigyti „Desktop Education“ paketą („Windows 10 Education“, „Office“ bei pagrindinių tarnybų vartotojo licencijų rinkinys) bei debesų kompiuterijos programų krepšelį („Office 365“, „Office“, „Windows 10 Edu“ bei „Enterprise Mobility Suite“). Pagal šį susitarimą programine įranga aprūpinus universiteto ar kolegijos administraciją bei dėstytojus, studentai visa programine įranga galės naudotis visiškai nemokamai. Sutartinai EDINA konsorciumą kuruojantys Vilniaus Gedimino technikos ir Kauno technologijos universitetų informacinių technologijų vadovai dr. Eglė Radvilė ir Vitalis Sapagovas teigia, jog sutartis inicijuota atsižvelgiant į gerąsias Europos praktikas, kai tokios sutartys pasirašomos ne tik aukštųjų mokyklų, bet visos valstybės mastu. „Prognozuojame, jog sutaupysime 30-50 tūkst. eurų per metus aukštųjų mokyklų IT poreikiams skiriamų lėšų“, – teigia V. Sapagovas ir pripažįsta, kad „Microsoft“ sudaro nemenką visos naudojamos programinės įrangos dalį universitete. „Norėčiau pastebėti, kad šis žingsnis – puikus pavyzdys, kaip tarpusavyje gali susitarti aukštosios mokyklos. Siekiame, kad ateityje panaši konsolidacija būtų taikoma ir kitiems IT paslaugų bei infrastruktūros tiekėjams. Verslas gali pasimokyti iš mūsų“, – sako E. Radvilė. Planuojama, kad per artimiausius metus minėto susitarimo rėmuose programinė įranga bus atnaujinta bent 3 tūkst. nuolatinių universitetų ir kolegijų darbuotojų, o per ateinančius tris metus (tiek galios susitarimas) šis skaičius išaugs iki 9 tūkstančių. Per šį laikotarpį prieigą prie nemokamos programinės įrangos gaus apie 100 tūkst. universitetų ir kolegijų studentų.