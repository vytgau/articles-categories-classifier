Pranešime žiniasklaidai rašoma, kad programavimo pamoką vedė Vilniaus universiteto Matematikos ir informatikos instituto profesorė Valentina Dagienė, jos esami bei buvę doktorantai. Komanda sukūrė Gineso rekordo pamokai skirtą programavimo platformą. Kadangi rekordas skirtas paminėti Lietuvos 100-metį, pamokos metu mokiniai gavo simbolinę užduotį – suprogramuoti Gediminaičių stulpus ir nuspalvinti juos vėliavos spalvomis. Su Gineso pasaulio rekordu #SWITCH! renginyje prasideda projektas „Užprogramuota sėkmė“. Lietuvos šimtmečio paminėjimui skirto projekto tikslas – iki 2018-ųjų metų pabaigos su programavimu bus supažindinti 10 tūkst. moksleivių visoje šalyje. „Užprogramuota sėkmė“ tikslas – skatinti Lietuvos švietimo sistemą remtis pažangiausiais pavyzdžiais pasaulyje ir įvesti programavimo pamokas moksleiviams nuo pirmos klasės bei atnaujinti informacinių technologijų pamokos programą, skirti daugiau dėmesio mokytojų ugdymui ir naujausių metodų taikymui šiose pamokose. Kartu per du metus planuojami tarptautiniai susitikimai su informacinių ir ryšių technologijų (IRT) švietimo ekspertais iš šalių, kurios jau įvedusios programavimo pamokas pradinėse klasėse. Taip pat bus rengiami mokymai mokytojams, toliau steigiami nemokami „Coder Dojo“ būreliai visoje šalyje, o gabiausi jų mokiniai skatinami siekti dar daugiau talentų akademijos programoje.