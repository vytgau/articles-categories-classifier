Didesnis tokių specialistų skaičius mūsų rinkoje padėtų užsienio investuotojams pažvelgti į Lietuvą ne tik kaip į vietą paslaugų centrų steigimui, bet ir produktų vystymui patrauklią šalį. Deja, kol kas šių specialistų trūkumą pradeda jausti įmonės, Lietuvoje jau vystančios specifinius IT produktus. Trūkumas jausis vis labiau „Verslui vis labiau personalizuojant IT sprendimus, naudotojų patyrimų ir elgsenos, dar vadinamų UX dizainerių, ir kitų retų IT specialybių poreikis didėja visame pasaulyje“, – pranešime žiniasklaidai cituojamas Mantautas Paškevičius, tarptautinės personalo konsultacijų įmonės „Strategic Staffing Solutions“ viceprezidentas Europai. Nors vertinant statistiškai, retų IT specialybių poreikis vis dar mažesnis nei programuotojų ar testuotojų, ši tendencija akivaizdžiai keičiasi. Pasak M. Paškevičiaus, siekiant išlaikyti šalies patrauklumą užsienio investuotojų akyse svarbu užtikrinti, kad ilguoju laikotarpiu naudotojų patyrimų ir elgsenos dizainerių, IT sprendimų programuotojų, didžiųjų duomenų analitikų, automatizavimo inžinierių ir vadovų, gebančių motyvuoti skirtingų komandų narius, pasiūla Lietuvos rinkoje išliktų stabili. Būtinybė įgyvendinti didesnius ir brangesnius projektus „Tapome patrauklia šalimi steigti paslaugų centrus, tačiau tai tik pradžia. Ateityje turime būti matomi kaip šalis, kurioje galima išvystyti produktą nuo pradžios iki galo – t. y. pasiūlyti visą produktų vystymo grandinę nuo produkto vadovo iki testuotojo“, – atkreipia dėmesį interneto svetainių kūrimo platformos „Wix“ Lietuvos padalinio vadovė Monika Laukaitė. Dažnai sėkmingiausiu Lietuvos startuoliu vadinamos įmonės „Vinted“ vykdomasis direktorius Mantas Mikuckas akcentuoja, kad didesnis IT profesionalų pasirinkimas leistų Lietuvoje įgyvendinti reikšmingus projektus, o tai turėtų teigiamą poveikį ekonomikos stabilumui. „Užsienio investuotojai mato Lietuvą kaip puikią klientų aptarnavimo šalį, tačiau paslaugų centrai atlieka labai ribotas funkcijas, kurias paprasta perkelti į kitą valstybę. Užsitikrinti stabilumą galėtume tik įrodydami, kad esame pasiruošę išvystyti didesnes idėjas. Deja, kol kas surinkti pilnavertes komandas, galinčias įgyvendinti didelius projektus, Lietuvoje sudėtinga. Manau, kad ilgainiui tai taps didele problema, todėl jos sprendimo reikia ieškoti jau dabar“, – pabrėžia pašnekovas. Ieško ir UX dizainerių, ir produktų vadovų Inovatyvių įmonių vadovai neslepia, kad ir patys šiuo metu susiduria su retesnių IT specialistų trūkumu. M. Laukaitė pasakoja, kad ir naudotojų patyrimų bei elgsenos dizainerių, ir produktų vadovų paieškos vyksta sunkiau nei programuotojų: „Matome, kad Lietuvoje tam tikros IT sritys – didelė naujovė. Dauguma specialistų yra savamoksliai. Antra vertus, ieškome ne tik puikių profesionalų, bet ir žmonių, kurie žinotų, kaip veikia globali rinka, o tokių – dar mažiau. Pavyzdžiui, šiuo metu ieškome net 8 retesnių IT specialistų.“ Susiduriantis su panašiomis problemomis teigia ir „Vinted“ vykdomasis direktorius M. Mikuckas: „Mums šiuo metu labiausiai trūksta produktų vadovų, t. y. – žmonių, kurie vadovautų produktus kuriančioms komandoms. Jaučiame ir naudotojo patirties dizainerių trūkumą, tačiau iš dalies jį užpildome savo padalinyje Berlyne. Norėtume samdyti daugiau šių specialistų Lietuvoje, deja, kandidatų kol kas per mažai.“ Padėtis pasikeistų subūrus 100 profesionalų Greito sprendimo didėjančiam retų IT specialistų trūkumui pašnekovai prisipažįsta nematantys, tačiau tikina, kad būdų atremti šį iššūkį yra. „Wix“ Lietuvos padalinio vadovė sako, kad kol kas sėkmingai pritraukia lietuvius, baigusius specifinius IT mokslus užsienyje, taip pat augina profesionalus įmonėje. Tačiau ilgesniu laikotarpiu efektyviausia įtraukti retas IT specialybes į universitetų ir kolegijų programas. „Kol kas svarbiausia skatinti natūralų susidomėjimą retomis IT profesijomis. Turime kuo daugiau kalbėti apie tai, kas, pavyzdžiui, yra naudotojų patyrimų ir elgsenos dizaineris, koks karjeros kelias laukia tokių profesionalų“, – sako pašnekovė, kurios vadovaujama įmonė prieš metus pradėjo remti renginius dizaino entuziastams „Fresh“, sulaukiančius didžiulio pasisekimo. Gyvybingos retų IT profesionalų bendruomenės svarbą pabrėžia ir „Vinted“ vykdomasis direktorius: „Sakyčiau, užtektų 100 retesnių IT profesijų atstovų, kad prasidėtų sniego gniūžtės efektas. Jeigu jie dalytųsi savo patirtimi, dirbtų prie bendrų projektų, tuomet ir pati IT bendruomenė, ir plačioji visuomenė greičiau atrastų šių profesijų perspektyvas. Kaip parodė programuotojų pavyzdys, sudominti tam tikromis specialybėmis lietuvius tikrai įmanoma“. Kaip atrodo UX dizainerio darbas? Vienas iš retų IT specialistų – naudotojų patyrimų ir elgsenos dizaineris Dovydas Vyštartas, jau daugiau nei 2 metus dirbantis „Wix“, pasakoja, kad kaip ir dauguma patyrusių UX specialistų Lietuvoje, yra savamokslis: „Žinios ir suvokimas ateina ne tik iš perskaitytų knygų ar straipsnių, bet ir per padarytas klaidas. Žinoma, svarbu išmokti tų klaidų nebekartoti“, – sako jis. Pašnekovas pasakoja, kad UX specialistai atsakingi už produktų funkcionalumą ir elgesį (UX) bei vizualines savybes (UI). Įgyvendindami projektą, UX dizaineriai glaudžiai bendradarbiauja su įmonės vadovais, produkto vystytojais, programuotojais ir rinkodaros specialistais, todėl turi turėti ir tarpdisciplininių žinių. Tačiau nepaisant didelės atsakomybės, UX specialistų darbas ypatingai įdomus, pabrėžia pašnekovas: „Pavyzdžiui, pats didžiausias iššūkis yra sukurti produktą, kuris bus naudojamas 120 milijonų vartotojų iš 190 pasaulio šalių. Skirtingos kultūros, naudotojai – tai įdomūs ir sudėtingi iššūkiai, su kuriais „Wix“ produkto dizaineriai susiduria kiekvieną dieną.“ D. Vyštartas taip pat yra vienas iš dizaino entuziastams skirtų renginių „Fresh“ organizatorių. „Pagrindinis mūsų tikslas – suburti bendruomenę, dalytis žiniomis ir auginti naujus profesionalus. Džiaugiamės, kad per kiek daugiau nei vienerius metus, mums pavyko surengti 5 susitikimus, per kuriuos turėjome progą išklausyti net 14 skirtingų pranešimų ir – svarbiausia – suburti kiek daugiau nei 500 dizaino entuziastų“, – pasakoja vienas iš iniciatyvos, skirtos populiarinti retas IT specialybes Lietuvoje, sumanytojų.