Štai garsus produktų dizaineris iš Naujosios Zelandijos Richardas Clarksonas sukūrė ore kabančią muzikos kolonėlę, kuri atrodo ir elgiasi kaip debesis. Tai – Bluetooth pagalba veikianti „Making Weather“ kolonėlė. Ją sukurti menininkui padėjo „Crealev“ kompanija, kuri specializuojasi levituojančių daiktų gamyboje. Šis debesis yra neįtikėtinai realistiškas – R. Clarksonui pavyko idealiai atkurti tikro danguje matomo debesies formą ir tekstūrą. Tai nieko nuostabaus, nes debesis šis menininkas kuria jau daugiau nei du metus, tačiau pirmosios šios formos kolonėlės versija kabojo ant laido. Aiškiai matomas laidas griovė tikro debesies iliuziją, todėl R. Clarksonas ieškojo išeities. Ore kybančios kolonėles nėra visiška naujovė – rinkoje siūlomas ne vienas modelis. Ši veikia panašiai kaip ir kitos. Pagrindas naudoja elektrą iš tinklo – jis turi būti visada prijungtas prie kištukinio lizdo. Tuo tarpu pats debesis naudoja įkraunamas baterijas, kurių energija naudojama ne tik muzikai leisti bei levitacijai palaikyti, bet ir audros su žaibais efektui kurti. Beje, kolonėlė laikosi ore dėl debesyje bei pagrinde esančių magnetų. Kolonėlė savo forma turi priminti pavienius dangumi plaukiančius kamuolinius debesis. Iš tikrųjų, bent jau nuotraukose, ji atrodo labai realistiškai, o įspūdį dar sustiprina keletu LED kuriamas žaibavimo efektas – šviesos efektai kuriami pagal kolonėlės grojamą muziką. Debesis nuolat juda – sukasi, spyruokliuoja aukštyn žemyn. Jis gaminamas iš poliesterio pluošto – kiekvienas gaminys yra formuojamas rankomis, todėl visi „Making Weather“ debesys bus skirtingi ir unikalūs. R. Clarksonas tikisi, kad „Making Weather“ greitai bus pasiūlytas pirkėjams. Tai yra labai moderni interjero detalė, todėl galima tikėtis, kad žmonės šia kolonėle susidomės. Bet ar įpirks? Įprastas R. Clarksono debesis, kybantis ant laido, kainuoja daugiau nei tris tūkstančius eurų, tikėtina, kad naujoji versija kainuos dar daugiau.