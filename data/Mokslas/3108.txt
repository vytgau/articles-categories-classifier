Komanda archeologų iš Egipto ir Japonijos trečiadienį iškėlė į paviršių pačią stambiausią iš visų iki šiol rastų Cheopso laidojimo valties nuolaužų. Medinė valtis, kurios ilgis – beveik 26 m, buvo rasta trijų metrų gylyje vykdant kasinėjimus netoli didžiųjų Gizos piramidžių. Valties nuolaužų, kurių amžius apie 4500 metų, pirmą kartą buvo rasta 1980 m. Nuo to laiko specialistai iškėlė į paviršių beveik 700 senovinės konstrukcijos fragmentų. Radinys buvo perkeltas į specialią restauravimo laboratoriją, pastatytą visai šalia radimvietės. Laboratorijoje palaikoma tokia pat temperatūra, kokioje valtis gulėjo po žeme. Taip siekiama išvengti senos ir trapios medienos pažeidimų. Archeologų teigimu, kai valtis bus restauruota, ji bus eksponuojama Didžiajame Egipto muziejuje, kurį numatoma atidaryti 2018 metais. Laivai ir valtys buvo neatsiejama senovės egiptiečių gyvenimo dalis. Jie buvo naudojami ne tik kaip transporto priemonės, bet ir kaip pasilinksminimų bei religinių apeigų atlikimo vietos. Dauguma faraonų buvo laidojami su valtimis, kurios, kaip tikėjo egiptiečiai, turėjo juos nugabenti į pomirtinį pasaulį.