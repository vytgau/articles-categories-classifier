Per pirmą savo oficialų pasirodymą JAV Kongrese „Facebook“ įkūrėjas ir vadovas beveik penkias valandas atsakinėjo į klausimus ir bandė slopinti audrą dėl privatumo ir saugumo klaidų šioje socialinės žiniasklaidos milžinėje, papiktinusių įstatymų leidėjus ir du milijardus tinklo vartotojų. Didėjant spaudimui dėl „Facebook“ vartotojų duomenų perdavimo vienai britų politinio konsultavimo firmai, M. Zuckerbergas dar kartą atsiprašė už istorinį pažeidimą, o paskui atsakinėjo į klausimus, kaip „Facebook“ renka ir saugo asmeninę žmonių informaciją. „Tai buvo mano klaida, ir aš atsiprašau“, – sakė M. Zuckerbergas apie nederamą 87 mln. žmonių duomenų perdavimą. „Facebook“ krizę sukėlė pranešimai, kad Didžiosios Britanijos duomenų analizės įmonė „Cambridge Analytica“, dirbusi Donaldo Trumpo 2016 metų rinkimų kampanijai, užvaldė iki 87 mln. „Facebook“ vartotojų privačius duomenis. „Facebook“ dėl to gresia tyrimai abipus Atlanto vandenyno. „Aš įkūriau „Facebook“, aš jam vadovauju ir esu atsakingas už tai, kas jame vyksta“, – senatoriams sakė M. Zuckerbergas. Jis pridūrė, kad „Facebook“ nepakankamai apsaugojo platformą ir pažymėjo: „Tai pasakytina apie netikras naujienas, užsienio kišimąsi į rinkimus ir neapykantos kalbas, taip pat vystytojus ir duomenų privatumą.“ 33 metų M. Zuckerbergas kalbėjo apie nuolatines pastangas apsiginti nuo Rusijos manipuliavimo „Facebook“ platformoje, kuriuo siekiama paveikti rinkimus JAV ir kitur. „Rusijoje esama žmonių, kurių darbas – bandyti išnaudoti mūsų sistemas ir kitas interneto sistemas, taip pat kitas sistemas, – sakė jis. – Taigi, tai yra ginklavimosi varžybos. Jie toliau tobulės, o mums taip pat reikia investuoti į tobulėjimą.“ Anksčiau M. Zuckerbergas pripažino, jog jo socialinis tinklas padarė nepakankamai, kad užkirstų kelią dezinformacijos plitimui per praėjusius JAV rinkimus. Per Senato posėdį buvo ir įtemptų, ir draugiškų apsikeitimų replikomis apie „Facebook“ saugumą, neapykantos kalbas ir kitus klausimus. Iš šimtų klausimų, kurie antradienį buvo užduoti M. Zuckerbergui, turbūt labiausiai jį sutrikdė senatoriaus Dicko Durbino klausimas, kur jis miegojo praėjusią naktį. „Ar jums būtų patogu pasidalyti su mumis viešbučio, kuriame buvot apsistojęs praėjusią naktį, pavadinimu?“ – paklausė D. Durbinas. M. Zuckerbergas žadą prarado ištisoms aštuonioms sekundėms, tada sukikeno, susiraukė ir galiausiai atsakė: „Hm... Ne.“ „Jeigu šią savaitę kam nors rašėte žinutes, ar pasidalytumėt su mumis žmonių, kuriems rašėte, vardais?“ – neatlyžo Ilinojui atstovaujantis demokratas. M. Zuckerbergas ir vėl reagavo panašiai. Paprasta D. Durbino taktika galbūt akivaizdžiausiai parodė problemos dėl to, kaip „Facebook“ tvarko savo vartotojų privačius duomenis, esmę. Atviras reglamentavimui M. Zuckerbergas sakė, kad yra atviras „Facebook“ veiklos srities reguliavimui, bet perspėjo netaikyti sudėtingų taisyklių, kurios galėtų paveikti kylančias socialinės žiniasklaidos firmas. „Galvoju, kad internetas tampa vis svarbesnis žmonių gyvenime, ir galvoju, kad mums reikia visapusiškai kalbėtis, koks būtų teisingas reguliavimas“, – Senato posėdyje sakė jis. „Reikia būti atsargiems, (kad nauja reguliavimo politika) neįtvirtintų dabartinių laiminčių kompanijų“, – pabrėžė jis. M. Zuckerbergas taip pat atskleidė, kad „Facebook“ bendradarbiauja su JAV specialiuoju prokuroru, tiriančiu Rusijos kišimąsį į 2016 metų JAV prezidento rinkimus. „Mūsų darbas su specialiuoju prokuroru yra konfidencialus. Noriu užtikrinti, kad per atvirą sesiją neatskleisčiau konfidencialių dalykų“, – sakė jis. Pasak M. Zuckerbergo, su juo asmeniškai nebuvo susisiekta ir jis konkrečiai nežino apie jokius teismo įpareigojimus pateikti „Facebook“ duomenis. „Manau, kad galėtų būti (koks nors teismo pranešimas), bet žinau, kad mes su jais dirbame“, – sakė jis. „Facebook“ vadovas, jam įprastus trikotažinius marškinėlius pakeitęs kostiumu ir kaklaraiščiu, Senate atsakinėdamas į sunkius klausimus apie „Cambridge Analytica“ skandalą atrodė nusiteikęs rimtai. „Stengėmės suprasti, kas konkrečiai įvyko su „Cambridge Analytica“, ir imamės žingsnių, siekdami užtikrinti, kad tai nepasikartotų“, – sakė jis pagal iš anksto parengtą tekstą. Tačiau keliems senatoriams atgailavimo nepakako. „Atsiprašymų turnė esame matę ir anksčiau, – M. Zuckerbergui pasakė Konektikutui atstovaujantis demokratas Richardas Blumenthalis. – Todėl mano abejonė dėl jūsų šiandienos liudijimo yra ta, kad aš neįžvelgiu, kaip galite pakeisti savo verslo modelį, jei nebus konkrečių taisyklių.“ Mokamas feisbukas? Prieš Senato posėdį prie Kongreso susirinko dešimtys protestuotojų su M. Zuckerbergo kaukėmis ir trikotažiniais marškinėliais su užrašu “#DeleteFacebook“ („ištrink feisbuką“). Sausakimšoje posėdžių salėje aktyvistai iš organizacijos „Code Pink“, kovojančios už taiką ir socialinį teisingumą, sėdėjo su didžiuliais akiniais, ant kurių buvo užrašyta „LIAUKITĖS ŠNIPINĖTI“, ir mojavo užrašais „Stabdykit korporacijų melą“. Liudijimas buvo naujas žingsnis M. Zuckerbergui, kuris „Facebook“ platformą sukūrė 2004 metais, būdamas 19metis ir tebesimokydamas Harvardo universitete. Jis šią sistemą pavertė didžiausia pasaulyje socialinių tinklų kompanija, verta daugiau kaip 450 mlrd. dolerių (364 mlrd. eurų). Atsakinėdamas į klausimus M. Zuckerbergas atmetė užuominas, kad jo socialinės tinklų milžinė, turinti daugiau kaip 2 mlrd. vartotojų visame pasaulyje, vienintelė kontroliuoja rinką. „Vidutinis amerikietis bendraudamas su draugais ir palaikydamas ryšį su žmonėmis naudojasi aštuoniomis skirtingomis programėlėmis, pradedant žinučių rašymo programėlėmis ir baigiant elektroniniu paštu“, – sakė jis. M. Zuckerbergas taip pat sakė, kad kompanija tiki reklamos remiamo verslo modeliu, bet, regis, neatmetė ir mokamos versijos galimybės. „Visuomet bus kokia nors nemokama „Facebook“ versija“, – per Senato posėdį sakė M. Zuckerbergas. Trečiadienį feisbuko vadovas turi pasirodyti JAV Atstovų Rūmuose.