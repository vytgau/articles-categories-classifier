Specialistų manymu, ši uolienų ertmė ateityje gali pasitarnauti kaip prieglauda astronautams, kurie išsilaipins Mėnulyje, skelbia leidinys „The Japan Times“. Ekspertai teigia, kad šis urvas galėjo susiformuoti maždaug prieš 3,5 mlrd. metų dėl vulkaninės veiklos. Jis yra po lavos kupolais, kurie vadinami Mariuso kalvomis. Aplink Mėnulį skriejantis dirbtinis palydovas pirmiausia pastebėjo angą, kurios skersmuo ir gylis siekė po 50 m. Tačiau ištyrus šią ertmę radijo bangomis, paaiškėjo, kad tai tėra įėjimas į ilgą lavos tunelį. Astronomai spėja, kad šis urvas gali tapti tinkama vieta nuolatinės astronautų bazės statyboms. Jis apsaugotų žmones nuo Saulės radiacijos ir kosminių spindulių.