Pavyzdžiui, trimečiai mažyliai, kasdien išgeriantys po tris puodelius karvės pieno, yra 1,5 centimetro aukštesni už bendraamžius, geriančius ne karvės pieną, rašo medicinos žurnalas „American Journal of Clinical Nutrition“, pristatydamas Toronto universiteto Šv. Mykolo ligoninės atliktą tyrimą. Tyrimo autorių vertinimu, tokio efekto priežastis - didelis baltymų kiekis karvės piene. Dvi stiklinės karvės pieno turi apie 16 g baltymų - tiek, kiek trejų metų vaikui reikia per parą. Tuo tarpu, pavyzdžiui, dvi stiklinės migdolų pieno turi keturis kartus mažiau baltymų, atitinkamai tokio amžiaus vaikas gauna tik 25 proc. baltymų paros normos. Mokslininkai pažymi, kad augimas yra svarbus vaikų sveikatos vystymosi bendrasis rodiklis, todėl karvių pienas ir iš jo pagaminti pieno produktai yra patikimas baltymų ir riebalų sveikos mitybos šaltinis. Be to, atkreipiamas dėmesys, kad piene ir pieno produktuose esančių maistinių medžiagų biologinė vertė ir jų įtaka žmogui nekinta, t.y. pieno sudedamųjų dalių biologinė reikšmė išlieka tokia pati visuose pieno produktuose. Atskiruose pieno produktuose skiriasi tik sudedamųjų dalių santykiai. Grietinėje, svieste, grietinėlėje didesnę biologinę reikšmę turi pieno riebalai. Varškėje ir fermentiniuose sūriuose didesnė baltymų reikšmė. Moksliniai tyrimai liudija, kad pieno produktai, kurių sudėtyje yra apie 200 organizmui svarbių maisto medžiagų ir vitaminų, yra būtini augančiam vaikui. Kalcis reikalingas tvirtiems kaulams formuotis, baltymai - augimui ir raidai, cinkas - svarbus smegenų funkcijoms, vitaminas A - užtikrina sveiką regėjimą, o riebalai yra ne tik svarbus kalorijų šaltinis, bet jie būtini kai kurių vitaminų įsisavinimui bei smegenų ir nervų normaliai sistemai vystytis.