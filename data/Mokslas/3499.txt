Šokolado pakuotėms kurti buvo pasirinkti ne rinkos profesionalai, o nepatyrę, bet perspektyvūs Kauno technologijos universiteto (KTU) studentai iš Mechanikos inžinerijos ir dizaino (MIDF) bei Ekonomikos ir verslo (EVF) fakultetų. Iš viso įvairiose kūrybinėse veiklose dalyvavo apie 50 universiteto studentų, pranešė universitetas. Fotografijose – studentų artimieji KTU EVF lektorius ir „Choco Group“ vadovas Vytautas Stankevičius pasakoja, kad pakuotėms žmonių nuotraukos buvo parinktos pagal jų emocijas veiduose, geriausiai atspindėjusias skirtingus šokoladų skonius. „Norėjome, kad vartotojui pakuotės perteikiama emocija asocijuotųsi su jausmais, kuriuos jis patirs, skanaudamas konkretų šokoladą, – teigė KTU dėstantis verslininkas. – Atskiras emocijas šokolado pakuotėms fotografavome iš labai arti, kad šios būtų pastebimos net fotografuojamo žmogaus akyse.“ Ant „Charming“ šokolado pakuočių atsidūrę žmonės – projekte dalyvavusių studentų parinkti veidai. Pavyzdžiui, mažasis berniukas, besipuikuojantis ant pieniško šokolado pakuotės – vienos iš KTU studenčių brolis, o vyriškis su akiniais – vienos iš studenčių tėtis. Fotosesijoje dalyvavo ir studenčių draugė, taip pat - V. Stankevičiaus krikštaduktė. Kaip įkalbėjo Paklausus, ar sunku buvo įkalbėti artimuosius fotografuotis, Š. Baltramonaitytė ir L. Baločkaitė teigia, kad tai pavyko lengvai, nes jie visada stengiasi palaikyti idėjas ir padėti kuo tik gali. „Fotosesijos tiek mums, tiek mūsų artimiesiems bei draugams, kurie atsidūrė ant šokolado pakuočių, tikrai nepriminė sunkaus darbo. Priešingai – tai buvo smagus laiko praleidimas kartu, bandant išgauti aptartas emocijas, juokiantis iš nepavykusių kadrų, aptariant „pagautus“ šarmingus žvilgsnius“, – pasakojo L. Baločkaitė. Medijų inžineriją studijuojančios merginos nuomone, tai, jog aplinka bei fotografės buvo pažįstamos, o procesas labiau priminė žaidimą, nuteikė patogiai ir leido atsipalaiduoti. „Fotografuoti mažąjį Šarūnės brolį buvo netikėtai lengva. Nors Dovydas prieš objektyvą tiek daug laiko iki šiol nebuvo praleidęs, tačiau berniukui užteko šokoladinio kremo indelio ir kadras po kadro jis mums dovanojo mieliausias šypsenas ir akių kontaktą, kokio ieškojome“, – džiaugėsi L. Baločkaitė. Studentės pasakoja, kad Šarūnės tėčiui Aidui nufotografuoti teko skirti daugiau laiko. Merginos mokė juodojo šokolado „modelį“ pamiršti objektyvą ir pernelyg įtemptai negalvoti apie siekiamą išgauti emociją. „Visas procesas buvo smagus ir rezultatyvus – galutinius kadrus teko išsirinkti iš ne vieno šimto nuotraukų. Šiandien visi fotosesijos dalyviai džiaugiasi, turėdami šokoladus su savo portretais, o jų veidus atpažinę artimieji ir draugai negaili komplimentų“, – sakė L. Baločkaitė.  Studentus nori įtraukti kuo anksčiau V. Stankevičiaus nuomone, studentus į įvairius verslo procesus reikia įtraukti kuo anksčiau. „Kuriant naujojo šokolado pakuotes, dirbome su trečiakursiais, kurie dar neturi nuolatinio darbo ir visą dėmesį skiria mokslui. Džiaugėmės kūrybiniu procesu, o jaunų studentų užsidegimas motyvavo mus pačius“, - sakė jis. Bendri projektai su studentais yra erdvė būsimojo darbuotojo išbandymui praktikoje ir vienas geriausių būdų atsirinkti naują komandos narį, pamatyti tikrąsias jo galimybes ir gebėjimus. „Jeigu verslininkas nėra pernelyg motyvuotas ir nesitiki, kad bendru darbu su studentais gali išspręsti jam pačiam aktualias problemas, šie projektai pasmerkti nesėkmei. Tik pasiruošęs rizikuoti ir asmeniškai idėja tikintis verslininkas, gali motyvuoti studentus prisijungti darbui ir palaikyti jų iniciatyvą iki norimo rezultato sukūrimo“, – sakė V. Stankevičius. Emocijų perteikimo idėja šokolado pakuotėms kilo Medijų inžineriją MIDF studijuojančioms Laurai Baločkaitei ir Šarūnei Baltramonaitytei. „Tai ne šiaip eilinis atsiskaitymas universitete, už kurį gaunamas pažymys. Tai – tikras įsipareigojimas, tikras produktas ir tikras užsakymas. Dalyvaudamas tokioje veikloje jauti kur kas didesnę atsakomybę, nei atlikdamas namų darbų užduotis, kurias paskiria dėstytojas“, - sakė Š. Baltramonaitytė. Kol MIDF studentės kūrė ir puoselėjo pakuočių idėją, EVF marketingą ir vadybą studijuojantys jaunuoliai sistemino informaciją, semestro metu atliko rinkos tyrimą.