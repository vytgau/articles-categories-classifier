Pasak Lietuvos banko valdybos nario Mariaus Jurgilo, kalbant apie šį sektorių svarbu pasirūpinti, kad jam plėtotis būtų mažiau kliūčių, būtų užtikrinamas vieningas licencijavimas Europos Sąjungos mastu. Į šią asociaciją planuojama priimti ir bankų atstovus, šiuo metu sprendimus priimant dalyvauja Lietuvos bankų asociacija, taip pat vienas narių yra „Nordea", o laukiančiųjų „sąraše" bankų yra ir daugiau. Asociacijos „Infobalt“ prezidentas ir „Tieto Lietuva“ vadovas Tomas Vitkus kalbėjo, kad dabar svarbu galvoti ne tik apie tai, kaip į Lietuvą bus pritraukiamas kapitalas, bet ir apie tai, kaip į Lietuvą paskatinti atvykti protus. Jis prognozavo, kad artimiausią penkmetį didžiausi technologiniai virsmai laukia bankų – vyks sparti tradicinių bankų paslaugų skaitmenizacija ir pozicijos rinkoje gali būti persidalijamos, nes vis didesnę jos dalį pasiima ateinantys startuoliai „Fintech“ srityje. „Tie bankai, kurie įsileis įnovacijas ir bus atviri partnerystei su „Fintech“ kompanijomis, ilgalaikėje perspektyvoje laimės. Prisiminkime, kad būtent bankai buvo internetinės revoliucijos Lietuvoje pradininkai ir paskatino inovacijų proveržį finansų sektoriuje su sėkminga elektroninės bankininkystės plėtra. Manau, kad taip pat sėkmingai bankai galėtų būti lyderiais ir Fintech judėjime – tapti pažangos vėliavnešiais, vedančiais visą finansų sektorių į priekį“, - kalbėjo T. Vitkus. Paklaustas, kas yra pagrindiniu technologiniu iššūkiu perkeliant finansų įstaigų veiklą į virtualią erdvę, jis įvardijo saugumą bei duomenų apsaugą. „Bet mes turime eksperimentuoti, bandyti, o iš klaidų mokytis. Kai mes žiūrime į naujas technologijas, jų didžiausias iššūkis, kad nėra garantuotų atsakymų, jų rizika turi būti suvokiama, vertinama, bet priimama. Jeigu mes su technologijomis nerizikuosime, nėra ateities, mes turime rizikuoti. Ir versle mes riziką suprantame, kartais bandome rizikuoti, kartais pavyksta, kartais nepavyksta, kam labai nepavyksta, jie bankrutuoja", - vaizdžiai kalbėjo jis. T. Viktus sako, kad ir viešajame sektoriuje reikėtų daugiau eksperimentinių projektų, kurios leistų eksperimentuoti su technologijomis. „Siekiame „Fintech" lyderystės Baltijos ir Šiaurės šalių regione. Šis Lietuvos ambicingas siekis jau yra girdimas, į jį reaguojama. Ir tam, kad pritrauktume investuotojus bei investicijas „Fintech" kompanijoms kurtis mūsų šalyje, jau esame sukūrę įvairių paskatų, palankią teisinę aplinką, patrauklius sprendimus įvairiuose plėtros etapų lygiuose. Taip pat privalome tinkamai išnaudoti visus turimus privalumus: gerą infrastruktūrą, talentingus žmones, šalies vietą pasaulio žemėlapyje“, – teigė finansų ministras Vilius Šapoka.