Aukštakulniai skruzdėlei buvo sukurti specialiai Miunchene vykusiai lazerių ir fotonikos „Laser World of Photonics“ parodai, kad jos lankytojai lengviau galėtų suvokti, kokio dydžio darbus įmonė atlieka. Deja, batelius avinčios skruzdės nuotrauka nebuvo padaryta, nes parodos lankytojai ją galėjo apžiūrėti per mikroskopą. Tačiau keleta batelių nuotraukų yra. „Mūsų daiktai labai maži, tad fotografavimas labai sudėtingas“, - pasakojo „Femtika“ direktorius Vidmantas Šakalys. Tačiau šis iliustratyvus darbas – vienas iš daugelio įmonės darbų. „Daug užsakymų iš konkurencingos ir technologiškai labai pažangios Japonijos rinkos patvirtina, kad einame teisingu keliu. Esame ateities technologijų kūrėjai ir didžiuojamės prisidedami garsinant Lietuvos vardą“, - kalbėjo jis. Bendrovė kuria technologijas ir įrankius skirtus gaminti ypatingai mažus funkcinius mikro-darinius. Tokie dariniai yra naudojami medicinos, elektronikos, tiksliosios mechanikos technologijų srityse. Šiuo metu bendrovė baigia kurti savo pagrindinį produktą pavadintą „Nanofabriku“. „Įrenginys skirtas labai mažų mikrostruktūrų gaminimui tyrimų laboratorijose ir pramonės įmonėse. Planuojama šį įrenginį pademonstruoti birželį vykstančioje didelėje lazerinių technologijų parodoje Miunchene“, - komentavo V. Šakalys. Įdomu, kad „Femtika“ buvo įkurta po to, kai į JAV nuvyko ir su Kolumbijos Universiteto Medicinos Centro (KUMC) atstovais susitiko Vilniaus Universiteto profesorius Dr. Roaldas Gadonas ir tuometinis ūkio viceministras Dr. Mindaugas Petrauskas. Bekalbant apie KUMC kuriamą biologinį širdies stimuliatorių gimė idėja verslui. KUMC specialistai planavo į širdį suleisti tam tikrą kiekį kamieninių ląstelių, kurios generuodamos elektrinius impulsus būdu palaikytų širdies plakimą. Problema buvo ta, kad kamieninės ląstelės yra linkusios migruoti organizme ir palaipsniui kuriami impulsai slopsta. Buvo iškeltas klausimas, ar nebūtų galima padaryti specialių karkasą, kuris sustabdytų kamieninių ląstelių migravimą, tačiau vis tiek leistų joms tarpusavyje bendrauti. Iškeltas iššūkis tikrai sudėtingas – reikėjo pagaminti karkasą su kontroliuojamo ir ypač mažo dydžio skylutėmis: nuo vieno iki penkių mikronų. Tai tapo „Femtikos“ pradžia. „Mes esame atlikę visus tyrimus, kurie buvo numatyti mums, kaip projekto partneriui. Pagaminome reikalingas struktūras, išbandėme jų veikimą su ląstelėmis laboratorijos sąlygomis. Projekto užsakovai šiuo metu dirba su bandymais gyvuose organizmuose, bandymai atliekami su triušiais. Kuriant medicinines naujoves laukia ilgas kelias tikrinant naudojamų medžiagų suderinamumą gyvuose organuose, jų parinkimą taip, kad nesukeltų organizmo atmetimo reakcijos“, - paaiškino V. Šakalys. Įmonė buvo įkurta 2013 m., šiuo metu joje dirba 12 darbuotojų. Bendrovė plėtoja lazerines hibridinio mikrofabrikavimo technologijas 3D nanostruktūrų gamybai.