Problema atsiranda dėl gana paprastos priežasties: po to, kai buvo nutraukta „Apollo“ programa 1970-aisiais, astronautai nebepakildavo taip aukštai į kosmosą ir, esant nenumatytai situacijai, iš dabartinės Tarptautinės kosmoso stoties atgal į Žemę galėtų grįžti per keletą valandų. Tačiau planuojant tolimesnes keliones jiems reikės gerokai daugiau laiko grįžti į Žemę, todėl ieškoma sprendimų, kaip užtikrinti bazinius žmonių poreikius. Vienas analizuojamų atvejų: kaip užtikrinti būtinuosius astronauto poreikius, jei jis gelbėdamasis apsivelka skafandrą, kuris gali užtikrinti reikiamą deguonies, vandens ir maisto poreikį 6 dienoms. Ruošiami naujieji skafandrai nebebus tokie masyvūs kaip jų pirmtakai, todėl sprendžiama, ką daryti su žmogaus poreikiu eiti į tualetą. Dabar astronautai, jei jiems reikia ilgesnį laiką vilkėti skafandrą, naudoja specialias sauskelnes, ir tai puikiai tinkantis sprendimas ne ilgesniam nei 12 valandų laikotarpiui. Visgi, šis sprendimas netinka, kai kalbama apie būtinybę skafandrą vilkėti ilgiau, nes galimos ne tik bakterinės infekcijos, bet ir sepsis. Ieškodami sprendimo, NASA atstovai kreipėsi į visuomenę prašydami padėti rasti sprendimą, ir pabrėžė, kad galiausiai jis, kaip ir daugelis NASA kurtų technologijų, gali būti pritaikomas Žemėje, pavyzdžiui, padedant pašalinti atliekas iš sunkiai sergančių pacientų lovų. Geroji žinia ta, kad sprendimas, ko gero, jau yra rastas. Tiesa, jo ieškant NASA atstovams teko peržiūrėti daugiau nei 5 tūkst. idėjų, pateiktų iš 20 tūkst. susidomėjusiųjų problema, rašo iflscience.com. Sprendimą, sudominusį NASA atstovus, pasiūlė šeimos gydytojas ir chirurgas Thatceris Cardonas, kuriam buvo įteikta 15 tūkst. JAV dol. (14,11 tūkst. eur) premija už jo pamąstymus. Įkvėptas chirurginių technologijų, T. Cardonas sukūrė nedidelę, dviejų veiksmų oro kamerą, kuri būtų tvirtinama prie konkretaus astronauto. Prie jos pridedamos specialios kelnaitės ir ištraukimo vamzdeliai, kurie tvirtinami prie skafandro. Per šiuos vamzdelius į kosmoso vakuumą ir yra pašalinamos atliekos, kurie šalinant specialiai išsiplėčia. Kai šalinimo procesas baigiasi, vamzdeliai vėl yra suspaudžiami ir oro kamera užsidaro. Šis sprendimas patvarus, veikia mikrosvarumo būsenoje, ir yra pritaikomas tiek vyrams, tiek moterims. Štai, kaip problemą paaiškino ir sprendimo paprašė NASA: 