„Naujai įrangai įsigyti Lietuvos gyventojai šiuo metu skiria daugiau lėšų nei bet kada iki šiol. Populiarėjant brangesniems įrenginiams, auga tendencija už įsigyjamas technologijas mokėti dalimis. Technologijos tobulėja taip sparčiai, jog pirkti nepažangius įrenginius tiesiog neapsimoka. Pavyzdžiui, televizorių klientai keičia vidutiniškai kas 5–6 metus. Todėl šiandien įsigydami brangesnius įrenginius jie perka ateities technologiją ir taip užsitikrina, kad geriausia TV žiūrėjimo patirtimi galės mėgautis ir ateityje“, – sako „Teo“ ir „Omnitel“ privačių klientų padalinio vadovas Norbertas Žioba. Itin ryškus pokytis per metus įvyko televizorių rinkoje – labai išaugo didesnės įstrižainės, didžiausios raiškos televizorių paklausa. „Teo“ ir „Omnitel“ duomenimis, paskutinį šių metų ketvirtį pirmą kartą itin didelės raiškos „Ultra HD (4K)“ televizorių buvo nupirkta daugiau nei mažesnės raiškos „Full HD“ televizorių. Labiausiai augo 50 colių įstrižainės ir didesnių televizorių paklausa. „Matome tendenciją, kad senus televizorius į naujus keičiantys mūsų klientai beveik visais atvejais renkasi didesnių įstrižainių ekranus, leidžiančius žiūrėti itin aukštos kokybės vaizdo turinį. Nors Lietuvoje vis dar vyrauja 22–43 colių įstrižainės televizoriai, pagal įsigyjamų televizorių įstrižainių dydį vejamės Skandinavijos šalis, kur šiuo metu populiariausi 50 colių įstrižainės ir didesni televizoriai“, – pastebi N. Žioba. „Ultra HD“ raiškos televizorių populiarumą lemia sparčiai auganti itin didelės (4K) raiškos turinio pasiūla. Tokios kokybės vaizdo turinį galima populiariausiose internetinių transliacijų platformose, tokiose kaip „YouTube“ ir „Netflix“. Tokią raišką jau palaiko ir naujos žaidimų konsolės, o 4K raiškos vaizdus fiksuoja naujausi išmanieji telefonai. Be to, naudojami inovatyvūs vaizdo konversijos sprendimai „Ultra HD“ televizoriams leidžia kur kas geriau atkurti ir mažesnės raiškos vaizdus nei tai gali padaryti įprasti televizoriai. Dauguma Lietuvos gyventojų mobilų telefoną keičia bent kartą per dvejus metus, rodo GfK atlikta pirkėjų apklausa. 70 proc. apklaustųjų naujam telefonui įsigyti yra pasiryžę skirti 200 eurų ir daugiau. Į klausimą, dėl kokių priežasčių dažniausiai keičia telefoną, beveik pusė atsakė dėl noro turėti telefoną su geresnėmis savybėmis, 36 proc. telefoną ryžtasi keisti dėl naujų galimybių, kurių neturėjo prieš tai turėtas įrenginys. Renkantis telefoną, daugiausiai dėmesio skiriama spartai, baterijos veikimo laikui bei kameros kokybei, mažiau aktualūs veiksniai yra gamintojas, įrenginio spalva ar telefono priedai. Prieš įsigydami naują telefoną, daugiausia apklaustųjų informacijos apie jį ieško per „Google“ paiešką, antras pagal populiarumą pasirinkimas – „Omnitel“ internetinis puslapis.