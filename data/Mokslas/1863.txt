Pirmasis sulaikytasis į Vilniaus miesto apylinkės teismą atvestas šiek tiek po 11 valandos, kartu atėjo jo advokatas Saulius Juzukonis, netrukus ir prokuroras Redas Savickas. Prokuroras nurodė, kad abu įtariamieji yra su kaukėmis, nes taip nusprendė. Pasak prokuroro, sunkiausias kaltinimas visiems trims įtariamiesiems yra „dėl turto prievartavimo veikiant organizuotoje grupėje dėl didelės vertės turto“, taip pat yra pareikšta įtarimų dėl neteisėto duomenų apie žmonių privatų gyvenimą rinkimo, neteisėto jungimosi prie informacinių sistemų. Pasak R. Savicko, nukentėjusiais pripažinti fiziniai asmenys, visi nukentėjusieji – Lietuvoje. IT specialistas suimtas 2 mėnesiams  Pirmajam sulaikytajam, informacinių technologijų specialistui, įtarimai buvo pareikšti ketvirtadienį, jį prašoma suimti 3 mėnesiams. Įtariamasis IT specialistas vykdo individualią veiklą. Įtariamojo IT specialisto advokatas mano, kad penktadienį bus prašoma dviejų įtariamųjų suėmimo. Du iš trijų įtariamųjų davė parodymus. Visi įtariamieji yra vyrai. „Įtarimas jam buvo įteiktas vakar ir savo pozicijos (ar pripažįsta pareikštus įtarimus - aut. past.) jis neišsakė, pasinaudojo teise parodymų neduoti, nes nori susipažinti su visu turiniu, o jis šiuo atveju yra nemažas", - kalbėjo advokatas. Sulaikytasis buvo apsirengęs garsių prekės ženklų drabužiais ir batais: Hugo Boss ir Luis Vuitton. Vilniaus miesto apylinkės teismo teisėja Regina Gudienė leido įtariamąjį suimti 2 mėnesiams, nes padarytas sunkus nusikaltimas, jis gali bėgti ir slėptis. „Teismas įvertino tai, kad nusikaltimai buvo daromi naudojant konspiracijos priemones iki pat įtariamųjų sulaikymo. Iki įtarimų pareiškimo gal ir nebuvo tikimybės, kad jie pabėgs ir pasislėps, tačiau pareiškus įtarimus, kad padarytas sunkus nusikaltimas, pasislėpimo tikimybė išaugo, tapo reali, dėl to teismas skyrė suėmimą, tuo pagrindu, kad įtariamasis gali pasislėpti nuo ikiteisminio tyrimo, pareigūnų ir teismo“, - sakė teisėja R. Gudienė. Ji pabrėžė, kad teismas nesutiko su nuomone, kad gali būti skiriamos švelnesnės kardomosios priemonės. „Tai – elektroninio stebėjimo prietaiso dėvėjimas ar užstatas 10 tūkst. eurų, kurį pasiūlė įtariamasis ir jo gynėjas, nes nusikaltimai galimai buvo daromi naudojant informacines technologines priemones iki pat įtariamųjų sulaikymo, todėl teismas mano, kad šios švelnesnės kardomosios priemonės neužtikrins ir neužkardys galimų naujų nusikaltimų“, - komentavo R. Gudienė. Įtariamąjį leista suimti 2 mėnesiams, kad, teismo nuomone, jo laisvė nebūtų varžoma ilgiau, nei to reikalauja proceso tikslai. Ikiteisminio tyrimo metu įtariamieji gali būti laikomi suimtais iki 18 mėnesio, tačiau turi būti kreipiamasi dėl suėmimo termino pratęsimo. Antrasis įtariamasis, manoma, yra gydytojas Antrasis įtariamasis buvo atvestas į teismą šiek tiek po 13 val. Manoma, kad antrasis įtariamasis yra medicinos srities darbuotojas, gydytojas. Jį prokuroras prašė suimti 2 mėnesiams, tokiam terminui jį ir leista suimti, vadovaujantis pagrindiniu motyvu, kad jis gali bėgti ir slėptis. Paklaustas, ar yra gydytoju ir ar su įtarimais sutinka, jis nieko nekomentavo. Nieko nekomentavo ir jo advokatas Augustinas Vaičiūnas. DELFI primena, kad pradėtas tyrimas dėl turto prievartavimo ir duomenų vagystės. Skelbiama, kad įtariamieji sulaikyti Lietuvoje, jie yra 31, 32 ir 33 metų, jie sulaikyti „iš esmės, Kaune". Asmenys sulaikyti trečiadienį, po sėkmingai atliktų kratų. Jiems kvalifikuojami trys Baudžiamojo kodekso straipsniai, kurių vienas vertinamas kaip sunkus nusikaltimas ir už jį gresia laisvės atėmimo bausmė iki 10 metų. Trečiasis įtariamasis nesuimtas Trečiajam įtariamajam skirta kita kardomoji priemonė: pasižadėjimas neišvykti iš šalies ir nuolatinis registravimasis policijoje. Jis paleistas penktadienį ryte.  Ketvirtadienį Policijos departamente vyko spaudos konferencija, naujieną pranešė generalinio komisaro pavaduotojas Edvardas Šileris ir generalinio prokuroro pavaduotojas Žydrūnas Radišauskas. „Garsus ikiteisminis tyrimas, kuris buvo pradėtas Kaune dėl turto prievartavimo, asmens duomenų ir elektroninių duomenų vagysčių, vėliau perimtas į Kriminalinės policijos biurą ir Generalinę prokuratūrą, vakar buvo sulaikyti 3 įtariamieji. Mes esame tikri, kad šie asmenys prisidėjo pavagiant šiuos duomenis ir prievartaujant turtą iš Lietuvos ir užsienio gyventojų", - kalbėjo E. Šileris. „Noriu pasidžiaugti greitu, kokybišku ir ypač rezultatyviu darbu policijos ir prokuratūros per pakankamai trumpą laiką, kaip leidžia manyti surinkti duomenys, veika - atskleista, asmenys sulaikyti", - sakė Ž. Radišauskas. Dalis sulaikytų asmenų tarpusavyje pažįstami, jie visi - Lietuvos piliečiai, tarp sulaikytųjų yra ir programišių. „Kai kurie jų turi labai geras informacinių technologijų žinias, sugebėjo pavogti tuos duomenis, o paskui organizavo būtent tokiu būdu turto prievartavimą, pinigų prašymą iš kiekvieno žmogaus", - paaiškino E. Šileris. Jis atkreipė dėmesį į tai, kad nusikalstamos veikos organizatoriai reikalaudami išpirkos naudojo turimus duomenis ir jų kainą vertino pagal tai, ar pavogta informacija buvo jautri, ar ją galima kuo neetiškiau panaudoti. Manoma, kad žmonės mokėdami išpirkas sumokėjo šimtus eurų. Įspėjama, kad dabar gali padaugėti sukčių, kurie spekuliuodami teisėsaugos paskelbtomis žiniomis, dar prašys pinigų, tai jau buvo ne kartą daroma. Todėl prašoma apie bet kokius panašius mėginimus gauti pinigų pranešti policijai, nes tai padėtų tyrimui. DELFI skelbė, kad į klinikos „Grožio chirurgija“ duomenų bazes įsilaužus programišiams buvo pasisavinti daugiau nei 24 tūkst. klientų asmens duomenys, dalis jų - paviešinti. Po įsilaužimo į „Grožio chirurgijos“ duomenų bazes iš klinikos bei jos klientų buvo reikalaujama išpirkų už jų asmens duomenis, jie buvo šantažuojami.