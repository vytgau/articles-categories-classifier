„Mums tenka atsakomybė apsaugoti jūsų duomenis, ir jeigu negalėsime to padaryti, tuomet nenusipelnėme jums tarnauti. Gera naujiena yra ta, kad svarbiausių priemonių, kad tokia situacija nepasikartotų, imtasi jau prieš keletą metų. Tačiau mes padarėme klaidų, mes turime dar daug ką nuveikti ir judėti pirmyn“, – rašė M. Zuckerbergas savo „Facebook“ paskyroje, pirmąkart komentuodamas vienos Didžiosios Britanijos bendrovės vykdytą netinkamą „Facebook“ vartotojų duomenų rinkimą. M. Zuckerbergas paskelbė naujų priemonių, turinčių pažaboti duomenų nutekinimą IT produktų kūrėjams ir trečiųjų šalių programėlėms, taip pat suteikti vartotojams daugiau galimybių valdyti savo informaciją specialia įrankių juosta. „Visų pirma mes ištirsime visas programėles, kurios turėjo prieigą prie didelio informacijos kiekio dar prieš pakeitimus 2014 metais, kai mes labai sumažinome prieigą prie duomenų. Peržiūrėsime visas įtartinas programėles ir pašalinsime tas, kurios bus netinkamos. Jei rasime programėlių ar svetainių, kurios netinkamai naudojo asmeninius naudotojų duomenis, mes pašalinsime jas ir perspėsime visus, kurie galėtų būti paveikti tų programėlių. Antra, mes apribosime svetainių ir programėlių prieigą prie duomenų, kad išvengtume piktnaudžiavimo jais. Pavyzdžiui, jūsų duomenys bus nebepasiekiami toms programėlėms, kurių jūs nenaudojote tris mėnesius. Sumažinsime informacijos kiekį, kuris buvo prieinamas, jei jūs prie svetainės ar programėlės jungiatės per „Facebook“. Nuo šiol bus matomas tik jūsų vardas, nuotrauka ir elektroninio pašto adresas. Daugiau pakeitimų laukia artimiausiomis dienomis. Trečias dalykas, mes norime, kad jūs suprastumėte, kurioms programėlėms leidžiate naudoti jūsų duomenis. Tai jau yra matoma „Nustatymuose“, bet artimiausiu metu norime padaryti tai dar labiau matoma. Tai, kas nutiko su „Cambridge Analytica“, nebeturėtų nutikti su dabar veikiančiomis programėlėmis, bet tai nekeičia fakto. Mes pasimokysime iš šios situacijos ir pasirūpinsime mūsų bendruomenės saugumu“, – savo paskyroje rašė M. Zuckerbergas.  „Tai buvo didelis pasitikėjimo pažeidimas, ir iš tikrųjų gailiuosi, jog taip nutiko, – M. Zuckerbergas sakė duodamas interviu televizijai CNN. – Dabar mūsų atsakomybė – pasirūpinti, kad taip nebenutiktų.“ M. Zuckerbergas sakė liudysiantis JAV Kongresui, jeigu bus nuspręsta, kad jis yra asmuo, iš „Facebook“ darbuotojų geriausiai galintis atsakyti į įstatymų leidėjų klausimus. Jis taip pat teigė nesantis nusistatęs prieš interneto milžinių, tokių kaip jo sukurtas socialinis tinklas, reguliavimą. „Iš tikrųjų nesu tikras, kodėl neturėtume būti reguliuojami“, – sakė CNN vienas iš „Facebook“ įkūrėjų ir kompanijos vadovas. „Technologijos yra vis svarbesnė krypti pasaulyje; veikiau kyla klausimas dėl tinkamo reguliavimo, o ne dėl to, ar turėtų būti reguliuojama“, – pridūrė M. Zuckerbergas. Pasak jo, nuo 2014 metų yra įvestos priemonės, turinčios apsaugoti nuo piktnaudžiavimo, panašaus į išaiškėjusį praeitą savaitgalį, tačiau reikia socialinis tinklas padidintų pastangas ir nuveiktų daugiau. Šis skandalas įsiplieskė, kai buvo paviešinta medžiaga, rodanti, jog Britanijos duomenų analizės įmonė „Cambridge Analytica“ (CA), sugebėjo sukurti 50 mln. „Facebook“ vartotojų psichologinius profilius, pasitelkusi psichologinį portretą kuriančią programėlę. Tyrėjo Aleksandro Kogano sukurtą programėlė, kurią parsisiuntė 270 tūkst. žmonių, rinko duomenis ne vien apie feisbuko vartotojus, bet ir apie jų draugus, negavus sutikimo, nes tuo metu galiojusios „Facebook“ taisyklės tai leido. „Facebook“ nurodė praeitą savaitę sužinojęs, kad CA galbūt neištrynė surinktų duomenų, nors analitikų bendrovė teigė priešingai. „Mums nederėjo pasitikėti „Cambridge Analytica“ patvirtinimu, ir šios klaidos nebekartosime“, – pabrėžė M. Zuckerbergas. Dabar „Facebook“ tikrina, kokius duomenis gali gauti kiekviena iš šio socialinio tinklo programėlių. Kalifornijoje įsikūrusios bendrovės generalinis direktorius sakė, kad kilus bet kokių įtarimų bus atliekami išsamūs tyrimai. „Pažeistas pasitikėjimas“ „Tai buvo pasitikėjimo pažeidimas tarp Kogano, „Cambridge Analytica“ ir „Facebook“, – M. Zuckerbergas rašė savo feisbuko žinutėje. „Tačiau taip pat buvo pažeistas pasitikėjimas tarp „Facebook“ ir žmonių, besidalijančių su mumis duomenimis ir besitikinčių, kad juos apsaugosime, – pridūrė kompanijos vadovas. – Turime tai ištaisyti.“ Atskirame interviu dienraščiui „The New York Times“ M. Zuckerbergas sakė, kad net jeigu „Facebook“ įgyvendins savo planus apriboti prieigą prieš duomenų, „vis tiek išlieka ši problema: ar dar esama kitų „Cambridge Analytica“ arba kitų Koganų, kurie, kai platforma anksčiau veikė tam tikru būdu, (galėjo naudoti) kokias nors programėles, galėjusias gauti prieigą prie didesnio kiekio informacijos, ir potencialiai ją parduoti, mums nežinant.“ Jis pridūrė, kad po 2016 metais vykusių JAV prezidento rinkimų „Facebook“ ėmėsi priemonių, kad kitų šalių vyriausybėms taptų sunkiau kištis į rinkimus. Tačiau M. Zuckerbergas pažymėjo, kad „mums reikia užtikrinti, kad būsime pasiruošę“ prieš lapkritį vyksiančius JAV kadencijos vidurio rinkimus, nes Rusija ir kitos valstybės gali mėginti kištis įmantresniais būdais. M. Zuckerbergo atsiprašymas nuskambėjo kitą dieną po skaudžių kaltinimų didžiausiam pasaulyje socialiniam tinklui ir abipus Atlanto vandenyno garsėjant raginimams ištirsi šią padėtį. Vienoje dirbantis aktyvistas Maxas Schremsas, anksčiau pateikęs Europos teismams ieškinių dėl internete laikomų duomenų apsaugos, sakė naujienų agentūrai AFP, kad 2011 metais buvo kreipęsis į Airijos duomenų apsaugos valdybą dėl kontroversiškų informacijos rinkimo metodų. M. Schremsas taip pat prisiminė, kad kitais metais susitiko su „Facebook“ atstovais aptarti problemų, susijusių su vartotojų duomenis siurbiančiomis programėlėmis. „Jie nedviprasmiškai sakė manantys, kad naudodamasis platforma sutinki, kad gali susiklostyti padėtis, jog kito žmonės gali įdiegti programėlę ir rinkti jūsų duomenis“, – aiškino M. Schremsas. JAV televizija „ABC News“ pranešė, kad specialusis prokuroras Robertas Muelleris, vadovaujantis tyrimui dėl Rusijos kišimosi į 2016-ųjų rinkimus, domisi „Cambridge Analytica“ vaidmeniu D. Trumpo kampanijoje. Britų bendrovė tvirtino nenaudojusi „Facebook“ duomenų per D. Trumpo kampaniją, bet dabar jau atleistas jos vadovas slaptuose įrašuose girdimas besigiriantis, kad jo kompanija palaikė glaudžius ryšius su respublikonų kandidatu. Britanija: „Facebook“ pastangų išspręsti problemas nepakanka Kompanijos „Facebook“ vadovo Marko Zuckerbergo planų išspręsti socialinių tinklų milžinės problemas, vystantis skandalui dėl milijonų vartotojų duomenų neteisėto perdavimo, nepakanka, ketvirtadienį pareiškė Didžiosios Britanijos kultūros sekretorius. Britanijos kultūros ir skaitmeninių technologijų sekretorius Mattas Hancockas sakė, kad tokioms kompanijoms kaip „Facebook“ neturėtų būti leista nustatyti savo duomenų privatumo taisykles. „Zuckerbergas atsiprašė ir sakė, kad žada įvesti pokyčių, bet jei atvirai, nemanau, kad tų pokyčių pakanka“, – sakė jis radijui BBC. „Kompanijai neturėtų būti leista spręsti, koks yra tinkamas balansas tarp privatumo ir inovacijų ir duomenų panaudojimo; šias taisykles turėtų nustatyti visa visuomenė ir parlamentas“, – pridūrė M. Hancockas. „Laikomės tokio požiūrio: didelės technologijų kompanijos turi paklusti įstatymams ir mes juos griežtiname“, – pabrėžė jis. M. Zuckerbergas trečiadienį pažadėjo „padidinti“ pastangas, kad būtų išspręstos socialinių tinklų milžinės problemos, ir paskelbė naujų priemonių, turinčių pažaboti duomenų nutekinimą IT produktų kūrėjams ir trečiųjų šalių programėlėms, taip pat suteikti vartotojams daugiau galimybių valdyti savo informaciją specialia įrankių juosta. Kilus šiam skandalui buvo nušalintas „Cambridge Analytica“ vadovas, o „Facebook“ rinkos vertė nuo šios savaitės pradžios smuko 60 mlrd. JAV dolerių (48 mlrd. eurų), skelbia „Bloomberg“. „Facebook“ produkto vadovas Chrisas Coxas sakė, kad jo kompanija atsidūrė „itin rimtoje“ situacijoje. #IštrinkFeisbuką Duomenų naudojimo skandalas didina spaudimą „Facebook“, jau iš anksčiau griežtai kritikuojamam, kad per JAV prezidento rinkimus šis socialinis tinklas buvo tapęs parankia platforma melagingoms naujienoms skelbti. Pastarosiomis dienomis stiprėjo judėjimas, raginantis vartotojus pasitraukti iš „Facebook“, taip pat buvo pateikta virtinė ieškinių, kurie gali būti apjungti į kolektyvinius ieškinius ir brangiai kainuoti kompanijai. Tarp garsenybių, paskelbusių, kad atsisako feisbuko, buvo susirašinėjimo sistemos „WhatsApp“ vienas iš įkūrėjų Brianas Actonas. Šią platformą 2014 metais įsigijo „Facebook“. „Jau laikas. #deletefacebook (Ištrink feisbuką)“, – sakom B. Actono „Twitter“ žinutėje, kurioje reiškiamas protestas dėl socialinės žiniasklaidos milžinės atsako į šią krizę. Tiek „Facebook“, tiek CA neigė kaip nors nusižengusios, o pagrindinis dėmesys nukrypo į A. Koganą – kontroversiškosios programėlės „This Is Your Digital Life“ („Štai tavo skaitmeninis gyvenimas“) kūrėją. Tačiau A. Koganas viename interviu sakė esą „priblokštas“ jam žeriamų kaltinimų ir tvirtino gavęs „Cambridge Analytica“ patikinimą, kad jo veikla yra „visiškai teisėta ir atitinka „Facebook“ paslaugų teikimo sąlygas“. „Facebook“ ir „Cambridge Analytica“ iš esmės verčia mane atpirkimo ožiu, – mokslininkas sakė britų nacionaliniam transliuotojui BBC. – Manėme, kad elgiamės visiškai tinkamai. Manėme, kad darėme tai, kas yra visiškai normalu. „Cambridge Analytica“ mus patikino, kad viskas buvo visiškai legalu ir atitiko paslaugų teikimo sutarties sąlygas.“ Šis Kembridžo universiteto psichologas sakė, kad CA paprašė jo sukurti šią programėlę, bet jis nežinojęs, kaip kompanija naudos šia priemone surinktus duomenis.