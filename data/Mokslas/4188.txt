Mokslininkai sako, kad dėl klimato kaitos Himalajų ledynai tirpsta nerimą keliančia sparta, o susidarę didžiuliai ledyniniai ežerai gali išsilieti iš krantų ir nušluoti ištisas kalnų bendruomenes. Imdžos ežeras, 5 010 m aukštyje, vos už 10 km į pietus nuo aukščiausio pasaulyje kalno, buvo sparčiausiai didėjantis ledyninis ežeras Nepale. Šią Himalajų valstybę pernai nusiaubė 7,8 balo žemės drebėjimas, privertęs sunerimti dėl staigių potvynių, galinčių kilti išsiliejus iš krantų ledyniniams ežerams. „Šio ežero nuleidimas buvo vyriausybės prioritetas, dėl didelės jo keltos rizikos. Kaip tik dabar sėkmingai užkirtome kelią katastrofai“, – sakė projekto vadovas Topas Bahaduras Khatri. Pasak jo, beveik 150 m gylio ežero vandens lygis per pusmetį trukusius kruopščius darbus buvo pažemintas 3,5 metro – buvo nuleista daugiau kaip 5 mln. kub. metrų vandens. Nepalo vyriausybė ežerą drenavo drauge su Jungtinių Tautų vystymo programa (UNDP). 40 Nepalo armijos kariškių ir daugiau kaip 100 vietos darbininkų kalniečių nuo balandžio pamainomis vykdė projektą, kuriam įranga buvo gabenama oru ir jakais. „Buvo iškastas 45 m ilgio tunelis, kad būtų palengvintas nutekėjimas iš ežero. Mes taip pat įrengėme mechaninius vartus nuotėkiui reguliuoti“, – sakė armijos komandai vadovavęs pulkininkas leitenantas Bharatas Lalas Shrestha. „Dėl vėjo, sniego ir išretėjusio oro galėdavome dirbti tik po dvi ar tris valandas per dieną. Tai buvo sunki užduotis“, – sakė jis. 1984–2009 metų ežero dengiamas plotas padidėjo nuo 0,4 iki 1,01 kv. km, tad buvo pradėta nuogąstauti, kad jis gali išsiveržti iš krantų ir užlieti žemiau esančius kaimus. Ekspertai sako, kad potvynis būtų turėjęs katastrofiškų padarinių daugiau kaip 50 tūkst. žmonių, gyvenančių kaimuose netoliese ir net pietiniuose šalies rajonuose. Vykdant projektą žemiau ežero esančiuose kaimuose taip pat buvo įrengtos išankstinio perspėjimo sistemos. „Mūsų planas dabar yra pakartoti šį darbą ir kituose didelį pavojų keliančiuose ledyniniuose ežeruose“, – sakė T.P.Khatri. Nepale yra maždaug 3 tūkst. ledyninių ežerų. 2014 metais didelės tarptautinės studijos išvadose buvo perspėta, kad ledynai Everesto regione dėl klimato kaitos iki šimtmečio pabaigos gali susitraukti apie 70 proc. ar net išnykti visiškai. Katmandu įsikūrusio Tarptautinio integruoto kalnų vystymo centro (ICIMOD) paskelbtos iš palydovų darytos nuotraukos pademonstravo, kad Nepalo ledynai nuo 1977 iki 2010 metų jau sumažėjo beveik ketvirtadaliu.