Dėl „Amazon“ žengimo į šalį itin nerimavo tradicinės Australijos mažmeninės prekybos kompanijos, kurios baiminosi, kad amerikiečių bendrovė smarkiai pakenks jų verslui. Analitikai teigia, kad kai kurių produktų kainos „Amazon“ ir vietinių konkurentų parduotuvėse yra panašios, bet kiti produktai „Amazon“ kainuoja brangiau. Pavyzdžiui, naujo „iPhone 7 Plus“ kaina JAV bendrovės internetinėje parduotuvėje siekė 1 tūkst. 345 Australijos dolerių, kai konkurentas „JB HiFi“ tą patį išmanųjį telefoną pardavinėjo už 1 tūkst. 199 Australijos dolerius. „Citi“ analitikai antradienį teigia manantys, kad „Amazon“ atėjimas, bent jau šio šventinio laikotarpio metu, didesnių pokyčių Australijos mažmeninės prekybos rinkoje nesukels. Po sąlyginai silpno „Amazon“ starto Australijoje, „JB HiFI“ bei didesnio konkurento „Harvey Norman Holdings“ akcijos ūgtelėjo apie 5 proc. ir atgavo didžiąją dalį praradimų, kuriuos patyrė po to, kai „Amazon“ paskelbė ateinanti į Australiją. Tuo tarpu universalinių parduotuvių tinklo „Myer Holdings“ akcijos šoktelėjo 2 proc. Nepaisant to, šios įmonės akcijos nuo balandžio mėnesio prarado apie ketvirtadalį savo vertės.