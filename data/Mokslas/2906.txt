Sprendimą, kaip kovoti su infekcijomis pasiūlė Saimonas Mureika, Aistė Lisauskaitė ir Akvilė Andziukevičiūtė-Jankūnienė. Hospitalinės infekcijos yra bet koks bakterinės, virusinės, parazitinės, grybelinės kilmės susirgimas, susijęs su ligonių priežiūra gydymo įstaigoje ir darbu joje. „Paprasto veikimo principo įrenginys traukia mikroorganizmus iš aplinkos ir juos surenka į talpą pripildytą specialaus tirpalo, kuris naikina virusus, bakterijas ir kitus nepageidautinus mikroorganizmus. Išvalytas oras, prieš patekdamas į aplinką, dar kartą pervalomas unikaliu biologiškai aktyviu filtru“, – rašoma pranešime. Hospitalinės infekcijos Europos Sąjungoje lemia papildomus 37 tūkst. mirčių, o pacientų gydymosi trukmė pailgėja apie 16 mln. dienų – ligoninėms tai kainuoja papildomai apie 7 mlrd. eurų kasmet. Įrenginių autorių nuomone, šis sprendimas rinkoje gali konkuruoti su analogais dėl paprastos konstrukcijos ir nesudėtingo veikimo principo. Įrenginys gali būti naudojamas ligoninėse, poliklinikose, sanatorijose, senelių ir slaugos namuose, vaikų darželiuose ir kitose įstaigose.  Išsamiau šiuos ir kitus sprendimus mokslininkai planuoja pristatyti išradimų ir inovacijų parodoje – konkurse „Technorama 2017“, kuri vyks KTU „Santakos“ slėnyje balandžio 27 d. Parodoje dalyvaus daugiau nei 70 darbų iš skirtingų mokslo sričių – sveikatos mokslų, informacinių technologijų, transporto, cheminės technologijos ir kitų.