Tokias pagrindines tendencijas išskyrė ekspertai IT sprendimų ir paslaugų bendrovės „Atea“ saugumo konferencijoje „Security Know-How“, rašoma pranešime spaudai. „Mūsų specialistai praėjusių metų pabaigoje pastebėjo naują atakos būdą „ImageGate“. Jį naudodami programišiai į paveikslėlius įterpia kenkėjišką kodą. Pakanka atsisiųsti paveikslėlį, jį atidaryti ir kompiuteryje automatiškai pradeda veikti kenkėjiška programa – pastaruoju metu taip aktyviai plito „Locky“ kriptovirusas, užkoduojantis visus failus kompiuteryje ir prašantis išpirkos. Be to, tokius paveikslėlius be didelių sunkumą galima įdėti į populiariausius socialinius tinklus, kaip „Facebook“ ar „Linkedin“, todėl artimiausiu metu greičiausiai matysime vis dažniau tokio tipo atakų“, – konferencijos metu sakė bendrovės „Checkpoint“ saugumo specialistas Allanas Hansenspertas. Pasak jo, šiemet programišiai taip pat aktyviau bandys nukreipti kriptovirusus į debesų kompiuterija paremtus duomenų centrus. „Vis daugiau bendrovių žengia į debesis, todėl neišvengiamai kriptovirusų kūrėjai ieškos būdų, kaip išnaudoti debesų kompiuterijos infrastruktūrą šių kenkėjiškų programų platinimui. Taip pat dar dažniau šiemet girdėsime apie daiktų interneto saugumo spragas ar atakas, kurios nenaudoja jokių failų (angl. fileless malware)“, - kalbėjo A. Hansenspertas. Konferencijos metu priminta ir kitų metų naujovė: 2018 m. įsigalios naujasis Europos Sąjungos Bendrasis duomenų apsaugos reglamentas, kuris reikalaus registruoti ir viešinti kiekvieną saugumą incidentą.