Vilko liekanos, dabintos aukso plokštelėmis ir įvairiais papuošalais– štai ką atlikdami kasinėjimus Meksikoje esančiame „Templo Mayor“ šventyklų komplekse aptiko archeologai. Vilko kaulai ir aukso papuošalai rasti nedideliame akmeniniame sarkofage. Anot ekspertų, šio radinio amžius – daugiau nei penki šimtai metų. Actekų kultūroje vilkas buvo vienas iš karo ir saulės simbolių, padėdavęs mūšio lauke kritusiems kovotojams pereiti į anapusinį pasaulį. Tyrinėtojai spėja, kad gausiai išpuoštas vilkas galėjo būti paaukotas vienam iš galingiausių ir žiauriausių actekų valdovų.