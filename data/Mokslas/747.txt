Pranešime spaudai – Arnoldas Lukošius, „Tele2 Inovacijų biuro“ ekspertas, atskleidžia 5 gudrybes, praversiančias „iPhone“ savininkams. 1. Klaidas taisanti skaičiuoklė Naudojotės „iPhone“ skaičiuokle ir netyčia įvedėte ne tą skaičių? Visai nebūtina spausti įprastą „C“ mygtuką ir pradėti viską nuo nulio. Ekrano viršuje, virš rodomų skaičių tiesiog perbraukite pirštu iš dešinės į kairę arba atvirkščiai ir paskutinis įvestas skaitmuo bus ištrintas. Tiesa, jei prieš tai jau buvote atlikę matematinius veiksmus: dauginę, atėmę, pridėję – norėdami sugrįžti ir sužinoti rezultatą, paspauskite „=“. Tokiu būdu susigrąžinsite iki suklystant suskaičiuotą sumą ir galėsite toliau tęsti savo skaičiavimus. 2. Žinokite kas skambina, nė nepažvelgdami į ekraną Kaskart suskambėjus telefonui, pats „iPhone“ jūsų adresų knygutėje gali patikrinti skambintojo ID ir... balsu pranešti kontakte nurodytą vardą. Kaip tai išmėginti? Pasirinkite aplikaciją „Settings“, suraskite skiltį „Phone“ ir joje pasirinkite „Announce Calls“. Čia galėsite pasirinkti, kada telefonui pranešti apie skambučius. Galbūt garsiniai pranešimai aktualūs tik, kai vairuojate automobilį arba esate su ausinėmis? O gal norite pranešimą išgirsti apie kiekvieną skambutį? 3. Sužinokite tikslų žinutės laiką Ilgai susirašinėjote su antrąja puse ar draugu, tačiau atsakymo į paskutinę žinutę laukti prailgo? Pasirodo, jog patikrinti kada tiksliai buvo išsiųsta arba gauta trumpoji žinutė galima itin paprastai! Nors susirašinėjimo sraute yra pažymimas tik pirmosios žinutės gavimo laikas, jei vėliau sekančiųjų laukelius pirštu patrauksite iš dešinės į kairę – prie kiekvieno išvysite paslėptą tikslų laiką. Tuo tarpu, jei neturite kada atrašyti į žinutę, galite į ją sureaguoti emocine ikonėle. Ilgiau paspaudę siuntėjo žinutę, galėsite rinktis net iš kelių ikonėlių: širdelės, nykščio į viršų ar žemyn, „ha-ha“, šauktukų arba klaustuko. Taip, net neatrašydami, leisite savo pašnekovui suprasti, ką galvojate. 4. Telefoną valdykite... galvos judesiais! Ar žinojote, kad savo telefoną galite kontroliuoti ne tik rankų, bet ir galvos judesiais? Pavyzdžiui, didinti ar sumažinti išmaniojo garsą arba triskart paspausti meniu mygtuką? Norite išmėginti? „Settings“ aplikacijoje pasirinkite „General“, tuomet „Accessibility“, o čia – aktyvuokite funkciją „Switch Control“. Po to, eikite į „Switches“, tada į „Add New Switch“ ir „Camera“. Atrasite „Left Head Movement“ (galvos pakreipimas kairėn) ir „Right Head Movement“ (galvos pakreipimas dešinėn) funkcijas, kurioms beliks priskirti veiksmus, kuriuos norėsite atlikti skirtingu galvos judesiu. 5. Užmigti su muzika ir pabusti su neišsikrovusiu telefonu? Įmanoma! Ar norėtumėte užmigti klausydamiesi savo „iPhone“ grojaraščio, bet atsibudus neskubėti išmaniojo įkrauti? Tuomet grotuvui naudokite laikmatį. Visų pirma, laikrodžio aplikacijoje pasirinkite skiltį „Timer“. Tuomet pažymėkite, kiek laiko norėtumėte klausyti muzikos, ir pasirinkite „When Timer Ends“ funkciją. Ekraną paslinkus žemyn, atrasite pasirinkimą „Stop Playing“. Įjunkite laikmatį ir atidarykite muzikos grotuvą – po jūsų nurodytos trukmės, jis išsijungs pats. Ši gudrybė taip pat veikia ir su „Youtube“ programėle. Visos aukščiau aprašytos gudrybės turėtų veikti su naujausia operacine „iPhone“ sistema iOS 11.2.2.