M. Ruškulienę įmonės vadovai vadina nepakeičiama darbuotoja: 43 metų patirtį IT srityje turinti specialistė puikiai išmano savo darbą, ja pasitiki ir vertina klientai. Per savo karjerą Marta ne kartą kilo karjeros laiptais, jaunystėje dirbo programuotoja, vėliau ėjo vadovaujamas pareigas, buvo atsakinga už komandos darbą, dalyvavo IT sistemų kūrime bei jų palaikyme, rašoma „Tieto Lietuva“ pranešime. Šioje įmonėje M. Ruškulienė dirba vyriausia projektų vadove ir vadovauja svarbios informacinės sistemos palaikymo projektui. „Esu laiminga, nes dirbu mėgstamą darbą ir jaučiuosi reikalinga. Todėl nusprendžiau – kol jėgos ir sveikata leis, dirbsiu ir išėjusi į pensiją, - sako M. Ruškulienė. – Mes šeimoje abu tokie: mano vyras, fizikos mokytojas, irgi pensininkas, jam 74-eri, bet taip pat tebedirba.“ Naujovėmis besidominti ir M. Ruškulienė turi tris anūkus, kurie gali didžiuotis, kad technologijas puikiai išmananti močiutė gali jiems patarti daugeliu IT klausimų. „Bet kompiuterinių žaidimų anūkai mane moko, o ne aš juos“, - šypsosi p. Marta. Tiesa, visi trys anūkai gyvena užsienyje, todėl su močiute daugiausiai bendrauja per „Skype“, o susitinka per atostogas. Pirmosios programuotojos buvo moterys „Tieto Lietuva“ IT specialistė M. Ruškulienė 1971-aisiais baigė skaičiavimo matematikos studijas Vilniaus universitete – tuo metu tai buvo dabartinėms informatikos ir programavimo studijoms artimiausia studijų programa. Įdomu, kad tais laikais tiek Lietuvoje, tiek Vakaruose tarp šios specialybės studentų vyravo merginos. Visiškai priešingą vaizdą matome šiandien: pavyzdžiui, 2016 m. į Vilniaus universiteto informacinių technologijų studijas priimtos merginos sudarė 9 proc., informatikos – 18 proc. visų studentų. Tai reiškia, kad IT studijose tik 1-2 studentai iš dešimties yra moteriškos lyties, tad natūralu, kad ir tarp dirbančiųjų IT specialisčių yra gerokai mažiau. Nepaisant to, būtent moterys buvo kompiuterinio programavimo pradininkės, padėjusios svarbius pagrindus dabartinei technologijų pramonei. „Jūs žinote Marką Zuckerbergą, Billą Gatesą ir Steve‘ą Jobsą, bet kodėl nieko negirdėjote apie Elsie Shutt, Stephanie Shirley ar Diną St. Johnston?“ – viename savo straipsnių klausia „Weforum.org“. Primenama, kad dar 1958-aisiais E. Shutt įkūrė vieną pirmųjų JAV programavimo kompanijų „CompInc“, kurioje programuotojomis dirbo vien dailiosios lyties atstovės. B. Gatesas ir S. Jobsas tuo metu dar buvo vos trejų metų sulaukę berniūkščiai, o „Facebook“ įkūrėjas M. Zuckerbergas gimė tik dar bemaž po trijų dešimtmečių. Kita technologijų pramonės pradininkė D. St. Johnston 1959 m. įkūrė pirmąją programavimo įmonę Didžiojoje Britanijoje. IT srityje reikia įvairių žmonių Vis dėlto vėliau merginų, besirenkančių IT krypties studijas bei dirbančių technologijų srityje, ėmė nuosekliai mažėti. Kas tai lėmė? Užsienio spauda rašo, kad lūžis įvyko praėjusio amžiaus aštuntajame dešimtmetyje, kai technologijų kompanijos pakeitė kryptį ir ėmė taikyti aktyvią rinkodarą, nukreiptą į vyrišką auditoriją. Tuometiniai rinkodaros ekspertai sparčiai populiarėjančius asmeninius kompiuterius sumanė pateikti kaip „žaislą berniukams“. Būtent tada prasidėjo pokyčių grandinė visoje visuomenėje, o technologijų pramonėje pradėjo dominuoti vyrai. Nepaisant to, šiandien rinkos taisyklės keičiasi: technologijos dabar itin sparčiai skverbiasi į visas gyvenimo sritis, todėl šiam sektoriui reikia visų žmonių – vyrų ir moterų, jaunesnių ir vyresnių. Šiuo metu Lietuvoje vyksta pirmoji moterims skirta mentorystės programa „Women Go Tech“, kurios globėja tapo Prezidentė Dalia Grybauskaitė. Programos iniciatoriai pabrėžia, kad IT srityje Lietuvoje kasmet sukuriama apie 2 tūkst. naujų darbo vietų, bet dėl nusistovėjusių stereotipų IT specialisčių moterų rinkoje yra vienetai. „Tieto Lietuva“ moterys sudaro 36 proc. visų darbuotojų, o tai net daugiau nei ES vidurkis (30 proc.). Kaip sako „Tieto Lietuva“ konsultacijų skyriaus vadovė, programos „Women Go Tech“ mentorė Renata Čičman, šiandien ne tik Lietuvoje, bet ir Vakaruose vis daugiau kalbama apie tai, kaip kovoti su stereotipais ir į IT sritį pritraukti daugiau moterų. „Tyrimai rodo, kad lyčių įvairovė padėtų IT sektoriuje pasiekti didesnį efektyvumą, be to, didesnis moterų įsitraukimas padėtų spręsti IT darbuotojų stygiaus problemą“, - sako ji. Tiesa, pati nuo testuotojos karjerą IT srityje pradėjusi R. Čičman pabrėžia, kad moterų įsitraukimas į technologijų rinką turi būti natūralus, bet jokiu būdu ne dirbtinis.