Remiantis Pasaulio Sveikatos Organizacijos (PSO) duomenimis, maliarijos pasiglemžtų gyvybių skaičius per 15 metų ženkliai sumažėjo – nuo 839 tūkst. mirčių 2000 metais iki 438 tūkstančių 2015 m. Tačiau net ir turint 48 proc. mažesnį mirtingumą, šioje srityje dar yra ką nuveikti, kad maliarijos atvejų būtų dar mažiau. Būtent mobilieji duomenys pagal vietovės informaciją ir apklausas padėjo organizacijai „PATH“ kovoti su šia pavojinga infekcine liga. Surinkti duomenys buvo perkelti ant žemėlapių, kad būtų galima pamatyti, kaip maliarija perduodama ir plinta skirtingose vietovėse. „Turėjome galimybę išskirti didžiausias užkrato zonas, kurios, visai nenuostabu, driekėsi palei didelį ežerą prie tarptautinės sienos, ir matyti, kaip šių zonų gyventojai keliauja regione. Kadangi maliariją platinantys parazitai didžiąją savo gyvenimo dalį praleidžia gyvendami žmonėse, kurie nejaučia jokių ligos simptomų, itin svarbu suprasti, kaip šie žmonės keliauja. Turint tokius duomenis galima efektyviau taikyti prevencijos ir gydymo programas konkrečiuose ligos plitimo koridoriuose“, – pasakoja „PATH“ rezultatų valdymo vadovas Jeff Bernson. Duomenų vizualizacija taip pat padėjo įvertinti maliarijos atvejus atskirų apskričių mastu, užuot telkus dėmesį į visą regioną. Apskričių sveikatos priežiūros centrai galėjo tiksliau nustatyti ir gydyti daugiau nei pusę maliarijos atvejų, nustatytų Pietinėje provincijoje per maliarijos perdavimo sezoną. Per du lietaus sezonus maliarijos atvejų sumažėjo 93 proc. Šiuo metu sveikatos priežiūros darbuotojai įrašo duomenis apie maliarijos atvejus įrenginių registruose ir žurnaluose. Kas savaitę visa informacija perduodama mobiliaisiais telefonais, pildant „Java“ paremtas duomenų įvedimo formas, centralizuotam duomenų serveriui, kuris su įdiegta „Tableau“ programa analizuoja duomenis. Svarbi informacija apie maliarijos plitimą siunčiama konkretiems sveikatos priežiūros centrams. „Su daugybe duomenų rinkimo įrankių, tarp kurių sparčiai auga mobiliosios apklausų programėlės, galima išspręsti didžiausias visuotinės sveikatos problemas. Tam tereikia efektyviai susieti duomenų rinkimą, saugojimą bei analizę, padaryti juos patikimus ir pasiekiamus tiems, kam to reikia“, – kalba „Tableau“ socialinės atsakomybės vadovas Neal Myrick. Tolimesnis „PATH“ ir „Tableau“ žingsnis – sukurti kuo tikslesnę topografinę struktūrą, kad būtų galima išskirti maliarijos atvejus pagal kaimus ar net atskirus namus. Tikimasi, kad abiejų organizacijų bendradarbiavimas ir surinktos žinios apie uodų platinamas ligas, padės sustabdyti ir Zika virusą.