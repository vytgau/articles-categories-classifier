Pagrindiniai paslaugos vartotojų nusiskundimai: nepavyksta išsiųsti trumpųjų SMS žinučių, nesimato, kiek papildytos sąskaitos, nepavyksta užsisakyti naujų planų. „Taip, „Pildyk” tinkle yra sutrikimų, žmonės turi sunkumų užsisakydami planus ir papildydami sąskaitą, yra sunkumų su savitarnos ir mobiliojo parašo paslaugos veikimu. Daliai vartotojų paslaugos jau sutvarkėme. Likusiems paslaugos pradės veikti artimiausiu metu“, - savo paskyroje „Facebook“ rašė „Tele2“ atstovas spaudai Andrius Baranauskas. Bendrovės „Pildyk“ paslauga naudojasi apie 1 mln. klientų, sutrikimas paveikė dalį jų, įmonės duomenimis – kelias dešimtis tūkstančių. „Bet kuriuo atveju - jūsų pinigai neprapuls: atlikti papildymai bus įskaityti, o užsakyti planai įjungti, kai tik sutrikimai bus pašalinti. Labai, labai, labai atsiprašome dėl nesklandumų“, - komentavo A. Baranauskas.