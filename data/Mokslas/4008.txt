TKS vadas, NASA astronautas Shane'as Kimbrough bus Padėkos dienos šefas šešių asmenų įgulai. Šią savaitę jis vaizdo ryšius pademonstravo, kokius patiekalus gamins. „Mums čia kosmose bus truputį kitaip, bet bandysiu padaryti, kad kuo labiau (jaustumėmės) kaip namie“, – sakė jis. Ketvirtadienį, kai amerikiečiai švęs Padėkos dieną, TKS įgulai bus įprasta darbo diena, bet Sh.Kimbrough pašildys rūkytos kalakutienos griežinėlių, su kuriais patieks cukruotų batatų, vyšnių ir šilauogių, šparaginių pupelių, vandeniu praskiesto sausai užšaldyto kukurūzinės duonos garnyro, grybų ir bulvių košės. „Negali patiekti Padėkos dienos valgio be šparaginių pupelių“, – pažymėjo jis. Misijos valdymo centras žada tiesiogiai parodyti kelias futbolo rungtynes, kad „patirtis būtų visapusiška“, sakė Sh.Kimbrough. Jis Padėkos dieną kosmose sutiks antrąkart per savo karjerą. Dalyvaudamas naujausioje misijoje, jis jau praleido orbitinėje stotyje vieną iš keturių numatytų mėnesių. Tuo tarpu amerikietei Peggy Whitson, kuri į orbitinę laboratoriją atvyko šeštadienį ir pradėjo pusmečio trukmės misiją, ši Padėkos diena kosmose – jau trečia. Šiuo metu TKS įguloje dar yra vienas prancūzas ir trys rusai. Pasak Sh.Kimbrough, jis ir kiti per šią Padėkos dieną pasikalbės apie tai, už ką yra dėkingi, o sąrašo viršuje esąs saugumas kosmose. Tuo tarpu NASA dalijasi „ne šio pasaulio“ kukurūzinės duonos receptu tiesiai iš Johnsono kosmoso centro maisto laboratorijos. Pasak pareigūnų, patiekalui „sauso užšaldymo nereikia“.