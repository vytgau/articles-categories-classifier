Vis dėlto, tai nėra gera mintis – kokias funkcijas, apie kurias keleiviai nepagalvoja, atlieka lėktuvo langai? Stebėti tolstančią žemę per lėktuvo langą yra išties malonu. Daugelis žmonių norėtų rinktis būtent sėdynę prie lango. Kartu jie į saloną įleidžia natūralią šviesą. Langai apskritai padeda žmonėms, kurie bijo skrydžio (nes geriau žinoti ir matyti, kas vyksta, nei tik jausti kūnu), ir tiems, kurie serga jūros liga – susifokusavus į nejudančius objektus už lango, mažiau pykina. Vis dėlto, oro linijos norėtų langų visiškai atsisakyti. Lėktuvas be langų būtų kur kas aerodinamiškesnis. Tai sumažintų degalų sąnaudas, taigi, padidintų oro linijų pelną. O kaip keleiviai? Na, jiems tektų žiūrėti į ekranus, kuriuose būtų tiesiogiai transliuojamas vaizdas lėktuvo išorėje. Tikėtina, kad kamerų būtų nedaug, todėl vaizdas nebūtų labai platus ir tai niekaip nepadėtų žmonėms, bijantiems skrydžio ar kamuojamiems jūros ligos. Jie, beje, jaustųsi kur kas prasčiau, nes, pavyzdžiui, leidžiantis, neturėtų gero supratimo, kur yra žemė, kokia yra lėktuvo padėtis. Tačiau langų nevalia atsisakyti ne tik dėl keleivių patogumo. Lėktuvų langai yra svarbūs ir dėl saugumo. Dažnai virš poros langų abiejose salono pusėse yra simboliai (juodi trikampiai), žymintys priekinę ir galinę sparno briauną. Taip lėktuvo įgula gali greitai surasti geriausią langą, pro kurį gali apžiūrėti sparnus ir variklius. Per langą galima pamatyti apgadinto variklio būklę, pastebėti, ar jis dega, ar nepažeistas sparnas. Visa ši informacija yra labai svarbi priimant sprendimus nenumatytais atvejais. Varikliai, kad ir kokie tvirti būtų, gali būti apgadinti susidūrimo su paukščiais ar tiesiog nuo amžiaus ar netinkamai atliktų remonto darbų pamesti kai kurias išorinio korpuso detales – taip yra buvę. Aišku, lėktuvai turi galybę jutiklių, kurie nurodo apgadinimų mastą ar įspėja apie gaisrus. Jei nebūtų langų, tikriausiai juos pakeistų kameros, tačiau realistiškai nėra nieko patikimiau už paprastą senamadišką langą. Tai galbūt tada oro linijos paliktų porą langų abejose sparno pusėse, kaip dabar tai daroma krovininiuose lėktuvuose? Ir tai nebūtų tinkama išeitis. Įvykus nelaimei ar avarinio nusileidimo atveju, langai padeda gelbėjimo tarnyboms pažvelgti į vidų ir greitai įvertinti padėtį. Tam poros toli vienas nuo kito esančių langų nepakanka. Gali būti, kad ateityje lėktuvai tikrai bus be langų, tačiau yra nemažai problemų, kurias reikės išspręsti to siekiant.