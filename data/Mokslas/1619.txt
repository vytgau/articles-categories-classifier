Manoma, kad Sidnėjui ir Melburnui tokios temperatūros grės net ir tuo atveju, jei pavyktų pasiekti Paryžiaus klimato kaitos susitarime numatytą tikslą - užtikrinti, kad klimato šilimas neviršytų dviejų laipsnių Celsijaus ribos, teigia mokslininkai. Tačiau tyrėjai sako, kad, jei pavyktų pasiekti, kad šilimas būtų mažesnis nei du laipsniai, dienų, kai termometro stulpelis siektų 50 laipsnių žymą, pasitaikytų rečiau. Šiuo metu aukščiausia Sidnėjuje užfiksuota temperatūra siekia 45,8 laipsnio Celsijaus, Melburne - 46,4 laipsnio Celsijaus. Šie rodmenys užfiksuoti atitinkamai 2013 ir 2009 metais. Australijos mokslininkų atliktame tyrime nagrinėtos tik prognozės Viktorijos ir Naujojo Pietų Velso valstijoms, tačiau, teigiama, kad temperatūrų kilimo gali tikėtis ir kitos šalies dalys. „Vienų karščiausių užfiksuotų metų - 2015-ųjų - temperatūros 2025-aisiais gali tapti vidutinėmis“, - sakė Australijos nacionalinio universiteto vyriausioji tyrėja dr. Sophie Lewis. Praėjusi vasara Australijoje viršijo net 205 klimato rekordus, o žiema buvo šilčiausia per visą šalies klimato stebėjimo istoriją, praneša Australijos nepriklausoma Klimato taryba.