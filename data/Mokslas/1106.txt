Viskas prasidėjo nuo šią savaitę pristatyto tyrimo iš 174-ojo Akustikos draugijos susirinkimo. Tyrėjai Anthony Nash ir Lauren von Blohn iš Charles M. Salter Associates San Franciske, tyrinėjo šį reiškinį. Tyrėjus tai išsiaiškinti paskatino skundas, kurį teismui pateikė vyriškis, teigiantis, kad smarkiai apdegė ir patyrė klausos pažeidimus, kai restorane mikrobangėje pašildytas kietai virtas kiaušinis sprogo burnoje. Byla galiausiai buvo išspręsta taikos sutartimi, bet tyrimas buvo tęsiamas. O jo rezultatai buvo, na, negalutiniai. Tyrėjai pradėjo žiūrėti mikrobangėse sprogstančių kiaušinių „YouTube“ vaizdo įrašus, tokius, kaip šis:  Tada jie atliko savo tyrimą ir išsiaiškino, kad kiaušiniai mikrobangėse kartais sprogsta, bet maždaug 30 procentų kiaušinių kaitinimą mikrobangėje ištvėrė ir sprogo tik išimti ir bakstelėti aštriu objektu. Eksperimente naudoti kiaušiniai buvo išvirti iki kietumo, sudėti į vandens vonelę ir kaitinti tris minutes. Atlaikę kaitinimą, buvo padedami ant grindų, o tyrėjas besdavo į juos mėsos termometru, kad jie sprogtų. Jie išsiaiškino, kad 30–40 cm atstumu garso stipris siekė 86–133 decibelus. Tai stiprio diapazonas maždaug nuo išverčiamų atliekų iki grandininio pjūklo ar perkūnijos, bet kadangi kiaušinio sprogimas toks trumpas, vargu ar jis gali kaip nors pakenkti klausai. Pats sprogimas atrodo gan pavojingai. „Vertinant statistiškai, tikimybė, kad kiaušinio sprogimas gali pažeisti klausą, gan menkai tikėtina, – sakė Nashas. – Tai truputėlį primena žaidimą kiaušinių rulete.“ Tačiau įdomu, kad tiek sprogusių, tiek nesprogusių kiaušinių trynių temperatūra buvo gerokai aukštesnė už vandens, kuriame jie buvo. Tai rodo, kad kiaušinio trynys mikrobangas sugeria labiau, nei grynas vanduo. Taip gali būti dėl to, kad baltymai kiaušinio trynyje sudaro kišenėles, kuriose vanduo perkaitinamas – jo temperatūra pasidaro daug aukštesnė už vonelės vandens virimo temperatūrą. Kai šios kišenėlės, bakstelint kiaušinį ar kandant, sutrikdomos, jos visos užverda ir sprogsta. Apibendrinant, mikrobangėje krosnelėje šildyti kietai virtus kiaušinius tikriausiai nėra gera mintis, ir jau tikrai prasta mintis kaitintus mikrobangėje kąsti. Jonathan O'Callaghan iflscience.com