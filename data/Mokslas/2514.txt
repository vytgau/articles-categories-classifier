Išrinktų astronautų paskelbimo ceremonijoje, trečiadienį vykusioje Johnsono kosmoso centre Teksaso valstijos Hjustono mieste, dalyvavo ir JAV viceprezidentas Mike‘as Pence‘as. Šiemet paraiškas NASA buvo atsiuntę per 18 300 žmonių. Šįkart kandidatų buvo dvigubai daugiau nei 1978 metais, kai artėjant „Space Shuttle“ daugkartinio naudojimo erdvėlaivių skrydžiams astronautais tapti norą išreiškė 8 000 žmonių. Kad asmuo galėtų pateikti paraišką NASA, jis privalo būti JAV pilietis, turėti bakalauro diplomą, suteiktą akredituotos aukštosios mokyklos gamtos mokslų, technologijų, inžinerijos ar matematikos srityje, bei turėti mažiausiai trejus metus su studijomis susijusio darbo patirties arba bent 1 000 valandų reaktyvinio orlaivio pilotavimo patirties. „Esate geriausi iš mūsų, – pareiškė M.Pence‘as per iškilmingą renginį Hjustone. – Ant savo pečių nešate Amerikos žmonių viltis ir svajones.“ Trečiadienį išrinkti septyni vyrai ir penkios moterys prisijungs prie 44 NASA astronautų komandos. Pilotuojami erdvėlaiviai iš JAV teritorijos nekyla jau nuo 2011 metų, tačiau kitąmet situacija gali pasikeisti. Po dvejų metų mokymų NASA naujokai gali patekti į komercinių raketų, skrendančių į Tarptautinę kosminę stotį (TKS), įgulas, arba būti išsiųsti į kosminės kapsulės „Orion“ misiją. Be to, Amerikos kosminės agentūros planuose minimas ir pilotuojamas skrydis Marsą. „Vadovaujant prezidentui Donaldui Trumpui Amerika vėl pirmaus kosmose, o pasaulis (mumis) žavėsis“, – pareiškė JAV viceprezidentas. „NASA turės išteklių ir paramą, kurių jums reikia, kad ir toliau kurtumėte istoriją, plėsdami žmogaus žinių ribas ir stiprindami Amerikos lyderystę beribiame kosmose“, – pridūrė jis.