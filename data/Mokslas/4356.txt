Šį precedento neturintį žingsnį „Samsung“ žengė praėjus vos dienai po netinkamai veikiančio ir pavojų keliančio modelio gamybos sustabdymo. „Samsung“ išplatintame pranešime, be kita ko, skelbiama, kad su nurodymu nutraukti „Galaxy Note7“ pardavimą bei keitimą bus kreiptasi ir į visame pasaulyje veikiančius gaminių platintojus bei mažmeninės prekybos partnerius. Nurodymo bus privalu laikytis, kol bus išsiaiškintos savaiminio įrenginių užsidegimo priežastys. „Įsigytą arba pakeistą „Galaxy Note7“ naudojantys asmenys privalo šį įrenginį išjungti ir jo nebenaudoti“, – nurodo „Samsung“. Tai tiesiog neįtikėtina Pietų Korėjos elektronikos gamintojo nesėkmė. Rugpjūčio mėnesį „Samsung“ išleido 5,7 col. „Galaxy Note 7“, kuris turėjo tapti naujojo „Apple iPhone 7“ modelio konkurentu. Deja, netrukus pasipylė išmaniųjų telefonų naudotojų skundai dėl to, kad įrenginiai staiga užsidega. Įmonės atstovai mėgino paaiškinti, kad brokuotos baterijos perkaitina telefonus, todėl jie ir užsidega. Rugsėjo pradžioje bendrovė „Samsung“ buvo pagaminusi ir po visą pasaulį išplatinusi net 2,5 mln. įrenginių su defektais.  Vėliau šiuos įrenginius „Samsung“ siūlė pakeisti naujais. Deja, naujieji taip pat užsidega. Apie pakeisto telefono užsidegimą praeitą savaitę pranešė vienas JAV gyvenantis „Samsung“ klientas. Anot jo, pakeistas telefonas užsidegė, nors buvo net neprijungtas prie maitinimo šaltinio. Trečiadienį pakeisto „Galaxy Note 7“ modelio naudotojas pastebėjo iš įrenginio kylančius dūmus. Tai įvyko esant JAV oro linijų bendrovės „Southwest Airline“ lėktuve, prieš pat pakilimą. Dėl incidento skrydį teko atšaukti. JAV vartojimo prekių saugos komisija pranešė, kad įvykis lėktuve tiriamas. Pirmadienį, spalio 10 d., „Samsung“ pranešė, kad klientai, kuriems teko išjungti telefonus, gali pasinaudoti teikiamomis remonto paslaugomis. Kokius būtent taisymo darbus ketinama pasiūlyti, kol kas neaišku.