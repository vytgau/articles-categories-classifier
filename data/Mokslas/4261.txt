Savarankiškomis kelionėmis besimėgaujantis vilnietis Robertas pasakoja, kad jam šiais metais nuskristi į Japoniją pavyko vos už 80 eurų, tačiau jokiomis kelionių agentūrų paslaugomis jis teigia dažniausiai nesinaudojantis. „Labai raginu keliauti savarankiškai, o ne pirkti vadinamuosius kelionių paketus, nes dažniausiai taip išeina gerokai pigiau, ypač keliaujant į egzotišką šalį. Taip pat reikia planuoti kelionę iš anksto. Vasaros laikotarpiu tai būtų pusmečiu anksčiau, o žiemą tas laikotarpis gali būti trumpesnis. Vienas mėnesis ar du. Jeigu mažiau mėnesių, kainos dažniausiai labai sparčiai pradeda kilti. Kitas dalykas – reikia būti lankstiems renkantis kelionės kryptį. Kartais galima rinktis tarp Pietų Amerikos ir Azijos, tada lieka žiūrėti kur yra geresnis pasiūlymas. Be to, reikia nuspręsti iš kur yra perkamas skrydis. Dažniausiai iš Vilniaus oro uosto pigiau nebūna. Geresnę kainą galima rasti iš Varšuvos bei Skandinavijos oro uostų“, - patarimais dalijasi Robertas. Panašios nuomonės laikosi ir šią vasarą visą pasaulį apkeliavęs Antonas. Anot jo, keliaujant savarankiškai sutaupyti galima pusę sumos, kurią tektų pakloti naudojantis kelionių agentūros paslaugomis. „Neretas lietuvis, iš tikrųjų, tingi pasėdėti ir rasti tą gerą pasiūlymą. Reikia pažiūrėti ir skirtingas viešbučių rezervavimo sistemas. Kitas dalykas – perkant bilietus tam tikrose turizmo agentūrose, natūralu, jog jos turi savo maržą, o ją sumoka keliautojas“, - sako Antonas. Tuo tarpu kelionių organizatorius Rimvydas Širvinskas pripažįsta, kad žmonės klaidas daro netgi prašydami agentūros rasti geriausią pasiūlymą jų atostogoms. „Dažniausiai žmonės susimąsto apie savo atostogas tada, kada jos ateina arba jau yra ant nosies. Už kokios savaitės. Tuomet mes dažniausiai juos turim nuvilti, nes geriausi viešbučiai būna išgraibstyti, skrydžių ar vietų lėktuve gali net ir nebūti. Tada lieka tenkintis tuo variantu, kuris yra likęs. Todėl mes visada rekomenduojame žmonėms savo atostogas planuotis iš anksto, kai konkrečiai jie sužino savo atostogų datas“, - teigia specialistas. Rimvydas sako, jog sutaupyti galima ne tik kelionę planuojant savarankiškai, bet ir naudojantis išankstiniais kelionių organizatorių pasiūlymais. Anot jo, tokios akcijos dažniausiai pasirodo lapkričio mėnesį, o kelionės būna numatytos kitų metų pavasarį. „Todėl aš visuomet rekomenduoju: kai žmogus tiksliai žino datą ir nori keliauti, tegul jis perka išankstinių pardavimų metu ir sutaupo 40-50 procentų kainos“, - sako R. Širvinskas. Daugiau video reportaže: