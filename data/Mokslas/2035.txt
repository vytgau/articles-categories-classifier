Jis galėtų tapti patogiu ir mobiliu vandenilio šaltiniu kuro elementams ir kitur, taip transformuojant energijos rinką ir pateikiant alternatyvą baterijoms ir skystam kurui. Atradimas padarytas šių metų pradžioje, kai JAV Armijos tyrimų laboratorija Aberdeeno poligone, Marilande, dirbo su nauju, didelio stiprio lydiniu, prisimena fizikė Anit Giri. Dabar jis patentuojamas. Kai atlikdami įprastą bandymą, jie užpylė vandens, jis pradėjo burbuliuoti, išskirdamas vandenilio dujas, Davidas Hamblingas rašo newscientist.com. Aliuminis paprastai taip nereaguoja. Paprastai aliuminis vandenyje greitai pasidengia aliuminio oksido plėvele, saugančia ją nuo reagavimo. Bet šio lydinio reakcija nenutrūko. Komanda netyčia rado ne vieną dešimtmetį mokslininkus ir inžinierius kamavusios problemos sprendimą. Vandenilis seniai laikomas švariu, „žaliu“ kuru, bet jį sunku kaupti ir pervežti, nes jis užima daug vietos. „Vandenilis visada kelia transportavimo ir suslėgimo problemas“, - sako A. Giri. Tiesa, prie šio atradimo dar reikia šiek tiek padirbėti: jei pavyktų priversti aliuminį efektyviai reaguoti su vandeniu, vandenilį būtų galima išgauti tik prisireikus. Kitaip nei vandenilį, aliuminį ir vandenį gabenti lengva – ir abi medžiagos yra stabilios. Bet ankstesniuose bandymuose priversti reaguoti šias medžiagas pavykdavo tik aukštoje temperatūroje arba naudojant katalizatorius, o reakcijos buvo lėtos: vandenilio išgavimas trukdavo ne vieną valandą ir vykdavo tai maždaug 50 procentų efektyvumu. Naujasis lydinys, kurio patentavimu komanda dabar užsiima, sudarytas iš tankiai supakuotų aliuminio ir dar vieno ar daugiau metalų mikronų dydžio eilės granulių, sudarančių tam tikrą nanostruktūrą. Pridėjus vandens, gaunamas aliuminio oksidas arba hidroksidas ir vandenilis – daug vandenilio. „Mūsų [medžiaga] sureaguoja beveik 100 procentų efektyvumu per mažiau nei 3 minutes“, - sako komandos vadovas Scottas Grendahlas. Be to, naujosios medžiagos energijos tankis bent viena dydžio eile didesnis, nei ličio baterijų. Ir, kitaip nei baterijos, ši medžiaga išlieka stabili ir parengta naudojimui neribotą laiką. Vandenilis galėtų būti naudojamas ir tankams S. Grendahlas nemato jokių techninių kliūčių, dėl ko nebūtų galima šios medžiagos gaminti dideliu masteliu, nes ją galima gaminti iš aliuminio laužo, kuris santykinai pigus. Naujoji medžiaga galėtų būti pritaikyta tiekti energiją viskam – nuo nešiojamųjų kompiuterių iki autobusų ir automobilių. „Iš principo, šis procesas turėtų veikti“, - sako Robertas Steinbergeras-Wilckensas, vadovaujantis kuro elementų programai Jungtinės Karalystės Birminghamo universitete. Bet jis perspėja, kad reikia pakartoti eksperimentą, taip pademonstruojant, kad reakcija vyksta taip, kaip turėtų: „Yra daugybė dalykų, kurie tinka laboratorijoje, bet ne realioms sąlygoms". Jei viskas vyks kaip tikimasi, šie milteliai taip pat galėtų būti naudojami kaip 3D spausdinimo medžiaga. Tyrėjai pateikė pasiūlymus – kuriuos armija dabar svarsto – dėl mažų skraidančių ar antžeminių robotų, kurie kurui naudotų savo struktūrą. Tokios autokanibalizmu užsiimančios mašinos būtų naudingos žvalgybos duomenų rinkimui, kai užduotį atlikę robotai negrįžtų į bazę, o susidegintų, nepalikdami pėdsakų.