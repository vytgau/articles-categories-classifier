Jis metus praleido kosmose, kai identiškas jo brolis dvynys Markas pasiliko žemėje kaip kontrolinis tyrimo dalyvis. Tiriant, kaip vieno dvynio organizmas keičiasi būnant kosmose, o kito – Žemėje yra mėginama įvertinti neįprastos žmogui aplinkos poveikį organizmui. Dvynių astronautų studiją atlieka NASA, skelbia space.com. Dabar mokslininkai mano, kad astronauto S. Kelly kūnas dėl buvimo kosmose pasikeitė subtiliai, bet pakankamai reikšmingai. S. Kelly ir astronautas Michailas Kornienko skrido į pirmąją metus trukusią misiją Tarptautinėje kosmoso stotyje (angl. International Space Station, ISS), ją baigę nusileidimu Kazachstano stepėse pernai kovą. Projekto tikslas, kuris dar tęsiasi, nes analizuojami surinkti duomenys: įvertinti ilgų skrydžių į kosmosą fiziologinius ir psichologinius padarinius žmogui, siekiant padėti pasirengti įguloms į misijas Marse ir kitose tolimuose vietose. Dalis studijos įtraukia S. Kelly brolį dvynį Marką, kuris yra buvęs NASA astronautas, dalyvavęs keturiose kosminių erdvėlaivių misijose. Markas liko Žemėje ir buvo stebimas, kai jo brolis tuo metu buvo kosmose. Mokslininkai tikisi, kad palyginus brolių dvynių genetinę informaciją pavyks pamatyti, kokį poveikį misiją padarė Scottui. Pastebėta įdomių dalykų, pavyzdžiui, kad S. Kelly būnant kosmose kiekvienos chromosomos gale esantys telomerai, kurie apsaugo chromosomą bei DNR grandinę nuo suirimo ir yra tiesiogiai susiję su senėjimu, pailgėjo. Manoma, kad šis telomerų pailgėjimas „galėtų būti susijęs su padidėjusiu fiziniu krūviu ir sumažintu suvartojamų kalorijų kiekiu“, paskelbė NASA atstovai po paskelbtų išvadų aprašymo. „Tačiau jam grįžus į Žemę, jie vėl pradėjo trumpėti, - rašoma komentare. - Įdomiausia, kad telomerų aktyvumas pas abu dvynius padidėjo lapkričio mėnesį, kai tuo metu šeima išgyveno svarbų ir stresą keliantį įvykį.“ Kita tyrėjų komanda pastebėjo aiškų kaulų formavimosi mažėjimą, kai S. Kelly misija perkopė į antrąją pusę, dar kita komanda pastebėjo nedidelį kognityvinių gebėjimų mažėjimą, t. y. mąstymo greičio ir tikslumo, netrukus po to, kai jis nusileido. Tačiau pastaroji tendencija nėra pakankamai žymi, kad būtų galima teigti apie analogišką poveikį su Marso misija siejamais astronautais, skelbė NASA atstovai. Be to, viso genomo kaitos seka parodė, kad abu dvyniai turi šimtus unikalių genų mutacijų, jos taip pat bus analizuojamos. Kol kas padarytos įžvalgos yra preliminarios, planuojama išsamią ataskaitą pateikti vėliau šiais metais.