Kaip ir kasmet per Pasaulio ekonomikos forumą (PEF) surengęs vakarienę šiame Šveicarijos Alpių kurorte, G. Sorosas savo kalboje aptarė įvairias temas, įskaitant JAV prezidentą Donaldą Trumpą ir spekuliacijų kriptovaliutomis karštinę. Vis dėlto Vengrijoje gimęs finansininkas griežčiausiai atsiliepė apie Silicio slėnio milžines, kurias, anot jo, reikia griežčiau reguliuoti. „Facebook“ ir „Google“ faktiškai kontroliuoja daugiau kaip pusę visų iš reklamos internete gaunamų pajamų“, – 87 metų filantropas sakė vakarienės dalyviams. „Jie teigia esantys vien informacijos platintojai. Faktas, kad jie yra beveik monopoliniai platintojai, ir dėl to jie yra viešosios įstaigos, kurioms turėtų būti taikomas griežtesnis reguliavimas, turintis išsaugoti konkurenciją, inovacijas ir sąžiningą bei atvirą visuotinę prieigą“, – tęsė G. Sorosas. Jis prognozavo, kad technologijų milžinės „pačios sau sukels pavoju“, siekdamos įsitvirtinti svarbiose rinkose, tokiose kaip Kinija, ir kurdamos „aljansą tarp autoritarinių valstybių ir šių didelių, daug duomenų valdančių IT monopolijų“. „Visiškai gali būti, kad tai lems totalitarinės kontrolės tinklą, kokio nebūtų galėję įsivaizduoti netgi Aldousas Huxley arba George'as Orwellas“, – perspėjo G. Sorosas. Jis prognozavo, kad vyriausybės neabejotinai įves griežtesnį reguliavimą šiame sektoriuje ir pridūrė: „Davosas yra gera vieta paskelbti, kad jų dienos suskaičiuotos.“ G. Sorosas, apie kurio sėkmingą prekybą valiutomis sklando legendos, teigė, kad bitkoinų karštinė yra „tipinis burbulas“. Vis dėlto jis sakė, kad kriptovaliutos tikriausiai išvengs visiškos griūties, nes autoritariniai veikėjai toliau naudos jas slaptoms investicijoms užsienyje. G. Sorosas taip pat pareiškė, kad Rusijos prezidentas Vladimiras Putinas yra „mafijos valstybės“ vadovas, o D. Trumpą vadino „grėsme pasauliui“. Kita vertus, investuotojas prognozavo, kad žavėjimasis dabartiniu JAV prezidentu gyvuos neilgai. „Laikau tai visiškai laikinu fenomenu, išnyksiančiu 2020 metais ar netgi anksčiau“, – sakė jis. Kaip bebūtų, tradiciškai Davose skelbiamos G. Soroso prognozės išsipildo toli gražu ne visuomet. Pernai viešėdamas Šveicarijoje jis perspėjo, kad akcijų rinkų kilimas liausis išrinkus D. Trumpą ir kad Kinijos ekonomikos augimas yra netvarus. Tačiau Kinija toliau augo, o JAV akcijų kainos reguliariai pasiekdavo rekordines aukštumas.