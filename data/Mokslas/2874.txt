Edinburgo universiteto mokslininkų atradimas priverčia vėl atsigręžti į šią problemą: pasirodo dyzelio dalelės kaupiasi vienoje iš svarbiausių mūsų organų sistemų ir daro ten didžiulę žalą. Ilgą laiką buvo svarstoma, kaip giliai dyzelio dalelės gali įsiskverbti į audinius, tačiau jos tokios mažos, kad įprastais būdais sekti jų pasiskirstymą organizme buvo beveik neįmanoma. Tiksliau neįmanoma ir dabar, tačiau mokslininkai rado kitą būdą. Grupė Edinburgo universiteto tyrėjų vietoje dyzelio dalelių panaudojo tokio paties dydžio aukso nanodaleles. Jos pasirinktos, nes jokio neigiamo efekto žmogaus sveikatai nesukelia, tačiau yra daug lengviau užfiksuojamos laboratorine įranga. Vėliau, chirurgiškai paėmus audinių mėginius ir juos ištyrus, paaiškėjo, kad dalelės kaupiamos kraujagyslėse, ypač ten kur yra daugiau riebalų. Liūdniausia žinia, kad nemažai aukso dalelių buvo randama ir pačioje širdyje. Iki šiol buvo manoma, kad dyzelio dalelės įkvėptos su oru tiesiog kaupiasi plaučiuose, o į kardiovaskuliarinę sistemą nepatenka. Tačiau naujasis atradimas ankstesnį supratimą iš esmės keičia. Neabejojama, kad kardiovaskuliarinėje sistemoje besikaupiančios dyzelio dalelės didina širdies priepuolių ir insulto riziką. Remiantis oficialiais dabartiniais duomenimis, nuo oro taršos sukeltų pasekmių, vien D. Britanijoje, anksčiau nei įprasta, miršta apie 50 000 žmonių. Naujasis atradimas šį skaičių gali dar padidinti. Primename, kad dyzeliniai varikliai į aplinką išmeta apytikriai 50 kartų daugiau dalelių nei benzininiai varikliai. Gali būti, kad šio tyrimo rezultatai kai kuriose šalyse sąlygos dar griežtesnį dyzelinių automobilių įstatyminį reguliavimą.