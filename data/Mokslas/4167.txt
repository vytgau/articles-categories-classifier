Štai prieš keletą mėnesių atrastas objektas, pavadintas Niku (kiniškai tai reiškia „maištingas“), kurio orbita į ekliptikos plokštumą (kurią galima laikyti Saulės sistemos pusiauju) pasvirusi 110 laipsnių kampu. Kitaip tariant, Niku aplink Saulę sukasi priešinga kryptimi, nei visos planetos ir dauguma kitų kūnų. Dabar paaiškėjo, kad tokių objektų yra ir daugiau; maža to, jie visi greičiausiai juda daugmaž vienoje plokštumoje. Iš viso surasti šeši objektai, kurių orbitos posvyrio kampas yra artimas 90 laipsnių arba net šiek tiek didesnis. Du iš jų sukasi tarp Jupiterio ir Neptūno – ten esantys asteroidai vadinami kentaurais. Ir visų šešių orbitos yra gana panašios. Kol kas neaišku, iš kur šis panašumas atsirado. Greičiausiai objektus taip sustūmė kažkoks gravitacinis poveikis – pavyzdžiui Galaktinė potvyninė jėga arba devintoji Saulės sistemos planeta. Niku atradimo straipsnis yra arXiv.