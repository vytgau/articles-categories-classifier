Brukline gyvenantis pokemonų žaidimo meistras Nickas Johnsonas "Reddit" tinkle pasidalijo savo telefono ekrano nuotrauka, kurioje matomi visi 142 pagauti pokemonai. N. Johnsonas, vadovaujantis startuolių verslo platformai "Applico", teigia kasnakt praleisdavęs iki aštuonių valandų klajodamas Bruklino ir Manheteno gatvėmis, kad papildytų savo pokemonų kolekciją. Anot žaidėjo, sunkiausia buvo sumedžioti pokemoną, vardu Porigonas (Porygon). Dėl šio laimikio vaikinas nukeliavo net į Naująjį Džersį. "Negaliu nei paneigti, nei patvirtinti, kad radare pamatęs (Porigoną) užsisakiau "Uber" automobilį ir su vairuotoju sukome ratus tol, kol jį radau", - juokaudamas pasakojo vaikinas. Be to, niujorkietis teigia dėl sukartų kilometrų medžiojant monstriukus pagerinęs savo sveikatą ir numetęs beveik penkis kilogramus. N. Johnsonui taip pat buvo pasiūlyta sumokėti už jo kelionę į kitus žemynus sumedžioti visus ten esančius pokemonus, kurie neprieinami JAV.