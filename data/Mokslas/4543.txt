Su sveikumu susiję stereotipai dėl vietinių prekių iki šiol nebuvo tirti. „Jei žmogui parodytume du vienodus jogurtus ir pasakytume, kad vienas iš jų yra lietuviškas, o kitas – prancūziškas, jis kaip sveikesnį ir natūralesnį įvertintų lietuvišką. Toks suvokimas yra racionaliai nepagrįstas. Tyrimas atskleidė, kad sveikumo suvokimui neturi įtakos produkto kokybės vertinimas, jautrumas kainos atžvilgiu ir kiti veiksniai“, – teigia viena iš tyrimo autorių ISM Vadybos ir ekonomikos universiteto Vadybos katedros vedėja dr. Justina Gineikienė. Tyrimo duomenys, rinkti Lietuvoje, Šveicarijoje ir Austrijoje, atskleidė, kad vietiniai maisto produktai yra suvokiami kaip sveikesni, todėl žmonės labiau linkę juos pirkti. Reikia pastebėti, kad poveikis tinka ir šalims, kurios turi teigiamą įvaizdį. „Vienas iš pagrindinių uždavinių atliekant tokius tyrimus yra parodyti tyrimo teorinį ir praktinį naujumą. Vykdant seriją eksperimentų mums pavyko įrodyti, kad sveikumo suvokimas veikia nepriklausomai nuo produkto kokybės vertinimo, taip pat tai, kad šis reiškinys vienodai aktualus šalims, turinčioms silpną ir stiprų šalies įvaizdį. Tai iš dalies paaiškina, kodėl mūsų parduotuvių lentynose vis dar vyrauja lietuviški maisto produktai – nepaisant fakto, kad labai gerai galvojame apie kitas užsienio šalis, tokias kaip Vokietija ar Švedija“, – apie sveikumo suvokimą kalbėjo mokslų daktarė. Tyrimui – tarptautinis dėmesys Tyrimą atliko ISM Vadybos ir ekonomikos universiteto Vadybos katedros vedėja dr. Justina Gineikienė, Vienos ekonomikos universiteto profesorius Bodo B. Schlegelmilch bei Vienos ekonomikos universiteto tyrėja Rūta Ruževičiūtė. Lietuvos tyrėjų darbas buvo anonsuotas kaip pagrindinis Journal of International Marketing birželio mėnesio numerio straipsnis. Tai – pirmas kartas, kai Lietuvos tyrėjų darbas spausdinamas šiame žurnale. Journal of International Marketing yra leidžiamas Amerikos rinkodaros asociacijos ir yra svarbiausias mokslo žurnalas tarptautinės rinkodaros srityje. „Tikėjomės, kad efektas bus aktualus ne tik Lietuvai, bet maloniai nustebome, kai mūsų prielaidas patvirtino ir Šveicarijoje rinkti duomenys“, – kalbėjo Justina Gineikienė. Nors projektas dar tik pradedamas pristatyti verslo sektoriui, tikimasi, kad jo rezultatai bus įdomūs ir naudingi. Tyrimo pabaigą finansavo Lietuvos mokslo taryba. Tyrimas turėtų atkreipti maisto produktų pardavėjų dėmesį. Tarptautiniu mastu veikiančios įmonės privalo atsižvelgti į daugiau nei vien tik į kokybės ar vartotojų etnocentrizmo veiksnių. Norėdamos sėkmingai konkuruoti užsienio rinkose, įmonės turi įvertinti, kaip pasirinktoje šalyje vertinami vietiniai ir užsienietiški produktai. Tyrimo rezultatai atskleidžia, kad mažos ir vidutinio dydžio įmonės, kurios nėra pajėgios konkuruoti su dideliais užsienio gamintojais produkto kaina, gali būti pranašesnės prekiaudamos sveikai gyvensenai būtinais produktais.