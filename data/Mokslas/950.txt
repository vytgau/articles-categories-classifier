1. Pirmiausia pasirūpinkite baterija ir laisva atmintimi. Naujųjų Metų išvakarėse pilnai įkraukite telefono bateriją. Įsitikinkite, kad telefone yra pakankamai laisvos atminties daugiau negu 10 nuotraukų, kad vėliau netektų gaišti laiko trinant senesnius kadrus. Taip pat ne ką mažiau svarbu išsirinkti vietą, kur ketinate stebėti ir fotografuoti fejerverkus. Spalvoti fejerverkai tamsiame danguje – gražu, tačiau pagalvokite, ką dar nuotraukoje galėtumėte įkomponuoti. Miesto šviesos, medžiai, paminklai, tiltai ir kiti objektai gali pagyvinti nuotrauką. 2. Paruoškite kamerą naktinei foto medžioklei. Automatiniai kameros nustatymai – kaip universalios automobilio padangos: tinka visada, bet iš tiesų netinka niekada. Jei jūsų telefono kameros programėlė turi „Fejerverkų“ arba „Naktinį“ režimą, naudokite jį. Jei ne, rinkitės „Pro“ ar rankinius nustatymus. Jei yra galimybė, kameros jautrumą (ISO) rekomenduojama nustatyti ties 100 ar 200 reikšme, kadangi fejerverkai yra ryškūs ir jie apšvies naktinį dangų. Jeigu jūsų išmaniojo kameros programėlė leidžia reguliuoti ir diafragmą (angl. aperture), orientuokitės ties f/8 reikšme, tačiau ją gali tekti sumažinti ar padidinti atsižvelgiant į situaciją. 3. Apgalvokite, kaip užtikrinsite kameros stabilumą. Bet kokiam fotografavimui tamsoje svarbu kamerą laikyti stabiliai, kadangi nuotraukos gali išsilieti dėl menkiausio krustelėjimo. Geriausia išeitis – telefonams pritaikyti trikojai. Jei neturite tokio laikiklio ir jau nespėsite jo įsigyti, savadarbį stovą galite pasigaminti ir patys – internete apstu instrukcijų, kaip iš įvairių priemonių pasigaminti visai neprastą telefono stovą. Žinoma, visada galite fotografuoti laikydami telefoną priglaudę prie nejudančio objekto, pavyzdžiui, sienos, medžio kamieno ar stulpo. 4. Būkite fokuse. Fotografuodami neužmirškite kaskart sufokusuoti vaizdo – naktį jis lengvai „pabėga“. Dalis išmaniųjų kamerų turi judančių objektų automatinį fokusavimą – aktyvuokite šią funkciją ir galėsite būti ramūs, kad fiksuojama akimirka bus ryški. Be to, telefone nustatykite aukščiausią nuotraukų raišką ir, jei yra galimybė, saugokite ne tik JPEG, bet ir RAW nuotraukų kopijas. Vėliau jas galėsite kokybiškai redaguoti 5. Šioms funkcijoms – griežtas ne. Fotografuodami fejerverkus niekada nenaudokite blykstės – ji skirta fotografuoti arti esančius objektus, o ne danguje sproginėjančius fejerverkus. Taip pat nesinaudokite vaizdo artinimo funkcija – ji tik dar labiau sumažins nuotraukos kokybę, išryškės kadro triukšmai. Fotografuojant fejerverkus rekomenduojama tuo metu išjungti ir HDR funkciją. 6. Išlaisvinkite kūrybiškumą. Fotografija yra menas, taigi leiskite sau improvizuoti. Keiskite rakursus, telefono kameros nustatymus, užfiksuokite kelias nuotraukų serijas ar trumpą vaizdo įrašą GIF paveikslėliui sukurti, išbandykite kameros siūlomus efektus. Taip pat neužmirškite nuotraukų redagavimo programėlių, kuriomis galėsite patobulinti jau užfiksuotus kadrus. Sėkmės ir fotogeniškų Naujųjų Metų!