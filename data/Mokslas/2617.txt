Sraigė Jeremie pasižymi itin reta mutacija. Kadangi jos kriauklė susukta į kairę, jai itin sudėtinga rasti porą giminei pratęsti. Kai šiam išskirtiniam gyvūnui buvo rasti du potencialūs partneriai Leftie ir Tomo, atrodė, kad laimė Jeremie pagaliau nusišypsojo. Deja, užuot poravęsi su Jeremie, potencialūs partneriai susiporavo tarpusavyje, o jų sąjungos vaisiumi tapo 170 mažyčių sraigių. Ši istorija prasidėjo 2016 m. spalio mėn., kai biologas iš Jungtinės Karalystės (JK) Notingamo universiteto Angusas Dawsonas apie Jeremie problemą papasakojo radijo stoties BBC laidoje „Today 4”. Po kurio laiko į Notingamą pristatytos dvi sraigės su tokiomis pat kriauklėmis, susuktomis į kairę pusę. Viena iš jų atgabenta iš Ipsvičo miesto JK, kita – iš Ispanijai priklausančios Maljorkos salos. Sraigės yra hermafroditės, o tai reiškia, kad kiekvienas šios rūšies atstovas turi tiek vyriškus, tiek ir moteriškus lyties organus. Vis tik poravimuisi reikalingos dvi sraigės. Visi Leftie ir Tomo palikuonys nepasižymi tėvų išskirtine savybe: jų kriauklės susuktos į dešinę.