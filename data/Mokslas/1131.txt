Darbas privačioje kosmoso agentūroje „SpaceX“, nėra lengvas. Taip, darbuotojai gauna puikius atlyginimus, o ir papildomi privalumai tikrai motyvuoja. Tačiau grafikai, spaudimas dėl kokybės ir efektyvumo kuria stresą, kurio kai kurie žmonės neatlaiko. Vis dėlto, spaudimas prasideda dar prieš įsidarbinant garsiausioje privačioje kosmoso agentūroje. Visų pirma, reikia paminėti, kad „SpaceX“ dirba beveik išskirtinai tik amerikiečiai. Raketų pramonė yra griežtai reglamentuojama, nes yra laikoma potencialia karinės pramonės dalimi. Aišku, Musko kuriamos raketos nesiruošia nešti kovinių galvučių, tačiau įstatymai nurodo, kad esant tokiai teorinei galimybei technologija turi išlikti amerikiečių rankose. Vis dėlto, net ir vietiniai sunkiai ištveria darbuotojų atrankos procedūrą. Štai kaip viskas vyksta: 1. Žmogiškųjų išteklių skyriaus specialistai peržiūri visas paraiškas ir gyvenimo aprašymus. Kreipiamas dėmesys į išsilavinimą, patirtį bei nurodytas asmenines savybes. 2. Atrinktieji turi dalyvauti 3-4 pokalbiuose telefonu. Šioje stadijoje bandoma išsiaiškinti, ar žmogus yra apskritai tinkamas interviu akis į akį. 3. Pokalbiuose telefonu gerai pasirodę asmenys yra pakviečiami į „SpaceX“ būstinę. Čia jų laukia pokalbiai su visais vadovais, su kuriais jiems gali tekti dirbti. Taip, visais. 4. Interviu dienos ilgis priklauso nuo to, kaip sekasi kandidatui. Sėkmės atveju gali tekti ištverti 7-8 vienos valandos trukmės interviu. 5. Dienos viduryje kandidatai gali papietauti, surengiama ekskursija po gamyklą. 6. Jei nors vienas interviu imantis vadovas išreiškia abejonę, kandidatas siunčiamas namo. Jei žmogus prastai pasirodo jau pačiame pirmame pokalbyje, jis nesulaukia ir minėtos ekskursijos po gamyklą. Taigi, visos atrankos metu žmonės patiria didžiulį spaudimą. Šio proceso nemėgsta ir skyrių vadovai, nes kartais tiesiog trūksta gerų inžinierių, norisi juos įdarbinti greičiau, nei leidžia priimta tvarka. Tačiau atranka negali būti skubinama ir vadovams tenka dalyvauti pokalbiuose. Kartais gamyklose tenka dirbti ir 12 valandų per dieną. Įtampa ir fiziškai sunkus darbas vargina, tačiau žmonės sako, kad darbas yra to vertas, nes yra įdomus ir motyvuojantis. Teigiama, kad „SpaceX“ vyrauja komandinė dvasia ir visi lengviau atsipučia po sėkmingos misijos.