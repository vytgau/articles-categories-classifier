„Dėmesio, nauja viruso fb forma!!! Pranešama apie naują viruso bangą, kuri, manoma, netruks paplisti ir pas mus. Po asmeniniu postu atsiranda užgaulus ar nešvankus komentaras, kurio pats nematai, bet jis matomas visiems kitiems. Mieli fb draugai, jei pamatysite kažką panašaus, parašyto mano vardu, labai prašau apie tai mane įspėti asmenine žinute“, – rašoma platintame komentare. Prašoma jį nusikopijuoti ir užsidėti ant sienos, nespaudžiant dalintis asmeniškai. DELFI skaitytoja rašė radusi draugės pasidalijimą: „Kadangi ta draugė nėra kokia isterikė, tai pagalvojau, kad perspėjimas gali būti rimtas ir kad reikia pasidalinti taip, kaip aprašyta“, – rašė moteris. Paklausta, ar jau kas nors pranešė apie gašlius, tačiau jai pačiai nematomus komentarus, skaitytoja tvirtino, kad tokių pranešimų nėra gavusi. DELFI paprašė, kad šį atvejį pakomentuotų bendrovės „Baltimax“ ekspertai. Saugumo ekspertas Deividas Švėgžda tvirtino, kad šiuo metu „Facebook“ plintantys pranešimai apie vartotojo vardu komentarus rašantį virusą tėra apgaulė, vadinamasis „Hoax“ virusas. „Žinoma, būna įvairių kenkėjiškų programėlių, kurios skelbia įrašus užkrėstų paskyrų vardu ar siuntinėja žinutes vartotojo kontaktams, bet šiuo atveju apgavystę nurodo viena detalė – melagingame pranešime rašoma, kad pats vartotojas negali matyti šio komentaro savo paskyroje, tad pagalbos prašoma draugų. Taip skatinama dalintis šia naujiena ir kelti nepagrįstą paniką“, – sakė ekspertas. Jis tvirtino, kad bet kokiu atveju, jei kyla įtarimas, kad jūsų paskyra naudojasi koks nors virusas, patariama pasitikrinti, kokias programėlės naudojate ir kokius leidimus esate joms suteikę (pavyzdžiui, skelbti įrašus jūsų vardu ir t.t.).“ Ekspertas pabrėžė, kad socialinių tinklų naudotojai gali patikrinti savo paskyras nuo kenkėjiškų programų su nemokamais socialinių medijų skeneriais.