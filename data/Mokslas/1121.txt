Taip pat buvo paskirta bendrovės valdyba ir iki 2,1 mln. eurų padidintas įmonės įstatinis kapitalas. „Mobiliųjų mokėjimų“ generaline direktore tapo Monika Rimkūnaitė-Bložė. Lietuva yra viena iš pirmųjų šalių pasaulyje, kurioje konkuruojantys mobiliojo ryšio operatoriai suvienija jėgas kuriant vartotojams patogią momentinių atsiskaitymų sistemą ir teikiant šią paslaugą. Nuo šiandien po 33,(3) proc. UAB „Mobilieji mokėjimai“ akcijų priklauso bendrovėms „Bitė Lietuva“, „Tele2“ ir „Telia Lietuva“, todėl strateginiai su įmonės veikla susiję sprendimai bus priimami tik bendru visų trijų akcininkų sutarimu. „Momentinių mokėjimų platformos planavimo darbai prasidėjo liepos mėnesį, kai tik buvo gautas Europos Komisijos leidimas. Per tą laiką pasirašėme sutartis su pagrindiniais partneriais, o šiandien pradedame dirbti visu pajėgumu. Šiuo metu vyksta komandos formavimas bei mobiliųjų mokėjimų sistemos programavimo darbai. Pirmąją momentinių mokėjimų sistemos versiją planuojame pristatyti per pirmąjį 2018 metų pusmetį“, – sako bendrovės „Mobilieji mokėjimai“ generalinė direktorė Monika Rimkūnaitė-Bložė. Akcininkų paskirtą stebėtojų tarybą sudaro „Bitė Lietuva“ finansų vadovas Arūnas Dūda, „Tele2“ strategijos ir plėtros vadovas Tadas Bukauskas bei „Telia Lietuva“ vadovas Kęstutis Šliužas. Bendrovės valdybą sudaro „Bitė Lietuva“ vykdomasis direktorius Pranas Kuisys, „Tele2“ rinkodaros vadovas Mindaugas Savickas bei „Telia Lietuva“ finansų vadovas Laimonas Devyžis. Kuriama momentinių mokėjimų platforma vadinsis „MoQ“ („móku“) ir veiks kaip atsiskaitymo priemonė prekybos vietose, internete bei suteiks galimybę atlikti pinigų pervedimus tarpusavyje. Visi mokėjimai tarp „MoQ“ naudotojų vyks akimirksniu ir bet kuriuo paros metu. „Mūsų tikslas yra sukurti piniginę telefone – platformą, kurią būtų patogu naudoti atsiskaitymo vietose, internete bei klientams atliekant pinigų perlaidas tarpusavyje, tam naudojant tik išmanųjį telefoną ir jokių kortelių. Lietuva taps viena iš nedaugelio valstybių pasaulyje, kuriose veiks mobiliųjų mokėjimų sistema“, – teigia M. Rimkūnaitė-Bložė. Šių metų gegužės mėnesį bendrovei „Mobilieji mokėjimai“ Lietuvos bankas suteikė elektroninių pinigų įstaigos ribotos veiklos licenciją, reikalingą vykdyti su momentiniais mokėjimais susijusią veiklą. Liepos mėnesį mobiliojo ryšio operatoriai gavo Europos Komisijos leidimą kartu kurti bendrą mobiliųjų mokėjimų paslaugos teikimo platformą.