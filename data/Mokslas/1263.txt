Atradimas gali pateikti duomenų, kaip formavosi kitų žvaigždžių planetų sistemos, sakė mokslininkai, kurie savo studiją paskelbė britų žurnale „Nature“. Minimas asteroidas, kurį jo atradėjai pavadino Oumuamua, yra 400 m ilgio. Jo ilgis galbūt yra 10 kartų didesnis už plotį. Toks keistas, labai pailgas pavidalas neturi precedento tarp maždaug 750 tūkst. asteroidų ir kometų mūsų Saulės sistemoje, kur jie ir susiformavo, sako mokslininkai. Remdamiesi duomenimis apie jo orbitą, jie padarė išvadą, kad šis cigaro formos objektas atkeliavo iš kitos žvaigždės sistemos. Kaip rodo jo judėjimo trajektorija, šis dangaus kūnas atskriejo iš regiono, kur šiuo metu yra Lyros žvaigždyno žvaigždė Vega. Pasak mokslininkų, tarpžvaigždinės erdvės asteroidų, panašių į Oumuamua, į mūsų Saulės sistemą atklysta maždaug kartą per metus. Vis dėlto tokius „svetimus“ asteroidus sunku aptikti ir iki šiol jų nebuvo pastebėta. Oumuamua buvo atrastas naudojantis stipresniais teleskopais. Atrodo, kad Oumuamua per mūsų Paukščių Tako galaktiką šimtus milijonų metų keliavo nesaistomas su jokia žvaigždžių sistema, kol įskriejo į mūsų Saulės sistemą. „Dešimtmečius plėtojome teoriją, kad tokių tarpžvaigždinių objektų yra, o dabar – pirmą kartą – turime tiesioginį įrodymą, kad jie egzistuoja“, – sakė Vašingtone įsikūrusios NASA Mokslinių misijų direkcijos darbuotojas Thomas Zurbuchenas. „Šis istorinis atradimas atveria naujų galimybių studijuoti kitų saulių sistemų formavimąsi“, – pridūrė jis. Minimas asteroidas buvo pastebėtas Havajuose esančiu teleskopu. „Oumuamua“ havajietiškai reiškia „pasiuntinys“.