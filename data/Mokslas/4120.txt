Teismas nusprendė „Bitė Lietuva“ ieškinį atmesti, be to, „Bitė Lietuva“ turės apmokėti „Tele2“ išlaidas advokatui: 1627,03 eur. Sprendimą per 30 dienų galima apskųsti Vilniaus apygardos teismui. Tarp motyvų atmesti ieškinį, teisėja Erika Stočkienė minėjo, kad „Tele2“ korporatyvinės komunikacijos direktorius Andrius Baranauskas neskelbė žinios, kad paviešino tik nuomonę. Teismas „Bitė Lietuva“ ieškinį palaikė nepagrįstu ir nepatenkino: esą A. Baranausko išsakyta argumentuota nuomonė nelaikoma faktu ir kad jai negali būti taikomi tiesos kriterijai. Be to, „Bitė Lietuva“ nepateikė įrodymų, kad A. Baranausko pasisakymas turėjo neigiamos įtakos jos veiklai rinkoje, diskreditavo bendrovę jos klientų akyse ar kad suteikė pranašumą „Tele2“. A. Baranausko pasisakymas teismo priskirtas prie sąžiningos konkurencijos veiksnių: Lietuvos žiniasklaidos priemonių straipsniuose pateikiami įvairūs šaltiniai ir vertinimai, tarp kurių galima rasti ir „Bitė Lietuva“ pasisakymus. „Bitė Lietuva“ korporatyvinių reikalų ir ryšių su visuomene vadovė Žana Jakevičienė, paklausta, ar bendrovė rengiasi skųsti sprendimą, atsakė: „Gerbiame teismo sprendimą.“ A. Baranauskas apie sprendimą sakė: „Šiandien laimėjo vartotojai. Jie turi teisę į išsamią informaciją. Teismas nurodė, kad „nuomonės pateikimas šiuo atveju tik užtikrino sąžiningą šalių konkurenciją, t. y. ieškovo nurodomose publikacijose sąžiningai ir pagal gerą žurnalistinę praktiką yra pateikiami įvairūs šaltiniai ir vertinimai, įskaitant ir informaciją apie paties ieškovo išplatintą pranešimą, todėl tokiu atveju šalių nuomonių pliuralizmas yra vertintinas tik kaip šalių sąžiningą konkurenciją užtikrinantis, o ne ją varžantis veiksnys.“ Džiaugiamės šiuo sprendimu“, - rašė A. Baranauskas. DELFI primena, kad A. Baranausko komentaras buvo paviešintas Konkurencijos tarybai pripažinus, jog bendrovė „Bitė Lietuva“ reklamoje apie greičiausią internetą naudoti teiginiai buvo teisingi“ ir atsisakius pradėti reklamos „Bitės 4G mobilusis tinklas – greičiausias Lietuvoje“ nagrinėjimo procedūrą. A. Baranauskas tvirtino turėjęs pagrindo suabejoti ne tik Konkurencijos tarybos sprendimu, bet ir Lietuvos įstatymais, kurie „esą leidžia mulkinti visuomenę“. DELFI straipsnį, minimą tarp kitų žiniasklaidos priemonių straipsnių, galite perskaityti čia.