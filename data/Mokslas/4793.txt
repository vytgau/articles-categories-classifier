Ši programa, kitaip nei išpirkos reikalaujantis kenkėjas kaip paslauga (RaaS – Ransomware as a Service), yra prieinama nemokamai ir plinta internete, perspėjama pranešime spaudai. Programa „Shark“ leidžia pradedantiesiems programišiams ir kibernetiniams nusikaltėliams kurti individualius išpirkos reikalaujančius kenkėjus turint mažai arba visiškai neturint techninių žinių. Be to, programa tikina, kad ji naudoja greito šifravimo algoritmą, palaiko skirtingas kalbas ir išvengia antivirusinių programų nustatymo. Programa „Shark“ sukurti išpirkos reikalaujantys kenkėjai pasižymi tuo, kad jie sukuria „Microsoft” registro įrašą ir užšifruoja .pdf, .doc, .xls, .ppt ir kitus failus pridėdami failo plėtinį .locked. Reikalaudamos aukų sumokėti išpirką kenkėjiškos programos pateikia instrukciją 30 kalbomis, kaip tą galima padaryti. Tada reikalauja nurodyti el. pašto adresą ir tik tada sumokėti išpirką pateiktu adresu. Pasak „eScan”, tokių gana identiškų kenkėjiškų programų sėkmė priklauso nuo pasirinkto platinimo būdo – vieni kibernetiniai nusikaltėliai tokius kenkėjus platina el. laiškais, kiti talpina kenkėjiškose svetainėse, treti – socialiniuose tinkluose, – todėl kyla grėsmė, kad su lengvai sukurtomis išpirkos reikalaujančiomis programomis susidurs daugybė vartotojų.