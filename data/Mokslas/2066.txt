2016 metais Suomija išdavė 41 metų Maksimą Senachą Jungtinėms Valstijoms, o šių metų kovą jis Mineapolio federaliniame teisme padarė kaltės pripažinimą dėl kompiuterinio sukčiavimo. Iš šalies jis bus deportuotas atlikęs jam paskirtą kalėjimo bausmę. Prokurorų teigimu, M.Senachas kenksminga kompiuterine programa „Ebury“ užkrėtė tūkstančius kompiuterių visame pasaulyje, kad pagrobtų jų vartotojų prisijungimo duomenis. Tada jis su bendrininkais pasinaudojo tais duomenimis, kad paskatintų internautus naršyti reklaminius puslapius, ir siuntinėjo nepageidaujamus elektroninius laiškus. JAV generalinio prokuroro padėjėjo pareigas einančio Kennetho Blanco nuomone, ši byla atskleidė, kad Jungtinės Valstijos gali persekioti kibernetinius nusikaltėlius, veikiančius iš kitų šalių. „Turime sugebėjimų ir ryžto juos identifikuoti, surasti ir patraukti juos atsakomybėn“, – teigiama jo pranešime. M.Senacho ekstradicijai praėjusių metų sausį griežtai prieštaravo Maskva. Suomija, turinti net 1340 kilometrų ilgio bendrą sieną su Rusija, nuo Antrojo pasaulinio karo pabaigos stengiasi palaikyti geros kaimynystės santykius su galingąją kaimyne.