Dėl kokių priežasčių atsisakome savo senųjų telefonų ir juos keičiame naujais? Bendrovės „GfK Retail and Technology“ ir kompanijos „Samsung“ inicijuotas rinkos tyrimas atskleidžia, kaip Baltijos šalių gyventojai renkasi išmaniuosius. Remiantis apklausos rezultatais, dažniausia priežastis, kodėl žmogus pakeitė senąjį telefoną į naujesnį, tai noras turėti sklandžiau ir greičiau veikiantį įrenginį. Tam didžiausią svarbą teikė kaimynai latviai, šį atsakymą rinkosi beveik pusė respondentų. Lietuvoje tai prioritetu laiko trečdalis respondentų, o Estijoje kiek mažiau – kas ketvirtas. Kas trečias gyventojas kiekvienoje Baltijos šalyje nurodė ir kitą priežastį: galimybę nauju telefonu atlikti veiksmus, kurių senasis įrenginys neleido daryti. „Dėl nuolatinių inovacijų kasmet pristatomi vis pažangesni išmanieji telefonai, todėl natūralu, kad ilgainiui turimas įrenginys nebeatitinka naujausių standartų, žmogaus poreikių, morališkai pasensta. Dėl šių ir kitų priežasčių Baltijos šalių gyventojai dažniausiai telefoną keičia kas dvejus, trejus metus“, – komentuoja „Samsung Electronics Baltics“ vadovas Lietuvoje Simonas Skupas. Jo teigimu, visose trijose šalyse naujo telefono įsigijimo priežastys gan panašios, tačiau pastebima ir skirtumų. Pavyzdžiui, tik 8 proc. respondentų Lietuvoje teigia keitę telefoną dėl to, kad senasis sugedo. Tuo tarpu, Latvijoje šią priežastį nurodė dvigubai daugiau - 17 proc., o Estijoje 20 proc. - kone trigubai daugiau respondentų. Tai leidžia daryti prielaidą, jog retas mūsų šalies gyventojas laukia momento, kada turimas įrenginys sugenda, kad ryžtųsi naujam pirkiniui. Apklausa parodė ir dar vieną Lietuvos gyventojų išskirtinumą – net 24 proc. respondentų teigė pakeitę savo telefoną, nes norėjo patrauklesnio ir stilingesnio. Latvijoje ir Estijoje tokią priežastį nurodė mažiau – atitinkamai 17 proc. ir 14 proc. apklaustųjų. Kokiomis sąlygomis mes ir mūsų kaimynai įsigyjame naujus telefonus? Tyrimas rodo, kad pusė Baltijos šalių gyventojų už telefoną moka iš karto visą kainą, o maždaug trečdalis išsimokėtinai. Beje, perkantys telefoną išsimokėtinai iš operatorių, kartu su paslaugų paketu, dažniausiai pasirašo dviejų metų kontraktą (Lietuvoje – 74 proc., Latvijoje – 61 proc., Estijoje 58 proc. atvejų). Rugpjūčio mėnesį atliktoje apklausoje dalyvavo 2 107 15–74 metų amžiaus respondentų: 702 iš Lietuvos, 701 iš Latvijos ir 704 iš Estijos. Apklausą kompanijos „Samsung Electronics Baltics“ užsakymu atliko rinkos tyrimų bendrovė „Gfk Retail and Technology“.