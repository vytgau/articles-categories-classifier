Tačiau vandenynų masės įvertinimai yra gerokai didesni, negu maksimali galima sušalusio ir išgaravusio vandens masė. Be to, tikėtina vandenyno kranto linija yra labai nevienodame aukštyje – kai kurios jos dalys iškyla daugiau nei kilometru aukščiau už kitas. Dabar pasiūlytas tokių neatitikimų paaiškinimas: Marso vandenynai galėjo susiformuoti gerokai anksčiau, bent prieš 3,7 milijardo metų. Maždaug tuo metu Marse iškilo Tarsidės vulkaninė sritis, kurios atsiradimas galėjo nuspausti aplinkinį paviršių ir taip iškreipti vandenyno liniją. Senesnis vandenynas taip pat reikštų, kad vanduo iš Marso garavo ilgiau, ir jo galėjo išgaruoti tiek, kad būtų paaiškintas apskaičiuotas vandenyno tūris. Šią hipotezę patikrinti padės jau netrukus į Marsą išskrisiantis zondas „InSight“, tyrinėsiantis raudonosios planetos gelmes. Jis padės nustatyti, kiek ten yra įšalo ir kaip vystėsi Marso paviršius per milijardus metų.