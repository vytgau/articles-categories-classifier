„Dauguma naujųjų „iPhone“ yra parduota iš anksto užsisakiusiems klientams, nors žmonės jais domisi ir salonuose. Tačiau lietuviai yra labai praktiški ir puikiai supranta: jeigu išeina naujas modelis, pinga senas ir labai daug žmonių klausinėja apie senesnių „iPhone“ telefonų kainas ir tuo domisi, net labiau nei nauju telefonu“, - DELFI sakė „Tele2“ atstovas spaudai Andrius Baranauskas. Jis patvirtino, kad dėl naujojo „iPhone“ eilės nesiformuoja. „Telefonas yra geras, bet jis yra ne ekonominės klasės, o lietuviai labai praktiški ir iškart klausia: o kiek man kainuos tas senesnis modelis, nes jis dar labai geras. Ir žmonės tai supranta, kad senesni modeliai pinga. Tokia yra ir „Apple“ pardavimo politika, jie mažina senesnių modelių kainas, dėl to mes galėsime juos pigiau pasiūlyti“, - komentavo A. Baranauskas. Senesnieji šio gamintojo modeliai turėtų atpigti „artimiausiu metu". „Naujųjų „Apple“ telefonų „iPhone 8“ pardavimai dar tik įsibėgėja, todėl anksti daryti išvadas apie jų pardavimus, juo labiau, kad gamintojas šįkart pasirinko visiškai naują strategiją – patį inovatyviausią modelį „iPhone X“ pristatyti mėnesiu vėliau. Tam tikrų jo laukimo nuotaikų vertinant „iPhone 8“ pardavimus pastebime, tačiau jie tikrai toli gražu nėra istoriškai maži ar mažiausi. Tą rodo ir mūsų statistika – kai kurių modelių ir spalvų, pavyzdžiui sidabrinės, jau nebeturime ir laukiame, kol gausime papildymą. Pirmosiomis pardavimų savaitėmis tai įprastas dalykas, nes visame pasaulyje tiekimas yra ribojamas“, - kalbėjo „Telia“ atstovas spaudai Audrius Stasiulaitis. Jis nurodė, kad „artimiausiu metu" bus paskelbta pasiūlymų „Apple“ gaminiams. „Bitė Lietuva“ rinkodaros vadovas Arūnas Mickevičius dėstė, kad „iPhone 8“ išankstinius pardavimus ir pardavimus pirmąją dieną bendrovė vertina labai gerai. „Jie yra panašiame lygyje, kaip ir kelių ankstesnių „iPhone“ modelių pardavimai ir kiek aktyvesni lyginant su šiemet pristatytais kitų gamintojų flagmanais“, - sakė jis. Pasak A. Mickevičiaus, bendrovė šiuo metu specialų pasiūlymą turi „iPhone 6", bet artimiausiu metu turės ir kitiems „iPhone" telefonams. Visgi, pašnekovas paaiškina, kad laukiančių žmonių salonuose jau kurį laiką nebūna, nes daugelis nekantriausiųjų juos užsisako išankstinės prekybos metu. Pasak jo, bendrovės apklausos socialiniame tinkle duomenimis, naujuosius „iPhone 8“ telefonus 2 iš 3 apklaustų gyventojų rinksis dėl patobulintos kameros. Bendrovė nurodo, kad „Apple“ telefonus tautiečiai paprastai keičia kas dvejus metus.  Kiek kainuos Rugsėjį buvo paskelbtos šio telefono kainos. „Tele2“ paskelbė, kad „iPhone 8“ kainuos vienu euru pigiau - nuo 818 eurų, o „iPhone 8 Plus” nuo 938 eurų. Šie telefonai yra dviejų tipų, vertinant jų atminties galimybes: 64 GB ir 256 GB. „Telia“ paskelbė, kad „iPhone 8“ kainuos tiek pat - nuo 819 eurų, o „iPhone 8 Plus” nuo 939 eurų. Bendrovė „Bitė" paskelbė, kad naująjį „iPhone 8" ar „iPhone 8 Plus” siūloma įsigyti su neribotų pokalbių planais iš anksto ir 6 mėn. naršyti neribotai. „iPhone 8" kaina mokant iš karto 819 eurų, o „iPhone 8 Plus” - 939 eurai. Kuo ypatingi „iPhone 8“ ir „8 Plus“ rėmeliai pagaminti iš tvirto aliuminio lydinio, naudojamo ir aviacijoje, o priekiai ir nugarėlės – iš paties atspariausio susibraižymams stiklo, kokį tik kada nors yra turėję šie išmanieji telefonai. Be to, įrenginių paviršiai padengti oleofobine danga, todėl nešvarumai nusivalo lengvai, o išmanieji daug ilgiau nepraranda savo žavesio. Naujųjų „iPhone 8“ ir „8 Plus“ korpusai yra atsparūs vandeniui ir dulkėms. IP67 sertifikatas patvirtina, kad šiems išmaniesiems nebaisu, jei netyčia išsilies stiklinė vandens ar pradėtų lyti. „iPhone 8“ ir „8 Plus“ baterijos kurtos taip, kad išlaikytų ir visą aktyvią dieną. Naujieji „Apple“ flagmanai palaiko greitąjį krovimą, todėl iki 50 proc. bateriją galima įkrauti per 30 minučių. Jie palaiko vieną iš populiariausių belaidžio krovimo standartų „Qi“. Todėl „iPhone 8“ ir „8 Plus“ galite krauti padėję ant belaidžio kroviklio. Abu išmanieji turi ryškius, kontrastingus spalvas atkuriančius ekranus „Retina HD“. Be to, jie turi paspaudimo stiprumo technologiją „3D Touch“. Išmanieji stebi aplinkos apšvietimo sąlygas ir priderina prie jų ekrano spalvų balansą. „iPhone“ išmaniųjų kameros sufokusuoja norimą objektą, perteikia spalvų spektrą, turi natūralias spalvas išsaugančias blykstes. „iPhone 8 Plus“ turi daugiau galimybių atveriančią 12 Mpix dvigubą kamerą. Ji leidžia optiškai bei skaitmeniniu būdu priartinti vaizdą iki 10 kartų, įamžinti meniškus portretus. Kamera sulieja foną, todėl fotografijoje išryškėja veidas. Įdiegta naujoji funkcija „Portrait Lighting“. „iPhone 8“ ir „8 Plus“ turi įdiegtą patį procesorių „A11 Bionic“. Šis 6 branduolių procesorius pasižymi energijos paskirstymu, greitu veikimu. Pavyzdžiui, jis yra net 25 proc. greitesnis už „iPhone 7“ įdiegtą pirmtaką, ir 30 proc. geriau už jį apdoroja grafiką.