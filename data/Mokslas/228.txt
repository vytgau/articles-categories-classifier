Jame nurodoma, kad ES vykdančioji institucija nori, kad susirašinėjimo ir kitokių skaitmeninių paslaugų teikėjai teiktų būtinus duomenis policijai, reikalingus tyrimams, kur bebūtų šių paslaugų teikėjų biurai ar duomenų saugojimo vietos. „Euractiv“ skelbia, kad apie reformą numatoma paskelbti balandžio 17 d. „Įstatymas dėl elektroninių įrodymų privers platų spektrą skaitmeninių ryšių programėlių greičiau reaguoti į prašymus pateikti duomenis“, – skelbia Europos Komisijai artimas leidinys. Naujosios taisyklės bus taikomos socialiniams tinklams „Facebook“ ir „Twitter“, debesų kompiuterijos paslaugų teikėjams, domenų registratoriams ir net internetinės prekybos platformoms. Projekto autoriai naujus reikalavimus aiškina „proporcingai augančiu naudojimusi internetinėmis paslaugomis ir programėlėmis, kurios kartais naudojamos vykdyti nusikaltimus“. „Euractiv“ taip pat cituoja ES teisingumo komisarę Verą Jourovą, kuri pažymėjo, jog būtina keisti teisines normas, nes šiuo metu ES valdžia susiduria su ilgomis ir sudėtingomis procedūromis norėdama gauti duomenų teisėsaugos tyrimams, kai duomenys saugomi kitose šalyse. Leidinys taip pat pažymi, kad rengiami pakeitimai jau susilaukė prieštaringų vertinimų. Už privataus gyvenimo apsaugą pasisakantieji kritikuoja EK planus ir teigia, kad tokiais veiksmais iš esmės bus apeinamos tarpusavio teisinės pagalbos sutartys, kurios, kaip mano valdžia, per daug stabdo informacijos gavimo procedūras.