Gyvenant Niujorke teko per trumpą laiką prisitaikyti prie kelių reikšmingų pasikeitimų tuo pačiu metu: gyvenamosios vietos ploto sumažėjimo, triukšmo ir metro sistemos, kuri, atrodo, sutrinka būtent tuo metu, kai to tikiesi mažiausiai, rašo businessinsider.com. Vis dėlto tenka pripažinti, kad daugiausia pastangų pareikalavo prisitaikymas prie sumažėjusių pajamų. Nieko keisto, kad mano kaip studentės pajamos buvo kur kas mažesnės nei teisininkės atlyginimas, o štai dauguma išlaidų kaip tik padidėjo, nes gyvenimas Niujorke kainuoja nemažai. Kelis pirmuosius mėnesius kartu su vyru per mėnesį maistui galėdavome skirti 100–150 JAV dolerių (90–135 eurus). Kaip bebūtų keista, viename brangiausių JAV miestų už šią kuklią sumą galima valgyti įvairius patiekalus, kuriems netrūksta nei maistingumo, nei skonio. Štai penki mūsų dažniausiai gaminti patiekalai. Pirkinių sąrašo pavyzdys  Dar kartais įsigydavome kelias savaites negendančių produktų, pavyzdžiui, ryžių, kario pastos, riešutų sviesto, majonezo, miltų ir avižų. Nebrangių prieskonių ir padažų rinkinį įsigijau iš pigių produktų parduotuvės vos tik atsikrausčiusi į JAV. Beveik visi šie receptai vegetariški, nors nei aš, nei mano vyras nesame vegetarai. Maža to, prieš atvykdami į JAV buvome tikri mėsėdžiai. Vis dėlto persikėlę į Niujorką supratome, kad atsisakę gyvulinės kilmės produktų ir pirmenybę teikdami daržovėms galime reikšmingai sumažinti išlaidas produktams. Prireikė laiko, kol mūsų smegenys ir skonio receptoriai priprato prie pasikeitimų, bet kai tai įvyko, mums ėmė patikti mitybos racione sumažėjęs raudonos mėsos kiekis. 1. Bolonietiški lęšiai Nors mums su vyru teko taupyti, vis dėlto norėjome maitintis sveikai. Taigi stengėmės daryti patiekalus, kurių sudėtyje būtų daug daržovių ir netrūktų baltymų. Valgydavome daug lęšių, nes jie suteikia sotumo ir gali būti ruošiami skirtingais būdais. Vienas iš mūsų mėgstamiausių receptų – bolonietiški lęšiai, kuriuos dažnai valgydavome su makaronais. Bolonietišką padažą dažniausiai ruošdavome iš lęšių ir daržovių – brokolių, morkų, špinatų ir žaliųjų žirnelių. Padažą gardindavome kepintais česnakais, svogūnais, raudonėliu ir paprika. 2. Juodosios pupelės su daržovėmis ir ryžiais arba tortilijomis Juodosios pupelės su daržovėmis, prieskoniais ir aštriu padažu – tobulas variantas tingiems pietums ar vakarienei. Šį patiekalą valgydavome su ryžiais arba kukurūzų tortilijomis. Kadangi nėra sudėtinga šio patiekalo paruošti daugiau nei vienam kartui, darydavome mažiausiai dviem. 3. Avinžirnių/lęšių karis su ryžiais Karis – skirtingais būdais paruošiamas skanus ir tinkamas gaminti didesniais kiekiais patiekalas. Ypač gardu karį valgyti žiemą. Kai norėdavome indiško tipo kario, sumaišydavome pomidorus iš skardinės su kario milteliais, masala, kuminu, ciberžole, o kreminei konsistencijai paryškinti patiekalą gardindavome jogurtu ar kokosų pienu. Dar galima įdėti šiek tiek kokosų aliejaus – skonis bus dar sodresnis. Kai būdavome nusiteikę variacijoms, ruošdavome roti – miltų, druskos, vandens ir aliejaus mišinį. Kariui tinkamos beveik visos daržovės, todėl šį patiekalą ruošdavome visada, kai tik prireikdavo sunaudoti šaldytuve užsilikusius produktus. 4. Juodosios pupelės su daržovėmis kario padaže Ši patiekalą ruošdavome tuomet, kai turėdavome laisvą valandą ar dvi. Iš esmės šis patiekalas – tai tailandietiškas raudonasis karis su keliais šaukštais žemės riešutų sviesto ir žaliųjų citrinų sulčių. Paprastai šis patiekalas ruošiamas su jautiena arba vištiena, tačiau nustebau atradusi, kad juodosios pupelės – idealus mėsos pakaitalas. 5. Apkepti ryžiai su tunu ir avinžirniais Patiekalą paruošite greitai ir be didesnių pastangų. Į keptuvę sumeskite ryžius, konservuotą tuną, česnaką, avinžirnius ir skirtingas daržoves, gardinkite sojų padažu ir sezamų aliejumi. Jei norėdavosi labiau kreminės konsistencijos, patiekalą papildomai gardindavome majonezu, o norėdami daugiau baltymų įmušdavome kiaušinį.