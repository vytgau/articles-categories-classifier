Su vyriausybe susijęs Kinijos interneto tinklo informacijos centras (CNNIC) trečiadienį paskelbė, kad nuo gruodžio pabaigos iki birželio interneto vartotojų skaičius šalyje padidėjo 3,1 proc. iki 710 milijonų. Prie interneto vartotojų centras priskiria visus gyventojus, kurie per pastarąjį pusmetį bent kartą naudojosi internetu. Šis skaičius rodo, kad internautų Kinijoje yra daugiau kaip dukart daugiau negu Jungtinėse Valstijose gyventojų. Be to, jis reiškia, kad internetu naudojasi daugiau kaip pusė Kinijos gyventojų, o Kinijos gyventojų skaičius yra didžiausias pasaulyje. Pekinas griežtai kontroliuoja interneto turinį, o elektroninė prekyba yra itin svarbi jos pastangų užtikrinti, kad ekonomikos augimą labiau skatintų vartotojų paklausa, dalis. CNNIC duomenimis, 92,5 proc. Kinijos internautų internete naršo naudodamiesi savo mobiliaisiais telefonais. Tačiau kaimo vietovėse interneto naudotojų skaičius tebėra mažas – jis sudaro mažiau nei trečdalį viso internautų skaičiaus, – nes kaimo gyventojai neturi žinių apie kompiuterius arba internetą, arba jų tai tiesiog nedomina, pareiškė CNNIC. Smarkiai išaugus interneto vartotojų skaičiui, kelios Kinijos technologijų įmonės, tokios kaip Jacko Ma „Alibaba“, pastaraisiais metais tapo milijardinės vertės milžinais. Tuo tarpu Pekinas blokuoja svetaines, kurias laiko susijusiomis su politiškai jautriomis sritimis, o socialinės žiniasklaidos įmonės cenzūruoja vartotojų kuriamą turinį.