Mokslinis šio gyvūno vardas – Tylototriton anguliceps, tačiau Klingonų tritonas skamba daug smagiau. Kažkas nusprendė, kad jis primena žymiąją karingųjų ateivių rasę iš mokslinės fantastikos serialo „Žvaigždžių kelias“, todėl Pasaulio gamtos fondas (WWF) taip ir pavadino šį nuotaikingai atrodantį varliagyvį. Tailande sutinkamas gyvūnas užauga vos ilgesnis nei šeši centimetrai. Iš pirmo žvilgsnio, tai smulkutis gyvūnėlis, jis gali pasirodyti tikru milžinu, palyginus su Leptolalax isos, vos didesne nei trijų centimetrų varlyte oranžinėmis akimis, sutinkama Kambodžoje ir Vietname. Ką bendro turi šie abu varliagyviai? Jie yra tik du gyvūnai iš 163 naujų rūšių, kurias mokslininkai rado praeitais metais Mekongo upės regione Pietryčių Azijoje. Tarp Pasaulio gamtos fondo užregistruotų gyvių pateko ir dar keletas išskirtinės išvaizdos gyvių. Laose rasta gyvatė, kurios galvą puošia vaivorykštės spalvos, todėl ji primena Davido Bowie ankstyvosios karjeros personažą Ziggy Stardust. Tailande surasta reta bananų rūšis. Laose buvo pastebėtas blyškiai žydras taškuotas gekonas su aštriomis juodomis akytėmis. Birmoje mokslininkai surado purpurinę gėlę, žiedlapiais primenančiais pelių ausytes, o Vietname jie pastebėjo gauruotagalvį šikšnosparnį. Mekongo upė yra viena iš didžiausių pasaulio upių, tekanti Pietryčių Azijoje. Prasideda Kinijai priklausančiame Tibeto regione, Tibeto kalnyno Tanglos kalnagūbryje ir įteka į Pietų Kinijos jūrą Vietname. Ši upė pastaraisiais dešimtmečiais yra tapusi tikru rojumi naujų gyvūnų ieškantiems mokslininkams – šiame regione nuo 1997-ųjų iki 2015-ųjų yra surastos net 2409 naujos rūšys. Kiekvieną savaitę čia randami bent du dar niekur nematyti padarai. „Šie jokios šlovės nesitikintys mokslininkai žino, kad jie rungiasi su laiku – naujai atrastas rūšis reikia išsaugoti nuo žmogaus poveikio“, – sako Jimmy Borah, Pasaulio gamtos fondo atstovas. Tarp 2015-aisiais surastų 163 naujų rūšių pateko 11 žuvų, 14 roplių, 126 augalų ir trys žinduolių rūšys. Nė viena jų nebuvo iki šiol kur nors pastebėta, o ir jų ateitis nėra aiški – dėl žmogaus veiklos, naikinančios natūralią gyvenamąją aplinką bei brakonierių, ieškančių retų rūšių. Pastarieji tikisi neblogai uždirbti, nes pasaulyje apstu kolekcionierių, pasiryžusių mokėti tūkstančius dolerių už ypač retus ir unikalius nykstančius gyvūnus. Dažniausiai šie žmonės „apsiperka“ daugybėje nelegalių laukinių gyvūnų „turgelių“, kurie įsitaisę Aukso Trikampio regione tarp Kinijos, Laoso, Tailando ir Mianmaro. Todėl mokslininkams tenka nuolat rungtyniauti su laiku, jei jie nori užtikrinti apsaugą naujai rastoms retoms rūšims.