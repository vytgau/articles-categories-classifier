Ne vieną dešimtmetį ant atmosferinių tyrimų stoties HAARP antenų Aliaskoje buvo kariamos visos negandos. Neva mistinės HAARP stoties darbuotojai moka sukelti uraganus, žemės drebėjimus, ką ir kalbėti apie, pvz., lėktuvų ar orbitinių stočių ar erdvėlaivių numušinėjimą, žmonių minčių kontroliavimą. HAARP buvo ir galbūt tebėra laikomas siaubingu ginklu. Tačiau šiandien į jį kviečiami visi smalsaujantys: įslaptintoje vietoje rengiama atvirų durų diena. „Tikimės, kad žmonės supras mokslinę šios stoties atliekamų tyrimų reikšmę, – sakė Aliaskos universiteto (JAV), kuris dabar koordinuoja HAARP stoties veiklą, atstovas spaudai. – Viliamės įrodyti žmonėms, kad šia stotimi kontroliuoti žmogaus minčių ar turėti įtakos meteorologiniams reiškiniams neįmanoma.“ Pranešama, kad tyrimų stotyje tikimasi sulaukti ne tik smalsuolių, bet ir mokslininkų dėmesio. Ypač HAARP atvirų durų dienoje laukiami sąmokslo teorijų kūrėjai. HAARP (High Frequency Active Auroral Research Program – Aukšto Dažnio Pašvaisčių Tyrimo Programa) – aukšto dažnio radijo siųstuvų masyvas, siunčiantis koncentruotus radijo bangų energijos pliūpsnius į pašvaisčių zonas atmosferoje. Pernai, užuot uždarius šią legendomis ir būtais, nebūtais dalykais apipintą mokslinių tyrimų stotį, JAV Karinės pajėgos pardavė ją Aliaskos universitetui. Šio iniciatyva ir rengiama atvirų durų diena. Lankytojai HAARP stotyje laukiami rugpjūčio 27 d., nuo 9 val. iki 15 val. vietos laiku. Atvirų durų dieną bus surengta ne tik ekskursija po stotį, bet ir bus galima apsilankyti mobiliajame planetariume, pamatyti amžino įšalo ekspoziciją, dalyvauti mokslinėse diskusijose ir pokalbiuose, pasimėgauti po atviru dangumi rengiama kepsnių iškyla. Renginys nemokamas ir rekomenduojamas įvairaus amžiaus lankytojams.