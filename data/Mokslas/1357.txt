Kaip nurodoma „Uber“ pranešime, naujų modelių bandymai bus pradėti 2020 metais. Pirmuoju miestu, kuriame bus pradėta teikti paslauga „UberAir“, taps Los Andželas. Kiek vėliau numatoma ją teikti ir Dalase. „Los Andželas – puikus pavyzdys miesto, kurio keliai yra itin apkrauti ir artimiausiu metu nėra perspektyvos sumažinti šią naštą viešojo transporto sistemos sąskaita“, – sakė „Uber“ produktų direktorius Jeffas Holdenas. Jis prognozuoja, kad 2028 metais, kai Los Andžele vyks vasaros olimpinės žaidynės, miesto gyventojai jau aktyviai naudosis skraidančiais taksi. Los Andželo meras Ericas Garcetti pažadėjo paramą šiam projektui ir pažymėjo, kad Los Andželas yra „idealus poligonas naujoms technologijoms“, rašo „The Los Angeles Times“. Manoma, kad „UberAir“ bus prieinama kasdienio transporto paslauga skraidyti iš miesto centro į priemiesčius, nes bus pereita prie elektrinių variklių, kas gerokai sumažins paslaugos savikainą, lyginant su skraidinimo sraigtasparniu paslauga „UberChopper“. „Uber“ ketina naudoti vertikalaus pakilimo ir nusileidimo aparatus, kurie skraidys nedideliame aukštyje. Vėliau kompanija ketina pereiti prie bepiločių skraidymo aparatų, kas dar labiau sumažins paslaugos kainą. Bendradarbiaudama su NASA „Uber“ taip pat kurs naują oro eismo valdymo sistemą be žmogaus dalyvavimo.