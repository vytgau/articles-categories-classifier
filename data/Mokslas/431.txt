Be to, jis yra pirmasis istorijoje žmogus, kurio turto vertė viršijo 100 mlrd. JAV dolerių – žurnalo vertinimais, jam priklauso 112 mlrd. JAV dolerių vertės turtas. Į turtingiausių pasaulio gyventojų trejetą J. Bezosas pateko tik prieš metus. Į pirmą vietą naujajame reitinge, kuris sudarytas pagal 2017 metų rezultatus, jam pavyko pakilti po to, kai „Amazon“ akcijų kursas pernai pakilo 60 proc. ir dėl to jo turtė vertė išaugo 39 mlrd. JAV dolerių. Antroje vietoje yra vienas iš „Microsoft“ steigėjų Billas Gatesas, kurio turto vertė siekia 90 mlrd. JAV dolerių ir kuris dar prieš metus puikavosi sąrašo viršūnėje. Trečioji vieta atiteko investuotojui Warrenui Buffettui, kurio turtas vertas 84 mlrd. JAV dolerių. Turtingiausio Europos gyventojo titulas atiteko įmonių grupės „Louis Vuitton Moet Hennessy“ vadovui Bernardui Arnault, kuris kartu su šeima valdo 72 mlrd. JAV dolerių vertės turtą. Iš vienuoliktos milijardierių sąrašo vietos į ketvirtą B. Arnault padėjo pakilti visų pirma euro pabrangimas JAV dolerio atžvilgiu. Penktoje sąrašo vietoje atsidūrė „Facebook“ vadovas Markas Zuckerbergas, kurio turto vertė siekia 71 mlrd. JAV dolerių. O Amancio Ortega, drabužių mažmenininkės „Inditex“ steigėjas ir vadovas, nusileido į šeštą vietą. Jo turtas vertinamas 70 mlrd. JAV dolerių. Į pirmąjį dvidešimtuką patekusių turtingiausių pasaulio gyventojų valdomo turto bendra vertė siekia 1,2 trln. JAV dolerių, o tai sudaro 13 proc. viso į sąrašą patekusių turtuolių turto. Dvidešimtuke yra du Kinijos milijardieriai – Ma Huatengis, Kinijos interneto milžinės „Tencent“ vadovas ir turtingiausias Azijos gyventojas, tarp pasaulio turtuolių užimantis 17 vietą, ir „Alibaba“ steigėjas Jackas Ma. Sąrašo viršutinėje dalyje atsidūrė tik dvi moterys: parduotuvių tinklo „Wal-Mart“ paveldėtoja Alice Walton (58,5 mlrd. JAV dolerių) ir 33 proc. „L‘Oreal“ akcijų savininkė Francoise Bettencourt-Meyers (42,2 mlrd. JAV dolerių). Beje, JAV prezidentas Donaldas Trumpas, pernai paskelbtame sąraše užėmęs 544 vietą, šiemet nusirito į 766-ąją. „Forbes“ skaičiavimais, jo turto vertė per metus sumažėjo 400 mln. JAV dolerių iki 3,1 mlrd. JAV dolerių. Iš viso į naująjį reitingą pateko rekordiškai daug – 2,208 tūkst. milijardierių iš 72 pasaulio šalių ir teritorijų. Vidutinė jų turto vertė siekia 4,1 mlrd. JAV dolerių. Daugiausia sąraše amerikiečių – iš viso 585 milijardieriai. Antroje vietoje – žemyninė Kinijos dalis, kuriai atstovauja 373 milijardieriai. Visų į sąrašą patekusių turtuolių valdomo turto bendra vertė siekia 9,1 trln. JAV dolerių ir yra 18 proc. didesnė negu metais anksčiau. Į šių metų sąrašą pateko 259 naujokai, įskaitant pirmuosius pasaulyje kriptovaliutos milijardierius. Tuo tarpu dėl kritusios turto vertės arba su politika susijusių problemų iš sąrašo iškrito 121 žmogus, įskaitant visus dešimt jame buvusių saudiečių.