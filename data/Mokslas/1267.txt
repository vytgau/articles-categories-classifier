Inovaciją sukūrė Vytauto Didžiojo universiteto (VDU) magistranto Eriko Treskovskio įkurta biotechnologijų įmonė „Probiomas“, rašoma pranešime spaudai. Projekte „INOprogresas“, kurį inicijavo Mokslo, inovacijų ir technologijų agentūra (MITA) kartu su Ūkio ministerija, buvo pristatyta 30 lietuvių kūrėjų, inovacijų ir išradimų. Paskutiniame etape 9 atrinktus inovacijų kūrėjus įvertino kompetentinga komisija, kurią sudarė Mokslo, inovacijų ir technologijų agentūros direktorius Kęstutis Šetkus, verslininkas ir investuotojas Ilja Laursas, TV3 kūrybos direktorius Arvydas Rimas ir VGTU Žinių ir technologijų perdavimo centro vadovė Vilma Purienė. Komisijos sprendimu, projektą laimėjo „Probiomas“, įmonė, pasitelkianti moderniausius biotechnologijų metodus ir gaminanti šalyje mažai matytą produktą – sausą medų. Įmonės įkūrėjas, dabar jau VDU absolventas, E. Treskovskis technologines inovacijas įgyvendino VDU Gamtos mokslų fakulteto laboratorijoje. Bendradarbiaujant su universitetu, buvo išvystyta startuolio idėja. Sauso medaus gaminimui „Probiomas“ naudoja ekonomiškai purkštuvinio džiovinimo būdą, kurio metu produktas atomizuojamas iki mikrodalelių ir iš jo išgarinama drėgmė, tuo pat metu neprarandant jokių antibakterinių ir kitų sveikatai naudingų savybių. Inovacija išsprendžia medaus laikymo problemas maisto pramonėje – įprastas medus yra klampus, sunkus, užkemša gamybos įrenginius. „Toks medus yra daug patogesnis konditerijos gaminiams, nes jį patogu dozuoti, transportuoti, jis lengvesnis, bet išlaiko visas unikaliąsias savybes. Konditerijoje jį naudoti vietoj cukraus yra daug naudingiau žmogaus organizmui“, – pasakoja VDU Žinių ir technologijų perdavimo centro mokslo paslaugų vadybininkė Dalytė Mardosaitė-Busaitienė. Projekto „INOprogresas“ organizatoriai įmonei skyrė prizą – viešinimo kampaniją.