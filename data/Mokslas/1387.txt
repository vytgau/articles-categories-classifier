Kaip manote, ar jūs charizmatiškas? Mokslininkai iš Toronto Universiteto sukūrė šešis klausimus, kurie padeda patiems įsivertinti savo charizmą. Įprasta kalbėti apie charizmatinius lyderius, kurie savo iš tribūnų sakomomis kalbomis įtikina ištisas mases žmonių. Tačiau apie platesnę charizmos sąvoką mokslininkai kalba retai. Būtent tam ir skirtas Toronto Universiteto mokslininkų tyrimas, publikuotas „Journal of Personality and Social Psychology“. Jo autoriai teigia, kad užtenka atsakyti į 6 klausimus, kad patys galėtumėte įsivertinti savo charizmą. Kiekviename punkte save įvertinkite nuo 1 iki 5 balų. Atsakykite sąžiningai ir apgalvotai, pasistenkite prisiminti įvairias situacijas ir patys sau argumentuokite pasirinkimą. 1. Aš kambaryje esu pastebimas 2. Aš turiu gebėjimų daryti žmonėms įtaką 3. Aš galiu būti grupės lyderiu 4. Žmonės su manimi jaučiasi patogiai 5. Aš dažnai šypsausi žmonėms 6. Aš galiu sutarti su visais Apie rezultatus vėliau, dabar – apie tai, kaip mokslininkai nustatė charizmos sudedamąsias dalis. Jie peržiūrėjo visą eilę šią temą nagrinėjančių tyrimų. Mokslininkai taip pat maždaug 1000 dalyvių paprašė įvertinti savo charizmą ir atsakyti į dar keletą klausimų. Jie nustatė pagrindines charizmos sudedamąsias dalis – gebėjimą daryti įtaką, patikti kitiems, įprotį šypsotis ir taip toliau. Pagal tai jie sukūrė šiuos klausimus ir vertinimo sistemą. Ne vienas prieš tai atliktas tyrimas parodė, kad charizmos galima išmokti. Savaime aišku, kad charizmatinės savybės labai padeda tiek darbe, tiek kituose socialiniuose santykiuose. Jei patiksite žmonėms, turėsite daugiau draugų, lengviau susirasite romantinį partnerį, greičiau sulauksite paaukštinimo. Taigi, dabar sudėkite visus savo teste užrašytus balus ir išveskite jų vidurkį. Jei jis yra didesnis nei 3,7, mokslininkai teigia, kad jūsų charizma yra didesnė nei daugelio žmonių. Tačiau jei ir surinkote mažiau, nusivilti nereikia – egzistuoja daugybė būdų kaip tapti labiau charizmatiškiems.