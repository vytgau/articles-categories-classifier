2017 m. rugsėjo 27-ąją, nuo vidurnakčio iki 8 val. ryto, numatoma dažnių keitimą atlikti 1800 MHz dažnių juostoje, o spalio 28-osios naktį nuo vidurnakčio iki 8 val. ryto planuojama atlikti pakeitimus 900 MHz dažnių juostoje, paskelbė Ryšių reguliavimo tarnyba. Radijo dažnių keitimas bus atliekamas naktį, kad vartotojai patirtų kuo mažiau nepatogumų, nes mobiliojo ryšio tinklai tuo metu yra mažiausiai užimti. Dėl dažnių keitimo galimi trumpalaikiai paslaugų teikimo sutrikimai ryšio tiekėjų tinkluose, kurie gali trukti nuo 1 iki 4 valandų. Gali laikinai neveikti balso telefonijos paslaugos, sulėtėti mobiliųjų duomenų perdavimas. Pagalbos skambučiai numeriu 112 veiks, jeigu toje vietoje bus pasiekiamas nors vieno operatoriaus tinklas. Todėl planuojama, kad dažnių keitimas didelės įtakos skambučiams į Bendrąjį pagalbos centrą neturės. „Šiuolaikiniai mobiliojo ryšio įrenginiai gali veikti naudojant kelias dažnių juostas ir technologijas, taigi, trumpam dingus signalui vienoje dažnių juostoje, jie turėtų automatiškai persijungti prie kitos. Pavieniais atvejais, jei taip neįvyktų, vartotojams reikėtų savo mobiliojo ryšio įrenginį, pvz., mobilųjį telefoną, paleisti iš naujo“, – sakė RRT direktoriaus pavaduotojas Mindaugas Žilinskas. Radijo dažniai keičiami po to, kai 2016 metų pradžioje trys mobiliojo ryšio tiekėjai RRT organizuotame aukcione įgijo teisę nuo 2017 m. lapkričio 1 d. iki 2032 m. spalio 31 d. naudoti 900 MHz ir 1800 MHz radijo dažnių juostas. Toks dažnių perskirstymas tarp operatorių Lietuvoje atliekamas pirmą kartą. Šis pokytis svarbus tuo, kad mobiliojo ryšio tiekėjams buvo suteiktos vientisos, neišskaidytos dažnių juostos, kaip buvo iki šiol. Dėl to jie galės maksimaliai išnaudoti suteiktus dažnius, sumažės trikdžių tikimybė, padidės mobiliojo ryšio tinklų talpa. Pernai vykusio RRT aukciono laimėtojai įsipareigojo per trejus metus nuo leidimo naudoti dažnius išdavimo dienos užtikrinti, kad ne mažiau kaip 98 proc. Lietuvos teritorijos aprėps kiekvieno operatoriaus mobiliojo ryšio tinklas, kuriuo bus teikiamos viešosios judriojo telefono ryšio paslaugos. Kiekvienas leidimo turėtojas taip pat privalės užtikrinti, kad nuo 2020 m. sausio 1 d. spartusis belaidis plačiajuostis ryšys (30 Mb/s ir didesnės spartos) aprėptų teritoriją, kurioje gyventų ne mažiau kaip 85 proc. Lietuvos Respublikos gyventojų. Operatoriai už suteiktus dažnius bendrai į valstybės biudžetą įsipareigojo sumokėti 38,1 mln. eurų.