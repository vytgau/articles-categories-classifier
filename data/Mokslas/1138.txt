Vaizdo įrašas iš pirmojo picų vakarėlio Tarptautinėje kosminėje stotyje (TKS) sulaukė didžiulio internautų susidomėjimo. Savaitgalį TKS astronautai internete pasidalijo nuotraukomis ir vaizdo įrašu, kur matoma, kaip jie patys kepė nedideles picas. Šiam patiekalui pagaminti reikalingų ingredientų – tešlos paplotėlių, pomidorų padažo, sūrio, dešros, alyvuogių, ančiuvių pastos, pesto padažo, alyvuogių aliejaus – praėjusį mėnesį jiems atskraidino krovinių kapsulė. Pasigaminę sau po picą, šeši astronautai ėmė jas sukti ir mėtyti lyg skraidančias lėkštes; vėliau jie jas pašildė ir suvalgė. Įgulos vadas Randy Bresnikas pavadino tas picas „valgomomis skraidančiomis lėkštutėmis“. Socialiniame tinkle „Twitter“ jis rašė, kad astronautai „puikiai leido laiką išlaisvindami savo vidinį virėją ir gamindami skanias picas filmų vakarui“.