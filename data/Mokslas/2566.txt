Priešgaisrinės apsaugos ir gelbėjimo departamento Civilinės saugos valdybos vyriausiasis specialistas Algis Bolys DELFI komentavo, kad informacija apie įspėjimo lygį rašoma tik kai kuriuose išmaniuose telefonuose, vienas jų - „iPhone“. „iPhone“ atveju informacija apie įspėjimo lygį yra informacinės sistemos kanalo adresas, kuris kol kas gyventojams papildomos vertės nesuteikia, nes Lietuvoje visiems siunčiamiems pranešimams naudojamas tas pats kanalas. „Pas „iPhone“ prie mūsų pranešimo atsiranda prierašas „Alert Level-2“, kito modelio telefono modelyje gali būti rašoma anglų ar lietuvių kalbomis, kad tai yra Vyriausybės, nepaprastasis, ypatingasis pranešimas. Tai priklauso nuo telefono gamintojo“, - sakė jis. Jei pranešimai būtų skirstomi pagal svarbumą skirtingais kanalais, tuomet įspėjimo lygis nurodytų, kokio svarbumo pranešimas yra. „Kalbant apie „iPhone“, juose yra įdiegtas amerikiečių standartas, kuriuose kanalu „Alert Level-2“ siunčiami įspėjimai ir kurį žmonės gali aktyvuoti arba išjungti. Šiuo kanalu mes siunčiame tiek perspėjimo, tiek informavimo žinutes. Yra ir „Alert Level-1“, tačiau juo gyventojai gauna pranešimus nepriklausomai nuo to, ar juos pasirinko gauti, o juo siunčiamos žinios pavadinamos kaip „prezidentinis pranešimas“. Mes šiuo kanalu taip pat galime siųsti pranešimus ir jį esame bandę, tačiau žmonės, turėję „iPhone“, ėmė rašyti į Prezidentūrą ir klausti, koks čia prezidento pranešimas, jei jį siunčia mūsų tarnyba. Dėl to pasirinkome antrą kanalą, kurio pranešimų žmonės gali ir atsisakyti“, - sakė A. Bolys. Jeigu visi telefonai turėtų analogišką skirstymą Europoje, pasak jo, svarbiausi pranešimai būtų siunčiami pirmu kanalu, antruoju kanalu – pranešimai apie pavojus ar grėsmes, trečiuoju kanalu –informavimo žinutės ar pranešimai apie mažesnes grėsmes. Trečiu ar ketvirtu kanalu galėtų būti platinamos ir žinutės skirtos vaikų paieškai. „Dabar Lietuvoje naudojamas tik vienas kanalas“, - kalbėjo A. Bolys. Informaciniai pranešimai gyventojams siunčiami nemokamai. Instrukciją, kaip juos aktyvuoti, galite rasti čia.