Tai leido kompanijai išvengti teisinio proceso po to, kai ieškinį pateikė dabartiniai kompanijos investuotojai. Pagal pernai paskelbtą planą, „Facebook“ įkūrėjas Markas Zuckerbergas su žmona Priscilla ketino atsisakyti dalies akcijų, leidžiant M. Zuckerbergui išlaikyti balso teisę ir įmonės kontrolę, ir taip finansuoti filantropinę poros veiklą. Tačiau dabar paskelbta, kad atskiros akcijų struktūros nebereikia. „Per pastarųjų pusantrų metų „Facebook“ verslo rezultatai buvo geri ir mūsų akcijų vertė išaugo iki tokio lygio, kad mes galime be vargo finansuoti filantropinę veiklą ir išlaikyti „Facebook“ kontrolę dar 20 ar daugiau metų“, – M. Zuckerbergas parašė savo feisbuko paskyroje. Jis pabrėžė, kad su žmona ir toliau ketina per savo gyvenimą atsisakyti 99 proc. „Facebook“ akcijų ir net spartina šį procesą. M. Zuckerbergas planuoja per ateinančių 18 mėnesių parduoti 35-75 proc. kompanijos akcijų, kad finansuotų filantropinę veiklą, susijusią su švietimu, moksliniais tyrimais ir įvairių grupių parama pagal Chan Zuckerberg iniciatyvą. M. Zuckerbergas pranešė pasiūlęs valdybos nariams atšaukti pasiūlymą sukurti balso teisės nesuteikiančių akcijų, ir šie sutiko. Kai M. Zuckerbergas jis paskelbė apie savo planus dėl naujų akcijų, Delavero teisme buvo pateiktas grupinis ieškinys, kuriuo siekta blokuoti tokius planus. Po akcijų pabrangimo „Facebook“ vertė pasiekė beveik 500 mlrd. JAV dolerių, o pačio M. Zuckerbergo turtas, anot „Forbes“, dabar vertinamas maždaug 70 mlrd. JAV dolerių.