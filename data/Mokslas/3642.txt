šmanieji laikrodžiai žadėjo tapti kita technologine inovacija, kuri būtų pakeitusi prieš dešimt metų prasidėjusį išmaniųjų telefonų cunamį. Šiandien jo bangos slopsta, nes net ir Kinijos gamintojos šiandien gamina ragelius, nedaug nusileidžiančius „smartfonų“ stichiją išlaisvinusios „Apple“ telefonams. Natūralu, kad išmanieji laikrodžiai laikyti (ir vis dar laikomi) kitu žingsniu išmaniosios elektronikos evoliucijos grandinėje. Deja, nors dauguma elektronikos įrenginių gamintojų jau yra pristačiusios trečios kartos savo išmaniuosius laikrodžius, niekaip nepavyksta įžiebti tos ugnelės vartotojų širdyse. Niekas nemiega naktimis palapinėse prie elektronikos prekių parduotuvių, kad ryte galėtų pirmieji įsigyti išmanųjį laikrodį. „Samsung Gear S3“ yra vienas kokybiškiausių rinkoje esančių išmaniųjų sekundžių „rokuotojų“ – elegantiškas ir gan prabangiai atrodantis korpusas, raiškus ir didelis ciferblatas, patvarus stiklas, ištvermingas akumuliatorius, daugybė aksesuarų, super-patogus valdymas. Bet kaip toje dainoje – „Kažko nėra, kažko nėra – lyg artimų...“ – trūksta vienos, pagrindinės „natos“, kuri priverstų neabejojant padėti ant stalo 400 eurų. „Samsung“ išleido dvi savo išmanaus laikrodžio modifikacijas – sportiškesnio dizaino „Frontier“ bei klasikinę išvaizdą turintį „Classic“. „Viduriai“ šiuose laikrodžiuose yra identiški, tačiau išorinė išvaizda šiek tiek skiriasi. Redakcijoje testavome masyvesnį ir grubesniu dizainu pasižymintį „Samsung Gear S3 Frontier“. Verslo klasė Šiandienos pasaulyje, perpildytame neramių žvilgsnių į milijardus išmaniųjų ekranų, laikrodžiai, atrodė, pasmerkti išmirimui. Kam ant riešo reikalingas vienintelę funkciją gebantis atlikti įtaisas, kai laiką pasižiūrėti galima telefono ekrane, kurio virtualiose gelmėse skęsta beveik kiekvienas mūsų“? Visgi laikrodžiai išliko kaip estetinę vertę teikiantys aksesuarai, taip pat jie tapo tam tikrais svarbių (ar svarbiais save laikančių) žmonių „antpečiais“, pagal kuriuos lengva atpažinti viršesnį ar žemesnio rango verslininką, politiką, žvaigždūną. „Samsung“ dizaineriai šioje vietoje tikrai pasistengė – „Gear S3 Frontier“ atrodo ypač solidžiai ir elegantiškai. Juodas, masyvus, šlifuoto metalo korpusas, plastikinių dalių veik nėra. Iš pirmo žvilgsnio „Gear S3 Frontier“ atrodo gal kiek agresyvokai, tačiau tikrai neperžengiama beskonybės riba. 62 gramus sveriantis aksesuaras maloniai guli ant riešo – visos detalės „gula“ tobulai, niekas nekliba, nesimakaluoja, nebarška. Visgi smulkesnių riešų savininkams ir savininkėms vertėtų pabandyti „Classic“ arba kitos gamintojos modelį – kitaip 1,3 centimetro storio laikrodis iššaukiančiai pūpsos ant rankos. Dirželių prikurta devynios galybės – įvairios tekstūros odinės ar silikoninės lengvai ir greitai pakeičiamos, tad laikrodį nesunkiai pritaikysite prie savo aprangos ar nuotaikos. „Gear S3“ turi patogų įkrovimo stovą, įstačius į šį stovą laikrodį, pastarasis tvirtai laikosi dėl magnetinio tvirtinimo. Pilnai įkrautas aksesuaras „išgyvena“ vidutiniškai apie dvi su puse dienos – įkrauti 380 mAh talpos akumuliatorių užtrunka apie dvi tris valandas. Bandant laikrodį toks įkrovimų periodiškumas beveik neerzino – žinoma, kad norėjos visą savaitę nekrauti laikrodžio, bet visgi suprantama, kad į tokį nedidelį įtaisą neįkiši žvėriškos baterijos. Realybės imitacija Korpusas korpusu, tačiau labiausiai į akis juk krenta laikrodžio ciferblatas, todėl „Samsung“ inžinieriai įdėjo pastangų tobulindami „Gear S3“ ekraną. 3,3 centimetro skersmens ir 360x360 (278ppi) raiškos ekranas tiesiog švyti spalvomis ir kontrastu. Net ir žiūrint į jį iš arti, labai sudėtinga įžvelgti paskirus vaizdo taškelius – mechaninių laikrodžių išvaizdą imituojantys ciferblatai detalūs, o jais keliaujančios rodyklės daro tai preciziškai tiksliai. Tad jei ne iš ekrano sklindanti šviesa, galima būtų sumaišyti su įprastu mechaniniu laikrodžiu. Visgi puikiai atrodantis „Samsung“ organinių šviestukų (AMOLED) ekranas turi ir trūkumą – net ir sumažinus jo šviesumą iki minimumo, tamsoje jis gan nemaloniai spigina į akis. Ekranas padengtas ypač patvariu ir smūgiams atspariu „Corning Gorilla Glass SR+“ stiklu, tad gamintoja žada, kad vaizdo negadins įbrėžimai. Ir iš tiesų, pabaigus trijų savaičių testą, stikliukas buvo tarsi naujas ir neturėjo nė vieno įbrėžimo. „Gear S3“ laikrodžiui suteiktas IP68 standartas, kas reiškia, kad aksesuaras „nebijo“ vandens ir dulkių – tad laikrodį laisvai galima dėvėti duše ar paplūdimyje. Suk, suk ratelį Bene didžiausių liaupsių nusipelno „Samsung“ inžinierių sukurtas „Gear S3“ valdymo būdas – sukant aplink ciferblatą esantį dantytą ratuką. Sukant jį, „einame“ per skirtingus programėlių ir funkcijų „langus“ bei meniu punktus – tą patį veiksmą atliktume braukdami pirštu per liečiamąjį ekraną. Šis apvadas sukasi lengvai, tačiau ne per lengvai, suėmus ratuką pirštais, jie gerai „įsikabina“ ir neslysta. Dešiniojoje „Gear S3“ briaunoje yra du mygtukai, kuriais yra paleidžiamos ir valdomos išmaniojo laikrodžio programėlės. Toks sukamas ciferblato apvadas bei du mygtukai leidžia ypač patogiai valdyti išmaniojo laikrodžio funkcijas stambesnių pirštų savininkams, taip pat taip valdyti „Gear S3“ patogu dėvint pirštines. Tiesa, „Frontier“ laikrodžio modelis yra gan storas, todėl vertėtų vengti drabužių siauresnėmis rankovėmis – kitaip jų kraštai užkabina ir pasuka ciferblato apvadą, dėl ko kartais laikrodis gali pradėti „užsiiminėti saviveikla“. Vienas lauke – ne karys Prieš perkant bet kokį išmanųjį laikrodį, svarbu atsiminti, kad šie įrenginiai kol kas tėra tik ištikimi išmaniųjų telefonų „ginklanešiai“, o ne savarankiški „kariai“. Sujungus su rageliu, „Gear S3“ rodys pranešimus apie gautas žinutes, elektroninius laiškus, skambučius, orų prognozę, nueitą atstumą, įrašus kalendoriuje. Naujajame laikrodyje „Samsung“ inžinieriai įtaisė mikrofoną bei nediduką garsiakalbį – štai kodėl „Gear S3“ yra storesnis nei pirmtakas. Deja, garsiakalbis yra gana silpnas, tad triukšmingesnėje aplinkoje sudėtinga girdėti iš jo sklindantį pašnekovo balsą ar muziką. Tuo tarpu, mikrofoną naudosime taip pat retai, nes kalbėdami „į savo riešą“, atrodome kvailokai. Be to, laikrodis neatpažįsta lietuvių kalbos, tad neįmanoma ir diktuoti žinučių ar elektroninių laiškų, o spausdinti juos mažame liečiamajame ekrane sukelia tik prakeiksmų virtinę. Tuo tarpu, atskirtas nuo savo globėjo, „Gear S3“ naudingas yra nebent sportuojant – jame įtaisyta gausybė jutiklių (akselerometras, giroskopas, barometras, aukštimatis, širdies ritmo matuoklis, GPS), kurie padės „S Health“ programėlei fiksuoti įvairiausius sportinius pasiekimus. Taip pat laikrodis turi keturis gigabaitus vidinės atminties, kurioje galima įrašyti muzikos, o ją klausyti galima prie „Gear S3“ prijungus bevieles ausines. Asortimento deficitas „Samsung Gear S3“ laikrodyje veikia „Tizen“ operacinė sistema. Tiesa, ši programinė įranga yra tiek laikrodžio palaiminimas, tiek prakeiksmas. „Samsung“ sukurta „Tizen“ operacinė sistema puikiai dera su valdymo būdais, todėl laikrodį taip patogu valdyti tiek liečiamuoju ekranu, tiek sukamu apvadu ir mygtukais. Taip pat visos „Tizen“ programėlės puikiai veikia ir nestringa – tad naudojant laikrodį viskas eina lyg per sviestą. Blogybė slypi tame, kad „Tizen“ operacinei sistemai yra sukurta gan mažai programėlių. Žinoma, visas būtiniausias aplikacijas yra sukūrusi „Samsung“ ir jas rasite jau įdiegtas laikrodyje tik išėmę jį iš pakuotės. Deja, apsilankę programėlių parduotuvėje, nerasite tokio įrankių pasirinkimo, kokiu gali džiaugtis „Apple Watch“ ar „Android Wear“ operacines sistemas naudojantys laikrodžiai. Tai pirkti ar nepirkti? Bandant išmanųjį laikrodį, viskas buvo beveik tobula – „Gear S3“ atrodo stilingai, veikia sklandžiai, savo funkcijas atlieka puikiai. Atrodytų, „Samsung“ inžinieriams ir dizaineriams pavyko pasiekti visus savo tikslus. Visgi bandymai ir lieka bandymais – smagu naudotis ir liaupsinti nemokamai testams gautą laikrodį. Grąžinus jį gamintojams, ant riešo kažko trūksta, o akių nedžiugina spalvingas ciferblatas. Tačiau sumanius užpildyti šią tuštumą ir įsigyti laikrodį akis „nudžiugina“ beveik 400 eurų kaina. Perskaičiuoji asmeninį ar šeimos biudžetą ir ta tuštuma stipriai sumažėja, nes supranti, kad iš tiesų tai išmanusis laikrodis neturi nė vienos „nepamainomos“ funkcijos. Tad ar pirkti „Samsung Gear S3“? Visomis keturiomis, jei kišenę spaudžia keli šimtai atliekamų eurų ir širdyje dega aistra technologijoms. Šis išmanusis laikrodis ir atrodo gerai, ir veikia puikiai. Priešingu atveju vertėtų luktelėti, kada „Apple“, „Google“ ar „Samsung“ suras pagrįstus argumentus, kodėl išmanusis laikrodis yra būtinas. Panašius į tuos, kuriuos prieš dešimt metų pateikė „Apple“ , pristačiusi savo pirmąjį „iPhone“ ir pradėjusi išmaniųjų telefonų revoliuciją.