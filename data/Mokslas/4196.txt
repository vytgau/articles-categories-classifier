Flagmanas virto bomba Tokios gėdos mobiliųjų telefonų rinkoje dar nėra buvę. Vos tik korporacija „Samsung“ pristatė naujausią savo gaminį, flagmanu vadintą išmanųjį telefoną „Galaxy Note 7“, viešojoje erdvėje pasirodė nieko gera nežadantys pranešimai. Pirmieji nerimą keliantys signalai buvo apie šio telefono akumuliatoriaus defektą. Paaiškėjo, kad kai kurie prietaisai ima stipriai kaisti, o galiausiai užsidega. Iš pradžių tai buvo pavieniai atvejai, vėliau pranešimų apie fakelais virstančius naujausio modelio „Samsung“ gaminius pasipylė tarsi iš gausybės rago. Į tai reaguodamos aviacijos kompanijos ėmė taikyti apribojimus šio modelio telefonus turintiems lėktuvų keleiviams. Nurodyta per skrydį juos laikyti išjungtus, jais nesinaudoti ir juo labiau – nekrauti. Galiausiai didžiausia pasaulyje išmaniųjų telefonų gamintoja „Samsung“ oficialiai pranešė stabdanti savo flagmano pardavimus ir atšaukianti iš rinkos 2,5 mln. telefonų visame pasaulyje. Kiek bet kada užsidegti ir sprogti galinčių telefonų atsidūrė lietuvių rankose? Ką daryti žmonėms, juos pirkusiems ne oficialiuose salonuose, o „pilkojoje rinkoje“ arba internetu? Gamintojas siūlo mainus „Vartotojų saugumas yra mūsų didžiausias prioritetas, todėl spalio 10 d., nusprendėme stabdyti visus „Note7“ pardavimus ir originalių bei pakaitinių telefonų pakeitimo procesą. Visiems „Note7“ savininkams patariame telefonu nebesinaudoti, sukurti jame esančių duomenų atsarginę kopiją ir telefoną išjungti“, – tokio turinio pranešimą galima rasti oficialioje Lietuvai skirtoje „Samsung“ svetainėje. „Nuoširdžiai atsiprašome visų „Galaxy Note7“ savininkų, kad nepateisinome jūsų lūkesčių dėl kokybės standartų, kurių tikimasi iš „Samsung“ gaminių. Apgailestaujame dėl sukeltų nepatogumų ir dėkojame už jūsų kantrybę“, – skelbiama korporacijos pranešime. Nurodoma, kad bomba virsti galintį nevykusiai pagamintą telefoną galima pasikeisti į „Galaxy S7“ arba „S7 edge“. Šie telefonai turi daug privalumų, esančių „Note7“ įrenginyje, yra suderinami su virtualios realybės įrenginiu „Samsung Gear VR“. Skelbiama, kad susidaręs kainų skirtumas klientams bus kompensuojamas, o nenorintiems keisti telefono į kitą bus grąžinama visa pinigų suma. Akcentuojama, kad nelemtą telefoną reikia grąžinti jį pardavusiai įmonei, kuri viskuo pasirūpins. Ką daryti tiems, kurie nekantriai laukdami flagmano pasirodymo rinkoje jį nusipirkto internetu ir atsisiuntė į Lietuvą? „Savaitraščio Kaunui“ žurnalistas atliko nedidelį eksperimentą. Paskambinus kontaktiniu „Samsung“ atstovybės telefonu pranešė vienoje interneto prekyviečių įsigijęs iš rinkos atšauktą telefono modelį ir paklausė, kaip ir kur jį būtų galima pakeisti. Atsakymas buvo konkretus. Skambučių centro darbuotoja pirmiausiai pasiūlė kuo skubiau išjungti pavojų keliančią ryšio priemonę. Jeigu nėra galimybės telefono grąžinti pardavėjui, jį nunešti „Samsung“ atstovams – Kaune įsikūrusiai bendrovei „MTTC“. Įsigijo sumokėję iš anksto Beverčiu ir pavojingu prietaisu virtęs „Samsung“ flagmanas jau buvo spėjęs pasirodyti Lietuvos rinkoje, bet šio modelio telefonų daug parduoti nespėta. Tai – prabangos, o ne pirmojo būtinumo prekė. Mobiliojo ryšio operatoriaus „Omnitel“ atstovas spaudai Audrius Stasiulaitis sakė, kad kuriozinės situacijos pasekmes pavyko išspręsti. „Buvome pradėję išankstinę prekybą šio modelio telefonais, kai jų Lietuvos rinkoje dar nebuvo. Rugsėjo 1-ąją gavę pranešimą iš „Samsung“, kad kai kurie telefonai yra su baterijos broku, mes iškart sustabdėme „Note7“ prekybą“, – sakė A. Stasiulaitis. „Omnitel“ atstovas prisiminė – naujasis „Samsung“ telefonas kėlė nemažą klientų susidomėjimą. Jį norėjo įsigyti ir įmonės, ir privatūs klientai. „Tai – flagmanas, kurio pasirodymas rinkoje visada kelia klientų susidomėjimą. Rugsėjo pradžioje sustabdžius pardavimus į klientų rankas pateko palyginti nedaug šių ryšių priemonių. Dabar visi šie telefonai jau pakeisti į atnaujintus modelius“, – konstatavo „Omnitel“ atstovas. Jis patikslino, kad užsidegančius ir sprogti galinčius flagmanus įsigijo tik iš anksto už juos sumokėję klientai. Šio modelio prietaisai „Omnitel“ salonuose parduodami nebuvo. Parduoti nespėjo Bendrovės „Tele2“ atstovas Andrius Baranauskas tikino – dabar nė vienas klientas neturi šio modelio telefonų, nė vieno jų nepardavėme. „Gal kai kurie žmonės juos dar turi, jeigu pirko, tarkime, iš Amerikos. To niekada negali žinoti“, – sakė A. Baranauskas. Jis minėjo, kad nereikėjo grąžinti pinigų klientams ar keisti pačių telefonų. Iš anksto registruodamiesi naująjį „Samsung“ flagmaną gauti norėję „Tele2“ klientai pinigų avansu nemokėjo. Sulaukusi pranešimo apie gresiantį pavojų bendrovė net nepradėjo prekybos šio modelio išmaniaisiais telefonais. „Nors tai įvyko ne dėl mūsų kaltės, nenorėdami nuvilti „Note7“ užsisakiusių, bet jo taip ir nesulaukusių klientų, mes jiems pasiūlėme nuolaidas kitiems telefonams įsigyti. Siunta su dabar jau iš rinkos atšauktais telefonais mus buvo pasiekusi, bet iškart buvo išsiųsta atgal“, – sakė A.Baranauskas. Mobiliojo ryšio operatoriaus „Bitė“ atstovė spaudai Žana Jakevičienė tikino, kad nė vienas klientas nepatyrė nepatogumų. Vos tik buvo gauta siunta su „Samsung Galaxy Note7“ telefonais, ji iš karto buvo išsiųsta atgal gamintojams. „Pristatymo data buvo dukart atidėliojama, „Samsung“ planavo atsiųsti kitą partiją, bet visi matėme, kas vyksta pasaulyje. Daugiau nė viena siunta su riziką keliančiais telefonais mūsų nepasiekė, o galiausiai pats gamintojas šį modelį atšaukė iš prekybos“, – pasakojo Ž.Jakevičienė. „Bitės“ atstovė prisiminė – keli žmonės už atkeliaujantį „Samsung“ flagmaną jau buvo sumokėję. Šiems klientams pinigai jau grąžinti arba jie pasirinko kitą telefono modelį.