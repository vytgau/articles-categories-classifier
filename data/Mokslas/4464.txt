Toks patvirtinimas yra labai svarbus artėjant JAV Prezidento rinkimams, nes užtikrina, kad NASA biudžetas turėtų išlikti stabilus, nepriklausomai nuo pokyčių Baltuosiuose rūmuose. Dabar biudžetas dar bus svarstomas Senate ir Atstovų rūmuose, bet tikimasi, kad ten jis bus patvirtintas gana greitai. Biudžete yra keletas įdomių nurodymų. Vienas iš jų – NASAi siūloma atsisakyti Asteroidų perkėlimo misijos (Asteroid Redirect Mission) – plano į orbitą aplink Mėnulį atgabenti asteroidą ar jo dalį. Taip pat prašoma paruošti planą, kaip veiklas, šiuo metu vykdomas Tarptautinėje kosminėje stotyje, būtų galima perkelti į privačių kompanijų valdomas kosmines stotis. Įdomu, kad privačios kosminės stotys yra laikomos pakankamai tikėtina perspektyva. Kalifornijoje praėjusią savaitę įvyko Amerikos aeronautikos ir astronautikos instituto susitikimas, skirtas žmonių kelionėms į Marsą. Jame aptarta, kokias problemas dar reikia išspręsti prieš siunčiant žmones į kitą planetą. Pagrindinis dėmesys skirtas dviem aspektams. Pirmiausia, reikia atlikti daugybę eksperimentų Tarptautinėje kosminėje stotyje, tikrinant ir technikos, ir žmonių reakciją į ilgą buvimą kosmose. Antra mintis – reikalingi nauji, daug efektyvesni varikliai, pavyzdžiui, branduoliniai. Panašiomis temomis kalbėta ir kitoje JAV pusėje, Vašingtone, vykusioje Marso draugijos (Mars Society) devynioliktoje konferencijoje. Nors ten diskusijos buvo platesnės – apie planetų saugojimą nuo užteršimo, apie asteroidų pergabenimą ir kasinėjimą – daug dėmesio skirta ir kelionėms į Marsą. Šios konferencijos tikslas – parodyti abiem pagrindiniams kandidatams į JAV Prezidento postą, kokia yra mokslo bendruomenės nuomonė apie Marso misijos perspektyvas ir planus.