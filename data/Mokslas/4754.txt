Pranešime žiniasklaidai rašoma, kad 25 aukštos kvalifikacijos informacinių sistemų specialistų komandą per trejus metus suburti planuojanti bendrovė jau pradeda vystyti naujausią projektą – mobiliąją programėlę su papildytos realybės funkcijomis. „Mes kuriame geografines informacines sistemas ir mobiliąsias programėles, kurios leidžia žmonėms jaustis patogiai, ramiai ir užtikrintai naujose ar nepažįstamose vietose. Iki šiol stambiausias mūsų projektas – slidinėjimo entuziastams skirta mobilioji programėlė „Snow Angel Ski Guide“ – vartotojų buvo priimtas labai palankiai, todėl jau kuriame ir neužilgo planuojame pristatyti naujus, technologiškai dar sudėtingesnius produktus“, - teigia „Mobile Angels“ vykdantys direktorius Sergey Tsymbal. Lietuva šiam projektui pasirinkta dėl šalyje sukauptų informacinių technologijų kompetencijų ir puikios lokacijos, leidžiančios greitai ir nesudėtingai pasiekti visas svarbiausias bendrovės rinkas. Prieš pasirinkdama Lietuvą bendrovė taip pat svarstė galimybes kurtis Estijoje, Latvijoje, Čekijoje ir Slovakijoje. Iki šiol svarbiausias bendrovės kūrinys – programėlė „Snow Angel Ski Guide“– padeda orientuotis slidinėjimo kurortuose: susidėlioti maršrutą pagal slidinėjimo įgūdžių lygį, planuojamas aplankyti vietas (apžvalgos aikšteles, restoranus, kavines ir kt.) ant kalno ketinamą praleisti laiką. Programėlė yra unikali tuo, kad tai vienintelis rinkoje esantis audiogidas slidininkams ar snieglentininkams. Ateinančio žiemos sezono metu ja naudotis galės maždaug 30 Alpių kurortų lankytojai, o kitąmet planuojama plėstis ir į Jungtines Amerikos Valstijas. Rugpjūtį „Mobile Angels“ vartotojams pristatė naują nemokamą ir registracijos nereikalaujančią maršrutų sekimo ir dalijimosi programėlę „Squiro“. Ši programėlė skirta aktyvaus laisvalaikio entuziastams, norintiems paprasto naudoti asmeninio palydovo, padedančio orientuotis iškylų metu, sekti maršrutus ir dalintis jais socialiniuose tinkluose. Navigacijos programėlę su papildytos realybės funkcijomis bendrovė planuoja pristatyti šių metų gruodį. Kaip ir ankstesni bendrovės produktai, ši programėlė bus skirta sporto ir aktyvaus laisvalaikio mėgėjams. Detalesnės informacijos apie projektą ir jame ketinamus diegti inovatyvius sprendimus kūrėjai kol kas neatskleidžia. Pastaraisiais mėnesiais pasaulio informacinių technologijų ir žaidimų rinką supurčiusio papildytos realybės žaidimo „Pokemon GO“ populiarumas ir rekordinis 176 mln. eurų pelnas per 30 dienų parodė, kad mobilios papildytos realybės programėlės turi didelę perspektyvą. Tiesa, ekspertai prognozuoja, kad šią technologiją geriausiai išnaudos ne žaidimų industrija. „Didžiausia sėkmė šiame sektoriuje prognozuojama pramonės, elektroninės komercijos, infrastruktūros ir įvairių verslo sričių reikmėms naudojamoms programėlėms su papildytos realybės funkcijomis. Šiuos sprendimus jau naudoja „Volvo“, „Ikea“, „Starbucks“ ir kiti pasauliniai prekių ženklai. Taigi „Mobile Angels“ vystomas produktas bus pirmas rimtas Lietuvos informacinių technologijų sektoriaus žingsnis į augančią, perspektyvią rinką“, - teigia užsienio investicijų plėtros agentūros „Investuok Lietuvoje“ Technologijų komandos vadovas Ugnius Ramanauskas.