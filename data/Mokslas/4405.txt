Internautai tai vadino „tikru valstybiniu projektu“, „auksine fraze“, „kūrybingu projektu“ ir pan. DELFI išsiuntė užklausą „Sodros“ Komunikacijos skyriaus vyriausiajam specialistui Rytui Stalnioniui. Jis tvirtino, kad tai – ne „Sodros“ darbuotojų darbas. „Svetainę programavo vieni iš mūsų partnerių, „Sodros“ darbuotojai to nedaro, o komentaras galėjo atsirasti bet kada – sistemą nuolatos tobuliname, ji dažnai keičiama“, – rašė R. Stalnionis. Jis tvirtino taip: „Šį šiek tiek juokingą, nors ir ne visai malonų incidentą (tiksliau tą daug kam suprantamą nenorminio žodžio trumpinį) vertiname kaip žmogiškąjį faktorių, o patį komentarą – kaip tam tikrą profesinį programuotojų „folklorą.“ Jis tvirtino, kad „Sodros“ „Informacinių technologijų“ specialistai šio atvejo tikriausiai nepastebėjo todėl, kad komentarai neturi įtakos svetainės funkcionalumui. Jis tvirtino, kad ši eilutė nėra vieša ir nėra lengvai pasiekiama eiliniam interneto vartotojui, tikrai neaptinkama atsitiktinai. „Tokie komentarai nėra retenybė ir jie neleidžia daryti jokios išvados apie programuotojo profesionalumą. Tai tarsi profesinis programuotojų „folkloras“, slaptas bendravimo būdas, paslėptas nuo eilinio vartotojo (bet ne profesionalo, be abejo) akių. Internete galima surasti daugybę tokių atvejų“, – teigė R. Stalnionis Jis teigė, kad egzistuoja ir dar viena „galimybė: dalis funkcijų internete nėra „autorinės“. Jas vieni specialistai skolinasi iš kitų, jos keliauja iš vienos svetainės į kitą. Galbūt ir atrasta ji buvo tokiu būdu?“ „Sodra“ vertina savo reputaciją; taip pat gerbiame savo partnerius ir neabejojame jų kompetencija. Minimas atvejis bus kuo greičiau ištaisytas, taip pat sutarsime su partneriais, kad programuotojai, palikdami komentarus, tai darytų subtiliau, išvengdami diskutuotinų ir nepageidautinų frazių bei sąvokų“, – sakė komunikacijos skyriaus atstovas. Kokia bendrovė atliko programavimo darbus jis neatskleidė. Programuotojas kitos nuomonės Prisistatyti nenorėjęs tarptautinėje kompanijoje dirbantis programuotojas šią plintančią žinutę apibūdino taip: „ši ekrano kopija paplito, nes „Sodros“ programuotojai nenaudojo kodo suspaudimo mechanizmo. Dėl to dabar visi komentarai yra matomi kiekvieno žmogaus akiai naršyklės lange, jei tik jis to nori (View>Developer tools>View source“)“, – rašė jis. „Tokie komentarai yra labai nepadorūs. Kyla mintis, kad viską atliko studentai: matyti, kad nelabai žino, ką daro“, – pridūrė jis.