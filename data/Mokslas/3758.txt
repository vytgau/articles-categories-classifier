Daug įdomesnis yra pačios žvaigždės spektras, kuriame matyti labai daug ličio ir įvairių nelakiųjų elementų, tokių kaip geležis, chromas, titanas ir skandis. Geriausias būdas paaiškinti jų egzistavimą – žvaigždė neseniai prarijo maždaug šešių Žemės masių planetą. Gali būti, kad planetą į žvaigždę įstūmė masyvioji planeta, atmigravusi iš toliau; ji tikrai negalėjo susiformuoti ten, kur yra dabar, nes tam nebūtų pakakę medžiagos protoplanetiniame diske aplink žvaigždę. Bet neįprasta tai, kad reikšminga planetų migracija galėjo vykti prie subrendusios žvaigždės – paprastai planetos migruoja jaunose sistemose, kuriose protoplanetinis diskas nėra iki galo išsisklaidęs. Tolesni egzistuojančių planetų stebėjimai turėtų padėti nustatyti jų evoliuciją ir paaiškinti, kaip žvaigždėje atsirado kai kurių cheminių elementų perteklius.