Švedijos bendrovės gaminamos mobiliojo ryšio tinklo įrangos paklausa išsivysčiusiose rinkose smarkiai sumažėjo, koncernas susiduria su aršia konkurencija, pagrindinės jos varžovės – Suomijos „Nokia“ ir Kinijos „Huawei“. Švedijos bendrovės pareiškime teigiama, kad veiklos pelnas trečiąjį metų ketvirtį, palyginti su praėjusių metų analogišku ketvirčiu, sumažėjo nuo 5,1 mlrd. Švedijos kronų iki 300 mln. kronų (34,8 mln. JAV dolerių), įskaičiavus 1,3 mlrd. kronų išlaidas restruktūrizacijai. Bendrovės pardavimai sumažėjo 14 proc., iki 51,1 mlrd. Švedijos kronų, o pardavimai jos pagrindiniame tinklų padalinyje smuko beveik 20 proc. Analitikai prognozavo 4,3 mlrd. kronų veiklos pelną ir 53,6 mlrd. kronų pardavimus. „Mūsų rezultatai daug prastesni, nei prognozavome, ypač silpna buvo ketvirčio pabaiga, – sakė „Ericsson“ generalinio direktoriaus pareigas einantis Janas Frikhamaras. – Ir toliau svarbu atlikti gilią analizę, tačiau panašu, kad trumpalaikėje perspektyvoje išliks dabartinė tendencija“. „Ericsson“ teigimu, sumažėjusius pardavimus daugiausia lėmė silpni rodikliai tokiose rinkose kaip Brazilija, Rusija ir Artimųjų Rytų šalys. Pardavimai Europoje taip pat sumažėjo.