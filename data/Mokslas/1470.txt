2014 metais Davidas Mearnsas šį bronzinį disko formos daiktą rado tirdamas netoli Omano krantų nuskendusį laivą, tačiau Vorviko universitetas Britanijoje tik neseniai paaiškino, koks tai objektas, kai lazeriniais skaitytuvais disko pakraščiuose buvo pastebėti įrėžiai. „Vos tik jį pamatęs iš karto supratau, kad tai labai labai svarbus daiktas. Ant jo buvo pavaizduotas karališkasis herbas“, – agentūrai AFP sakė D. Mearnsas. „Tai seniausia jūrinė astroliabija“, – sakė D. Mearnsas, anot kurio, ji siekia 1496 metus arba 1500 metus, tai 30 metų anksčiau, nei iki šiol seniausia žinoma astroliabija. Astroliabijos naudojamos nuo antikos laikų, o jūrinę astroliabiją ištobulino Portugalų tyrėjai, kurie pagal saulės arba žvaigždžių aukštį virš horizonto nustatydavo laivo buvimo vietą jūroje. Vorviko universiteto profesorius Markas Williamsas tirdamas 17,5 centimetrų pločio diską, jo pakraščiuose penkių laipsnių intervalais rado padarytus įrėžius, pagal kuriuos buvo nustatoma saulės altitudė. „Nuostabu pritaikyti trimatį skaitytuvą tokiam projektui ir padėti atpažinti tokį retą ir įdomų daiktą“, – pranešime sakė M. Williamsas. D. Mearnso firmos „Blue Water Recoveries“ atstovai, atlikdami mokslinius tyrinėjimus, laivo nuolaužas rado 1998 metais, tačiau kasinėjimus toje vietoje pradėjo tik 2013 metais, bendradarbiaudami su Omano kultūros ministerija. D. Mearnsas sako manantis, kad laivas vadinosi „Esmeralda“ ir juo, į savo antrąją ekspediciją, 1502-1503 metais į Indiją plaukė garsusis keliautojas ir atradėjas Vasco da Gama, laivo kapitonas buvo šio atradėjo dėdė. V. da Gama buvo pirmasis europietis 1498 metais pasiekęs Indiją, po šio atradimo sekė Europos ir Azijos kolonializmo ir prekybos amžius. D. Mearnsas gimė JAV ir tyrinėja nuskendusių laivų liekanas visame pasaulyje; anot jo, atroliabijoje pavaizduota asmeninė Portugalijos karaliaus Manuelio I emblema, jis sostą perėmė 1495 metų spalį. „Portugalai buvo jūrinių astroliabijų vystymo meistrai. Seniausias įrašas apie astroliabijų naudojimą datuojamas 1480 metais. Anksčiau rasta seniausia astroliabija buvo iš 1533 metų laivo“, – pasakojo D. Mearnsas. Ši astroliabija šiuo metu yra Omano nacionaliniame muziejuje.