29 metų dainininkei iš Barbadoso apdovanojimas universiteto miestelyje bus įteiktas asmeniškai, vasario 28 dieną. „Rihanna Karalienės Elzbietos ligoninėje Bridžtaune Barbadose labdaringai pastatė moderniausią onkologijos ir branduolinės medicinos centrą krūties vėžiui diagnozuoti ir gydyti“, – sakė Harvardo fondo direktorius S.Allenas Counteris. Dainininkė taip pat įsteigė savo senelių vardo stipendijų programą Jungtinėse Valstijose studijuojantiems Karibų studentams ir remia pastangas suteikti mergaitėms besivystančiajame pasaulyje geresnę prieigą prie švietimo. „Dėl šių filantropinių iniciatyvų ir kitų labdaringo dalijimosi aktų Harvardo fondo studentai ir personalas nusprendė pagerbti Rihanną 2017 metų filantropo apdovanojimu“, – sakė S.A.Counteris. Rihanna prisideda prie įspūdingo laureatų būrio, kuriam taip pat priklauso buvęs Jungtinių Tautų generalinis sekretorius Ban Ki-Moonas, Pakistano aktyvistė ir Nobelio taikos premijos laureatė Malala Yousafzai, dainininkas Lionelis Richie. Rihanna, kurios tikrasis vardas yra Robyn Rihanna Fenty, yra pardavusi daugiau kaip 200 mln. savo įrašų kopijų, pelniusi aštuonis apdovanojimus „Grammy“, 14 jos hitų karaliavo pirmosiose populiariausių dainų sąrašų vietose. Ji taip pat garsėja savo stiliumi, drauge su sportinės aprangos milžine „Puma“ kuria drabužių liniją.