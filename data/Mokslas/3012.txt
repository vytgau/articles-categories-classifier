Tai, kad S. Gailiūtė įgijo žinių ir patirties užsienyje jai pravertė, šiuo metu ji dirba konsultante Vokietijos ir Baltijos šalių prekybos rūmuose, tačiau laisvalaikiu ji dalyvauja moteris technologijų srityje siekiančioje sustiprinti programoje „Women Go Tech“, kurio tikslas - sudominti moteris rinktis IT sritį. - Į Lietuvą grįžote iš Vokietijos, ar galite papasakoti, kodėl išvykote? - Mokiausi vokiečių tautinių mažumų Hermano Zudermano mokykloje Klaipėdoje, tad mane nuo mažens lydi vokiečių kalba ir kultūra. Mokykloje vyko daug apsikeitimo projektų, kai moksleiviai iš Vokietijos gyvendavo pas mus ir mes pas juos. 11 klasėje 4 mėnesiams pagal apsikeitimo programą mokiausi Liubeke, ten galutinai ir apsisprendžiau, kad baigusi mokyklą studijuoti vyksiu į Vokietiją. Šioje mokykloje šalia įprastų egzaminų suteikiama teisė laikyti vokiečių kalbos egzaminą, kurį išlaikius įgyjama teisė stoti į Vokietijos universitetus be jokių papildomų kalbos kursų. Todėl dar kai Lietuvoje nebuvo masinės emigracijos užuominų, mūsų mokyklos absolventai vykdavo studijuoti į Vokietiją, tad galima sakyti, kad mūsų mokykloje tai buvo kaip ir tradicija. - Kaip jums sekėsi Vokietijoje? Vokietijoje sekėsi gerai. Žinoma pirmi mėnesiai buvo sunkūs, viskas nauja, universiteto kalba specifinė, atrodė, kad tai, ką mokėmės mokykloje, visiškai neatitinka kasdienio bendravimo. Tikrai sava pasijaučiau po pusės metų, kai jau įgijau gerų draugų, perpratau universiteto specifiką ir turėjau darbą. Vokietija man labai patinka ir visada bus mano antrieji namai. Mėgstu jos kultūrą ir žmones. Bet kai 6-ius metus iš eilės namo pas šeimą grįžti tik kelis kartus per metus ir ilgiausias laikas, kurį išbūni, yra 2 savaites, savaime pasiilgsti visko, kas susiję su Lietuva. Tad magistro praktiką nusprendžiau atlikti Vilniuje ir taip pagyventi Lietuvoje 3 mėnesius. - Ar po to ir grįžote į Lietuvą? - Po praktikos grįžau tęsti studijų į Vokietiją ir pradžioje minčių grįžti ilgesniam laikui į Lietuva nebuvo. Planavau po studijų likti Vokietijoje, bet praėjus 9 mėn. po praktikos, sulaukiau praktikos vadovo skambučio, kuris informavo, kad ieško darbuotojų ir paskatino aplikuoti. - Kokia jūsų profesija, išsilavinimas? - Aš baigiau visuomenės sveikatą ir sveikatos apsaugos vadybą. Dirbau Sveikatos apsaugos ministerijoje Tarptautinių ryšių skyriuje, buvau atsakinga už Lietuvos bendradarbiavimą su Pasaulio sveikatos organizaciją, o po to - Santariškių klinikose, kur buvau Biobanko projekto koordinatore. - Ar jus tenkina anksčiau įgytos žinios ir patirtis? - Studijų metu įgytos žinios mane tikrai tenkina, darbo metu galėjau jas pritaikyti. Taip pat darbo metu tiek ministerijoje, tiek Biobanko projekto metu, įgijau daug vertingos praktinės patirties, dirbau su savo sričių profesionalais.  - O kodėl nusprendėte dalyvauti „Women Go Tech“ programoje? - Mane domina technologijų sritis, bet daug žinių apie šią sritį neturėjau. „Women Go Tech“ projektas sudomino tuo, kad dalyvauti buvo kviečiamos moterys, kurios nebūtinai yra iš technologijų srities, bet norėtų šiame sektoriuje dirbti. Mentorystė yra puikus dalykas, nes per bendravimą ir užduotis padeda išsigryninti norus ir galimybes, padeda kelti klausimus, kuriuos kartais stengiesi nustumti į šoną. Magistro darbą rašiau apie telemedicinos taikymą kardiologijos ligų prevencijai ir gydymui. Man labai įdomus šis sektorius ir telemedicinos galimybės. Po magistro darbo praėjus 4 metams, matau, kokia pažanga padaryta šiame sektoriuje. - Kokių rezultatų tikitės pasiekti dalyvaudama šioje programoje? - Su vienu partneriu siekiame telemedicinos produktus, skirtus kardiologijos ligų monitoringui, atvesti į Lietuvos rinką. Aplikuodama į „Women Go Tech“ programą vienu iš tikslų buvo įgyti žinių ar rasti kelių bendrauti su viešuoju sektoriumi technologijų srityje, bet prasidėjus programai tikslai kelis kartus keitėsi. Su mentore nusprendėme, kad šios programos metu mūsų tikslas bus išsigryninti visas idėjas iki smulkmenų, jas įvertinti ir, jei programai pasibaigus, turėsime keletą išbaigtų strategijų – būsime patenkintos. - Gal planuojate kurti savo verslą? - Idėjų yra keletas, bet jos dar neišbaigtos, tad dar anksti kalbėti. Technologinius sprendimus ar produktus kuriančių įmonių atstovavimas – viena iš jų.