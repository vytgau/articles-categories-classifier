Žinute pranešama, kad pacientų duomenys bus paviešinti gegužės 30 d., o ne birželio 30 d., kaip buvo skelbta anksčiau, tad turto prievartautojai ragina nukentėjusius susimokėti. Jokių papildomų įrodymų ar informacijos pavogusieji duomenis nepateikia. Policijos atstovas spaudai Ramūnas Matonis DELFI komentavo, kad „policijos generalinis komisaras jokių grožio operacijų nesidarė ir nieko neišsipirkinėjo". Policijos atstovai primena, kad tai veikiausiai yra reketo forma, kuria siekiama kuo greičiau išgauti pinigų iš nukentėjusiųjų. Klinikos ir policijos atstovai ragina su pavogusiais duomenis nusikalstamos veikos organizatoriais nebendrauti ir jiems pinigų nemokėti. DELFI taip pat skelbė, kad nemaža dalis žymių žmonių, buvusių klinikos klientais, sako už duomenis nemokėsiantys ir šantažui nepasiduosiantys. Pavogę pacientų duomenis ir nuotraukas, grasina, kad visi duomenys bus paskelbti viešai, jei klinika neįvykdys jų reikalavimų. Vykdantys nusikalstamą veiką savo surinktus duomenis pristato anglų kalba, nėra aišku, ar tai – Lietuvos gyventojai. Taip pat nėra aišku, ar tie, kurie šantažuoja įmonę yra ir tie, kurie gavo duomenis. Reikalaujama išpirka už visus pacientų duomenis, DELFI kalbinto saugumo eksperto skaičiavimu, siekė apie 300-350 tūkst. eurų bitkoinus konvertavus į eurus, bet bitkoino kaina keičiasi kasdien. Svarbu atminti, kad atsiskaitymus bitkoinais labai sudėtinga susekti, o sumokėjus kartą to gali nepakakti. Pareigūnai įspėja su nusikaltėliais nebendrauti ir pinigų nemokėti. „Grožio chirurgija” prašo visų, turinčių bet kokios informacijos apie šį nusikaltimą, kreiptis į: Kauno apskrities VPK vyriausiąją tyrėją Jūratę Banionienę, Tel. +370 37 303079, el. pašto adresas: jurate.banioniene@policija.lt.