Vartotojams naudą ši nauja technologija turėtų pradėti teikti per pirmąjį kitų metų pusmetį. Tada ją turintiems mobiliojo ryšio operatoriams bus užtikrintas aukšta duomenų perdavimo sparta, nemažėjanti vienu metu kalbant ir naršant internete. Tvirtinama, kad pagerės pokalbio kokybė ir pagreitės skambučio sujungimas. „Omnitel“ naudojama VoLTE technologija yra diegiama debesijos pagrindu veikiančioje IMS (angl. k. „IP Multimedia Subsystem“) platformoje, ji apjungia mobiliojo ir fiksuotojo ryšio technologijas. Naujos technologijos privalumus parodė ir „Omnitel“ atstovų bandymai: matuotas interneto greitis skambučio metu, skambučiai tarp dviejų šią technologiją palaikančių telefonų bei vieno šią VoLTE technologiją palaikančio telefono ir kito, kuriame ji dar nėra įdiegta. Kaip pasakojo „Teo“ ir „Omnitel“ technologijų vadovas Andrius Šemeškevičius, šiuo metu vartotojai dar negali pajausti jos privalumų, nes „įrenginių gamintojai turi patikrinti „Omnitel“ įdiegtos technologijos VoLTE veikimą, taip pat aktyvuoti jos paslaugą telefonų naudotojams ir perkelti dabar veikiančias papildomas paslaugas į IMS platformą.“ Kompanijų atstovai tvirtino, kad ši technologija skirtingai nei skambučiai 3G ar 2G tinkle, taupys išmaniųjų prietaisų baterijas: jos turėtų veikti nuo 10 iki 20 proc. ilgiau. „Teo“ ir „Omnitel“ tinklo vadovas Mindaugas Varanauskas sakė, kad užklausos telefonų gamintojams jau išsiųstos, dabar belieka laukti, kada jie atkeliaus daryti patikrinimų: „Laboratorijos sąlygomis gamintojai tinklo išbandyti nesutinka, jiems reikalingas veikiantis produktas. Toks kokį jį gaus galutinis vartotojas.“ VoLTE technologija galės veikti tik 4G ryšio tinkle tarp ją palaikančių įrenginių, kuriems bus įjungta ši funkcija. Skambinant į ar iš VoLTE nepalaikančio įrenginio, balsas bus perduodamas įprastu būdu –3G arba 2G tinklais. Norintys naudotis šia techcnologija turėtų atkreipti dėmesį ir į išmaniuosius prietaisus: „Teo“ ir „Omnitel“ atstovai tvirtino, kad didžioji dalis 4G tinklą gebančių palaikyti prietaisų, turėtų galimybę palaikyti ir VoLTE ryšį. Tiksliai tai galima sužinoti telefono specifikacijų sąraše. A. Šemeškevičius pridūrė, kad vartotojai, kurie norės naudotis šia technologija neturėtų pirkti pigių telefonų. Taip pat patartina neeksperimentuoti su telefonais, savarankiškai parsisiųstais iš Kinijos: jie puikiai veikia tik tose šalyse, kurioms yra pritaikyti. Priešingai nei didieji tolimųjų rytų išmaniųjų prietaisų gamintojai, mažieji nesidomi kitų pasaulio kraštų standartais ir technologinėmis galimybėmis: „Iš Kinijos telefonus besisiunčiantys žmonės už juos moka nedaug, tačiau negali naudotis visais ryšio privalumais ir inovacijomis.“ Grindžia kelia kitoms inovacijoms „VoLTE yra naujos kartos telekomunikacijų balso paslaugų pagrindas. Su šia technologija klientams pastebimai pagerėja patirtis naudojantis mobiliuoju ryšiu – skambučio metu galima toliau naršyti 4G tinkle, balsas girdisi daug aiškiau ir natūraliau, auga balso paslaugos patikimumas. Be to, VoLTE dėka žymiai efektyviau išnaudojami radijo dažniai, kurie yra brangiausias ir labiausiai ribotas mobiliųjų technologijų išteklius“, – sakė A. Šemeškevičius. Jis patvirtino, kad ilgainiui gali nutikti taip, jog bus išjungti 2G ir 3G tinklai: „Tai yra pirmas žingsnis, kuris mums leis išjungti 2G ir 3G tinklus ir investuoti viską į 4G.“ Tačiau kada tai galėtų nutikti, A. Šemeškevičius nepatvirtino: perėjimas gali trukti ir trejetą, ir penketą metų. Jis atkreipė dėmesį, kad naujoji IMS platforma leidžia apjungti tiek mobilaus, tiek fiksuotojo ryšio paslaugas. Dėl to mažėja takoskyra tarp LTE ir Wi-Fi technologijų, o klientams tai suteiks papildomo patogumo nesukant galvos, kokią ryšio technologiją naudoja jų įrenginys. „Tele2“ grupė balso perdavimo LTE ryšiu – VoLTE – paslaugas išbandė ir nuo šių metų kovo jau teikia Olandijoje, kur veikia pirmas pasaulyje vien LTE technologija paremtas tinklas. Deja, kol kas nedaug telefonų gali naudotis tokia balso perdavimo technologija. Mūsų tinklu Lietuvoje taip pat galėsime teikti šias paslaugas, ir tą pradėsime daryti, kai rinkoje bus daugiau technologiją palaikančių telefonų“, – sakė Andrius Baranauskas, „Tele2“ korporacinės komunikacijos direktorius.