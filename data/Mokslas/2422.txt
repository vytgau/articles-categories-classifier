Kiekvienam operatoriui paskirtos priemokos – skirtingos ir priklauso nuo to, kaip operatoriams dokumentais pavyko įrodyti jų reikalingumą. Visgi, bendrovių klientai negali už ryšį mokėti daugiau nei nustatytos naujos ryšio kainų „lubos“ Europos Sąjungoje. Pavyzdžiui, iki birželio 15 d. už mobiliųjų duomenų 1 GB užsienyje buvo galima pakloti beveik 62 eurus, kai dabar jie kainuos ne daugiau nei 9,32 euro su PVM (arba 7,7 euro be PVM). Ryšių reguliavimo tarnybos (RRT) suteiktos priemokos operatoriams – laikinos. Dabartinės galioja metus, iki kitų metų birželio vidurio. Visgi, ir suteiktos priemokos gali būti panaikintos anksčiau laiko, nes jos buvo suteiktos su sąlyga, kad mobiliojo ryšio operatoriai Lietuvoje nekeis kainų. Visi trys šalyje veikiantys mobiliojo ryšio teikėjai „Tele2“, „Telia” ir „Bitė“ pakeitė kainodarą, tačiau kol kas nėra oficialaus įvertinimo, ar kainos buvo padidintos. „Jei RRT priimtų sprendimą, kuriuo nesuteiktų teisės operatoriams taikyti papildomų priemokų, tokiu atveju operatoriai privalėtų įgyvendinti Tarptinklinio ryšio reglamento RLAH (angl. roam-like-at-home) nuostatas, t. y. užtikrinti tarptinklinio ryšio paslaugų teikimą vartotojams netaikant priemokų“, - sakė RRT Tinklų reguliavimo departamento direktoriaus pavaduotojas Audrius Šniepis. Jis primena, kad sprendimas leisti taikyti priemoką keliaujantiems ES buvo patvirtintas siekiant išlaikyti nacionalinių paslaugų kainų stabilumą. Tačiau sprendimus dėl paslaugų apimties, įskaitant tarptinklinio ryšio paslaugas, konkrečių kainodaros ir paslaugų apimties variantų priima patys operatoriai. Paklausus, ar RRT vertina operatorių paskelbtą naują kainodarą kaip kainų pakėlimą, A. Šniepis nurodė, kad situacija dar analizuojama. „RRT vertina esamą rinkos situaciją ir visų operatorių veiksmus dėl naujos kainodaros ir jos atitikimo tiek Reglamento, tiek ir nacionalinių teisės aktų reikalavimams, - komentavo A. Šniepis. - RRT analizuoja ir bendrą situaciją rinkoje, ir kiekvieno operatoriaus veiksmus atskirai.“ RRT atstovas dėstė, kad galutiniai sprendimai dėl konkrečių operatorių bus priimti RRT „išsamiai ir visapusiškai įvertinus“ konkretaus operatoriaus veiksmus ir susijusias aplinkybes. Institucija ragina mobiliojo ryšio bendrovių klientus, jei yra nepatenkinti permainomis, pirmiausia raštu kreiptis į paslaugų teikėją, o negavus jo atsakymo ar jeigu jis netenkina, dėl konkretaus atvejo kreiptis į RRT. DELFI primena, kad praėjusią savaitę paskelbusi naujus planus, telekomunikacijų bendrovė „Telia“ paskelbė, kad naujųjų planų naudotojams gautų priemokų iš RRT netaikys, bendrovė „Tele2” nurodė, kad atsisako priemokų daliai naujų paskelbtų planų.