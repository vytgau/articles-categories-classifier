Trumpoje dokumentikoje „The Search for Earth Proxima“ aptariama, kas sudarė prielaidas atradimams, kaip grupė astronomų planuoja ieškoti kaimynystėje esančių gyvenamų planetų, rašo theverge.com. Prietaisai, tokie kaip Nacionalinės aeronautikos ir kosmoso administracijos (NASA) kosminis teleskopas „Kepler“, leidžia atrasti ne tik tas planetas kurios sukasi aplink žvaigždes, bet ir atskirti tas, kurios yra panašaus dydžio į Žemę ir išsidėsčiusios panašiu atstumu nuo žvaigždžių, aplink kurias skrieja. Į Žemę panašias planetas aptikti gana sunku: jos yra labai menkos ir blyškios. Laimė, netoli esančios žvaigždės šią užduotį padaro kiek lengvesne. Astronomai viliasi, kad kitų programų technologiniai patobulinimai leis gauti dar tikslesnės informacijos nei gali suteikti „Kepler“ ir tiesiogiai studijuoti netoliese esančios daugianarės žvaigždžių sistemos Kentauro Alfa planetas.  The Search for Earth Proxima from Speculative Films on Vimeo. Viena idėjų yra projektas, pavadintas Misija Kentauru. Svarstoma apie mažo kosminio teleskopo, kuris galėtų keliauti į Kentauro Alfa planetas, sukūrimą. Šis kosminis prietaisas būtų skalbimo mašinos dydžio ir į kosmosą būtų iškeltas komercinių skrydžių bendrovių, potencialių kosminių skrydžių partnerių, tokių kaip „SpaceX“.