„Tai yra viena pagrindinių priežasčių, kodėl būdamas Amerikos prezidentu, aš siekiau grąžinti mokslui prideramą vietą. Per pirmus kelerius mėnesius, mano administracija didžiausią pinigų sumą mūsų šalies istorijoje paskyrė tyrimams, ir aš nukeliavau į Kenedžio kosminį centrą prašyti, kad būtų atnaujinta ir peržiūrėta mūsų kosmoso programa – siekiant įvertinti kelionių į kitas Saulės sistemos planetas ir apskritai Visatą galimybes“, – komentare rašė jis. Nuo to laiko, tikina JAV prezidentas, paspartėjo technologinės inovacijos Nacionalinėje aeronautikos ir kosmoso administracijoje (NASA), išsiplėtė Tarptautinė kosminė stotis (TKS), o JAV kompanijos pačios pradėjo tyrimus kosmoso srityje ir ėmė kurti darbo vietas. „Mes esame pasirengę kitam Amerikos kosmoso istorijos etapui: sieksime išsiųsti žmones į Marsą iki 2030-ųjų ir saugiai juos grąžinti į Žemę, tikėdamiesi, kad kažkada ten galėsime pasilikti kiek ilgiau. Kad tai nutiktų, vyriausybė, privatūs novatoriai turės glaudžiai bendradarbiauti. Nepraėjus nė dvejetui metų, privačios kompanijos turės progą siųsti astronautus į TKS“, – rašė B. Obama. Jis tiki, kad kitas žingsnis kosmoso užkariavimo istorijoje – žmonėms išskrieti iš Žemės orbitos ribų. „Labai džiaugiuosi, kad mes dirbame su komerciniais partneriais ir stengiamės sukurti naujas gyvenamąsias vietas, kuriose astronautai galėtų ne tik gyventi, bet ir keliauti ilgalaikių misijų į Marsą metu“, – rašė B. Obama.