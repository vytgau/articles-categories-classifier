Iš viso konkursui buvo pateikta 100 paraiškų iš 20 šalių. Iš 7 Lietuvos institucijų pateiktų paraiškų net 4 – KTU. Laimėjusio projekto tikslas – KTU verslo mokyklos mokslinių tyrimų ir inovacijų tarptautinio konkurencingumo stiprinimas, pritraukiant aukšto, tarptautinio lygio mokslininkus. Akiratyje mokslininkai – lyderiai iš tokių universitetų, kaip Delfto universitetas Olandijoje, Sankt Galeno universitetas Šveicarijoje ir kitų. Projektui skirtas daugiau nei 2,4 mln. eurų finansavimas penkeriems metams. Pasak KTU l.e.p. mokslo ir inovacijų prorektorės profesorės Astos Pundzienės, pati projekto idėja atliepia ketvirtosios pramonės revoliucijos sąlygojamus pokyčius pramonėje ir versle. „Verslo procesų skaitmeninimas ir automatizavimas leidžia iš naujo įvertinti ir tai, kaip, kokiais būdais, įmonė dirba ir uždirba. Pavyzdžiui, FinTech įmonės įrodė, kad finansinės paslaugos daugiau nebe asocijuojasi su grynaisiais pinigais ir geografine vieta; o didelės apimties gamybą gali vykdyti nuotoliniu būdu vieno žmogaus valdomi robotai. Vadinasi iš esmės keičiasi ir tokių verslų personalo, finansų, procesų valdymo samprata. Būtina įvertinti ir patikrinti, kaip vadybos bei ekonomikos dėsniai ir teorijos veikia „virtualiame pasaulyje“, – sako A. Pundzienė. KTU Ekonomikos ir verslo fakulteto (EVF) dekanės profesorės Editos Gimžauskienės teigimu, pagrindinės projekto užduotys yra susijusios su Pramonė 4.0 įtakos verslo vystymui ir ekonomikai tyrimų strategijos parengimu, tyrėjų pritraukimu ir valdymu, mokslinės veiklos administravimu bei doktorantūros mokyklos vystymu. „Tai, kad laimėjome šį projektą, yra ženklas ir Europos Sąjungos ekspertų pripažinimas, jog tai, ką tiriame ir vystome, yra aktualu tiek moksliniu požiūriu, tiek žvelgiant iš verslo perspektyvos. Manau, jog pati idėja laimėjo dėl savo tarpdisciplininio požiūrio. Tematikoje puikiai dera technologijos, kurių įtaką pažinti ir valdyti galima tik pasitelkus vadybines praktikas bei ekonominius modelius. Pramonė 4.0 ir jos poveikis įmonėms, jų valdymo praktikai bei ekonomikai pasaulyje šiuo metu yra itin aktualūs dalykai, tad gavome galimybę dirbti su geriausiais“, – sako E. Gimžauskienė. Ji pabrėžia, jog projektas padės įgyvendinti jau pradėtus fakulteto mokslo valdymo pokyčius, o visi pasiekti instituciniai EVF rezultatai bei sukurtos valdymo praktikos bus skleidžiamos visiems KTU fakultetams. Per maždaug pusmetį turėtų būti atrinkti kandidatai, o 2019 m. metų pradžioje formuoti mokslo grupę ir kitus darbus pradėtų konkursą laimėjęs tarptautinio aukšto lygio mokslininkas. „Skelbsime tarptautinį konkursą, mokslininkas turėtų būti dirbantis tarpdisciplininėje erdvėje, t.y. tiek su Pramonės 4.0 aktualijomis, skaitmeninimu, verslo automatizavimu, tiek išmanantis ir atliekantis tyrimus vadybos srityje“, – vardija A. Pundzienė. KTU prorektorė pabrėžia, jog EVF glaudžiai dirba su verslu, projekto metu įgytos kompetencijos bei sukurtos naujos žinios bei vadybos technologijos numatomos perduoti Lietuvos ir užsienio verslui. Tikimasi, kad vadybos technologijos, pritaikytos lanksčiam ir išmaniam verslui, prisidės prie jo tvarios sėkmės.