Pokytis įvyks penktadienį vidurnaktį, kuomet baigs galioti Jungtinių Valstijų sutartis dėl Internetinės vardų ir numerių paskyrimo korporacijos (ICANN), kuri yra atsakinga už vadinamąją „pamatinę zoną“. Kai sutartis su JAV prekybos departamentu baigs galioti, ICANN taps savireguliuojančia nepelno siekiančia tarptautine organizacija, kontroliuosiančia Interneto numerių skyrimo tarnybą – interneto domenų sistemą. JAV ir ICANN pareigūnai sako, kad šis pokytis yra dalis ilgai rengto plano „privatizuoti“ šias funkcijas. Tačiau kai kurie kritikai mano, kad dėl to gali kilti grėsmė interneto vientisumui. ICANN viceprezidentas Christopheris Mondini pažymėjo, kad šis pokytis neturės jokios įtakos kasdieniam naudojimusi internetu ir užtikrins, kad sistema bus nepriklausoma nuo valdžios reguliavimo ir kišimosi. „Tai naujo tipo valdymo modelis“, – agentūrai AFP sakė jis. Jo teigimu, sistema bus valdoma pagal „daugiadalyvinį“ modelį, kuomet inžinieriai, verslas, nevyriausybinės grupės ir vyriausybinės tarnybos kartu prižiūrės sistemą. Ir jeigu kuri nors grupė pastebės, kad ICANN tolsta nuo šios misijos, „jie galės inicijuoti savikorekcijos priemones“. „Bizantinė“ struktūra Kai kurie JAV politikai, nerimaujantis dėl naujo modelio, siekė sustabdyti procesą ir teigė, kad pokyčiai suteiks autoritariniams režimams daugiau galių kontroliuoti internetą. Blokuoti jo teigimu, „radikalų“ planą siekęs respublikonų senatorius Tedas Cruzas pareiškė, kad ICANN nėra „demokratinė institucija“. „Tai korporacija su bizantine valdymo struktūra, skirta ištrinti atskaitomybės ribas ir valdoma pasaulio biurokratų, kurie yra atskaitingi technokratams, tarptautinėms korporacijoms, vyriausybėms, įskaitant ir despotiškiausius režimus pasaulyje, kaip Kinija, Iranas ir Rusija“, – anksčiau šį mėnesį pareiškė jis. Jam antrino ir „Heritage Foundation“ prezidentas Jimas DeMintas, pareiškęs, kad prezidentas Barackas Obama „nori perduoti JAV turimą mūsų laisvo ir saugaus interneto kontrolę užsienio režimams, kurie nevertina žodžio laisvės“. Sustiprins internetą Tačiau plano rėmėjai atmeta kritiką ir teigia, kad kritikai nesuvokia to, kaip internetas funkcionavo ir vystėsi bėgant metams. „Šis pokytis buvo rengiamas beveik dvidešimt metų abiejų partijų sutarimu, valdžioje esant ne vienai administracijai“, – sakė Interneto draugijos, kurią sukūrė kai kurie interneto kūrėjai, prezidentė Kathryn Brown (Ketrin Braun). „Šis pasikeitimas dar labiau sustiprins internetą ir padarys jį stabilesniu, atsparesniu ir saugesniu įrankiu milijardams žmonių visame pasaulyje“, – sakė ji.