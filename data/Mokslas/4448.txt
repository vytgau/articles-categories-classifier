Pranešime žiniasklaidai teigiama, kad šeštą kartą rengiamo konkurso „Verslo ir mokslo partnerystė 2016“ apdovanojimas bendrovei „Altechna R&D“ įteiktas trečiadienį Vilniuje vykstančios konferencijos „Inovacijos: ateitis prasideda šiandien“ metu. Apdovanojimą pelniusi inovatyvi lazerinė technologija yra skirta pjaustyti tokioms skaidrioms ir kietoms medžiagoms, kaip stiklas, safyras, ir sukurta panaudojant Beselio pluoštus. Pasak technologijos išradėjų, specialus Beselio pluošto formavimo metodas leidžia valdyti mikroįskilimus skaidriose medžiagose. „Beselio pluoštus galima įsivaizduoti kaip optinę adatą, kuri, naudojant mūsų gerus lietuviškus lazerus, leidžia sukurti medžiagoje tokių pažeidimų, kad ją galime skelti bet kuria norima kryptimi. Pavyzdžiui, grūdintas stiklas dėl vidinių paviršiaus įtempimų suskyla labai tiesiai, tačiau paveiktas jis gali skilti ir puslankiu“, – sako technologijos kūrėjas Mindaugas Mikutis. Pasak technologijos kūrėjų, pjūvio linija yra maždaug 10 kartų plonesnė nei žmogaus plaukas, ši technologija gali būti pritaikoma įvairiose srityse, tačiau plačiausiai – elektronikoje, kuriant išmaniąsias technologijas, gaminant rankinius laikrodžius ir pan. Konkurse „Verslo ir mokslo partnerystė 2016“ šiais metais buvo įvertinti originaliais sprendimais pasižymintys inovatyvūs produktai. Konkursui paraiškas galėjo teikti visos įmonės, kurios bendradarbiaudamos su tyrėjais sukūrė ir rinkai pristatė inovatyvius produktus. Paraiškos buvo vertinamos pagal pristatomo produkto išskirtines savybes ir specifinius inovacinius sprendimus, komercinę produkto naudą ir poveikį įmonės konkurencingumui bei naujų sprendimų pritaikymą kuriant nominuojamus produktus. Pernai konkurse inovatyviausiu produktu buvo pripažintas bendrovės „Biocentras“ ir Inovatyvios medicinos centro sukurtas analogų neturintis maisto papildas „Fortūna“, stiprinantis žmogaus imuninę sistemą ir apsaugantis nuo vėžinių ligų. Tiek inovacijų konferencija, tiek ir konkursas „Verslo ir mokslo partnerystė 2016“ yra Ūkio ministerijos organizuojamų „Inovacijų savaitės 2016“ ciklo renginių dalis. Pirmą kartą Lietuvoje rengiama „Inovacijų savaitė 2016“ vyksta rugsėjo 26–spalio 1 d. Per šešias dienas Vilniuje ir Kaune vyks daugiau kaip 50 nemokamų renginių, skirtų profesionalams – verslininkams, tyrėjams, taip pat visuomenei – pradedantiesiems verslininkams, studentams, inovacijomis besidomintiems žmonėms.