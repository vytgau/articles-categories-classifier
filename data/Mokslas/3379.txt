Evoliuciškai žmogaus kūnas nėra pritaikytas mobiliojo telefono naudojimui, sako LSMU profesorius Alvydas Unikauskas. Pavyzdžiui, kalbėdamas apie nykščio paskirtį daktaras tikina, kad evoliuciškai jis yra pritaikytas griebimo judesiui. Tačiau įvairiems sukamiesiems judesiams, naudojamiems rašant žinutes ar naršant internete, nykščio sąnariai nepritaikyti. Todėl netaisyklingai naudojantis telefonu gali atsirasti ilgalaikių sąnarių ir sausgyslių skausmų. Naudojimasis telefonu turi įtakos ir žmogaus pusiausvyrai. Pusiausvyros laikymui ir judėjimui padeda regėjimas, t. y., žvilgsnio kontaktas su žeme, vestibulinis aparatas ausyse ir propriorecepcija – gilieji jutimai iš kūno raumenų. Judant šie jutikliai siunčia informaciją į smegenis, kurios ją analizuoja. Kai žmogus eina rašydamas trumpąją žinutę telefonu, jis yra palenkęs galvą ir jos padėtis yra stabili, todėl informacija į smegenis ateina tik iš judančių kojų ir liemens, o fiksuotoje padėtyje esantis kaklas informacijos nesiunčia. Dėl šios priežasties gali atsirasti svaigimas ir galvos skausmas, ypač keliantys pavojų, jei žinutės rašomos vairuojant. Žinučių rašymas gali sukelti ir kaklo srities skausmą. Kai galva palenkta, atsižvelgiant į jos palenkimo laipsnį didėja apkrova kaklo raumenims. Pavyzdžiui, palenkus galvą 15-os laipsnių kampu, apkrova raumenims padidėja iki 12 kilogramų. Dėl neteisingos galvos ir kaklo padėties gali atsirasti šie simptomai: galvos skausmas, skausmas už akių, kaklo skausmas, rankų skausmas ir tirpimas, skausmas tarp menčių, krūtinės skausmas, apsunkintas kvėpavimas ir stuburo pakenkimas. Apie tai, kaip išvengti šių skausmų, – LRT laidos „Klauskite daktaro“ įraše.