„Microsoft“, kuri yra „Skype“ savininkė, neseniai atnaujino savo programų naudojimosi taisykles. Jos apima ne tik „Skype“, bet ir „Xbox Live“, „OneDrive“ ir kitas programas. Atnaujinimas nėra toks jau išskirtinis ir įdomus, kad apie jį reikėtų pasakoti, išskyrus vieną eilutę, kuri užkliuvo ne vienam žurnalistui – „nenaudokite Paslaugų dalintis nederamu turiniu ar medžiaga (pavyzdžiui, nuogybėmis, žiaurumu, pornografija, žeidžiančia kalba, prievartos ir nusikaltimų vaizdais)“. Iš esmės, turėtume turėti teisę dalintis kuo tik panorėję, tačiau galima suprasti, kad paslaugų tiekėjas, „Microsoft“, nenori, kad jo programos taptų nusikaltimų įrankiu ar būtų siejamos su nusikalstamomis grupuotėmis. Klausimai kyla tik dėl tos „žeidžiančios kalbos“. Kas nutiks, jei pažeisite šias taisykles? Na, tikriausiai, kad nieko. Bent jau kol kas. Tačiau pagal „naudotojo susitarimą“, kuriam jūs automatiškai pritariate, taisykles pažeidžiantis turinys gali būti neperduodamas adresatui, o ir paslaugų tiekimas jums gali būti nutrauktas. Kitaip tariant, teoriškai jūsų žinutė „Skype“ gali ir nepasiekti pašnekovo, jei ji neatitiks „Microsoft“ iškeltų reikalavimų. Viskas būtų lyg ir aišku, tačiau kas apibrėš „žeidžiančią kalbą“? „Žeidžianti kalba“ nėra apibrėžiama įstatymais, jos pavyzdžiai neminimi ir šiose taisyklėse. Tai, kas žeidžia jus, nebūtinai žeidžia kitus – tai labai subjektyvu. Nėra gerai ir tai, kad tyrinys nėra privatus. Vėlgi, „Microsoft“ tikrai nesivargins peržiūrinėti visų pokalbių visose savo paslaugose, tačiau tokią teisę pasilieka. Priekabiavimas, atviras tyčiojimasis, grasinimai ir kitokios formos psichologinė prievarta turi labai aiškius bruožus – ji visada yra vienpusė. Tai yra, psichologinės prievartos auka nenori, kad su ja taip būtų elgiamasi. Tuo tarpu „žeidžianti kalba“ gali būti iš esmės bet kas, ja dalintis gali visos pokalbio pusės. Tai negi ir aštresnės nuomonės ar juokelio „Skype“ programoje nebegalėsite parašyti? O keiktis? Juk ir keiksmažodžiai žeidžia kai kuriuos žmones. „Microsoft“ pareiškė, kad neturi jokio noro stebėti visas savo pokalbių programėles. Kitaip tariant, turinys nebus peržiūrimas, nors tokią teisę kompanija ir pasilieka. Teigiama, kad tik vartotojų pažymėtos žinutės bus peržiūrimos ir į jas bus reaguojama atitinkamai pagal taisykles. Visgi, tendencija kelia nerimą, nes privačių pokalbių internete lieka vis mažiau. Tobulėjant dirbtinio intelekto programoms, ateityje jūsų pokalbiai gali būti peržiūrimi ir, jei nepatiks „Microsoft“, trinami. Tačiau panikos kelti kol kas nėra reikalo – galbūt taip niekada ir nenutiks, reikia laukti bent pirmojo panašaus atvejo.