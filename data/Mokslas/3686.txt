Anksčiau dalijomės penkiais įdomiais faktais apie žmogaus smegenis. Jos dažnai laikomos paslaptingiausiu žmogaus kūno organu, tačiau ar viską žinote apie raumenis? Pateikiame penkis įdomius, linksmus ir mažai žinomus faktus. Raumenų masė sudaro iki 40 proc. visos kūno masės. Moterims šis rodiklis yra mažesnis – apie 23 proc. Žinoma, kuo daugiau riebalų žmogus užsiaugina, tuo šis procentas mažesnis. Tiesa, raumenys yra sunkesnis už riebalus. Beje, jei jau nusprendėte užsiauginti papildomos raumenų masės nudžiugsite sužinoję, kad užsiauginti raumenis trunka dvigubai trumpiau nei juos prarasti. Tai yra, jei metus sportuodami įgijote raumenų, praeis net du metai be sporto kol jie susitrauks iki buvusio dydžio. Įvardinti stipriausią raumenį mūsų kūne nėra taip jau paprasta. Širdis be jokios abejonės yra ištvermingiausias mūsų turimas raumuo – ji be perstojo susitraukinėja visą mūsų gyvenimą. Kita vertus, liežuvis yra stipriausias mūsų raumuo pagal savo dydį. Bet jei žiūrėsime tik į raumenų pajėgumus tai stipriausias raumuo yra ir didžiausias pagal svorį – didysis sėdmens raumuo. Tiesa, mokslininkai ir paties žodžio „stipriausias“ nemėgsta, nes egzistuoja eilė skirtingų matavimo metodų. Ir akies vokus valdantys raumenys yra gana stiprūs, ir žandikaulio, ir gimdos, ir t. t. Žmonės sąmoningai beveik niekada negali pilnai išnaudoti savo raumenų jėgos. Kai žmogų nutrenkia elektra, jis yra tarsi nusviedžiamas per visą kambarį. Tai, žinoma, padaro ne pati elektros energija, o žmogaus raumenys ir nieko panašaus normaliomis sąlygomis pakartoti neįmanoma. Pastebima, kad ir patekęs į ekstremalią situaciją, kuomet žmogaus kūne gausu adrenalino, jis yra žymiai stipresnis. Mokslininkai teigia, kad hipnozė ir savitaiga žmogų gali padaryti stipresniu tiesiog pašalinus dalį pasąmoningų apribojimų. Vienam žingsniui žengti reikia apie 200 raumenų pagalbos. Žinoma, šis skaičius svyruoja, priklausomai nuo jūsų eisenos ir raumenų skaičiavimo. Bet kuriuo atveju, tai įrodo, kad vaikščiojimas yra itin naudingas žmogaus raumenų sistemai. Ir apskritai, saikingas sportas žmonių sveikatai yra naudingas, nors tais laikais, kai atsirado pirmieji sporto klubai, dalis gydytojų manė, kad tai tik pablogins visuomenės sveikatą. Buvo manoma, kad žmonės nesugebės saikingai sportuoti, per daug apkraus širdį ir užsiaugins neproporcingai daug raumenų masės. Prieš porą šimtų metų moterims raumeningi vyrai taip pat nelabai patiko, nes ryškūs raumenys buvo siejami su žemu statusu visuomenėje ir fiziniu darbu. Dabar, žinoma, moterų skonis vyrams yra visiškai kitoks. Raumenys šildo mūsų kūną. Nors mes juos dažniausiai naudojame judėjimui ir kitoms fizinės užduotims atlikti, mūsų raumenys turi kur kas daugiau funkcijų. Pavyzdžiui, susitraukinėdami jie išskiria šilumą, kuri mums taip reikalinga. Raumenys sukuria iki 85 proc. visos mūsų kūno šilumos. Tai yra priežastis, kodėl kai šalta mes drebame – mūsų kūnas bando sušilti sutraukinėdamas raumenis. Raumenys taip pat dalyvauja virškino procese, stumdami maistą, palaiko kūno pusiausvyrą bei apsaugo vidaus organus. Tiek faktų apie raumenis šį kartą. Mokslas žmogaus raumenyną vis dar aktyviai tyrinėja, todėl ateityje neabejotinai sužinosime dar daugiau.