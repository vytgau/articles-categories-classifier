Eksperimentai parodė, kad musės gali pernešti bakterijas iš vietos į vietą ant kojų, sparnų ir kitų kūno dalių. „Žinojome, kad musės ant savo kūno turi ligų sukėlėjų ir gali juos pernešti, bet nežinojome kaip ir kiek jų perduodama žmonėms“, – BBC sakė Penno universiteto (Penn State University) profesorius Donaldas Bryantas, kuris kartu su kolegomis vykdė tyrimą. Jie mano, kad musių keliamas pavojus sveikatai dažnai nėra tinkamai vertinamas. Nutūpusios ant išmatų, dvėselienos ir kitų atliekų, jos prisirenka bakterijų ir vėliau jomis užkrečia mūsų maistą. Musės platina ir Helicobacter pylori – bakteriją, kuri sukelia opaligę ir lėtinį gastritą – prielaidas skrandžio vėžiui rastis. Tad mokslininkai nejuokaudami pataria nebevalgyti maisto, ant kurio buvo nutūpusios musės, o jei rengiate iškylą gamtoje, ypač saugoti maistą nuo jų.