Spalio 27 dieną Šveicarijoje prasideda unikalus ir itin ambicingas mokslinis projektas, kurio metu savanoriai bus mokomi mintimis valdyti plieninius mechanizmus. Projekte „The Mental Work“ bus naudojamos Lozanos politechnikos mokyklos (EPFL) sukurtos Smegenų ir mašinų vartotojo sąsajos (angl. Brain-Machine Interfaces). Savanoriai ketina mintimis valdyti keturias mašinas, veikiančias pagal standartinius Pramonės revoliucijos laikų mechanizmų principus. „Viskas paremta vadinamosios smegenų ir mašinų vartotojo sąsajomis, kurios yra signalai, kuriais mūsų smegenys užkoduoja tam tikrus protinius procesus, užduotis. Tada, pasitelkę matematinius modelius, mes numanome, kas tai per procesai, ko siekia vartotojas ir perduodame tą informaciją mašinai. Taigi vyksta komunikacija su aplinka – komunikacija ne kūnu, bet procesais, vykstančiais mūsų smegenyse“, - sako EPFL Neuroprotetikos centro darbuotojas Ricardo Chavarriaga. Kai tik mašina perpras individo smegenų bangas, ji jau bus paruošta naudoti – kitaip tariant, paruošta būti valdoma mintimis. Iniciatyvos sumanytojai tvirtina, kad šis projektas apjungia mokslą, meną ir dizainą, tačiau prie jo dirbantys mokslininkai tvirtina, kad ši iniciatyva išsiskiria nemenku potencialu būti pritaikyta praktikoje. Projektas bus įgyvendinamas EPFL „ArtLab“ erdvėje. Po metų bus perkeltas į Jungtines Valstijas, kur iš pradžių apsistos „Swissnex“ centre San Fransiske, o vėliau keliaus į Bostoną. Visi duomenys, gauti per septynis mėnesius truksiantį eksperimentą, bus panaudoti moksliniams tikslams.