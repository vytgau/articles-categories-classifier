Turnyras įvyko Molėtų rajone, viduryje Grabuosto ežero esančioje Obuolių saloje, kai vyko muzikos festivalis „Radistai Village“. Ten veikia tiktai mobilusis internetas. „Mūsų žiniomis, turnyras mobiliuoju internetu pasaulyje įvyko pirmą kartą. Įrodėme – 4G ryšys gali viską. Be to, juo galima naudotis net ir ežero viduryje. Dirbame tam, kad kokybiškas 4G internetas būtų prieinamas visiems ir visur“, – sakė „Tele2“ generalinis direktorius Petras Masiulis. Pranešime žiniasklaidai rašoma, kad patikimas internetas yra būtinas reikalavimas organizuojant e-sporto turnyrus, todėl iki šiol žaidėjai galėjo varžytis tik ten, kur veikia laidinis internetas, yra vietinis LAN tinklas ar bevielis Wi-Fi ryšys. Mobiliojo ryšio operatoriui parodžius, kad mobilusis 4G internetas patikimumu nenusileidžia laidiniam internetui, Lietuva technologijomis pranoko visą pasaulį. 4G ryšys užtikrino e-sporto varžyboms reikalingą interneto greitį, o žaidimams ypač svarbus signalo užlaikymo (ping) rodiklis buvo tinkamas, apie 50-55 ms. Mobiliuoju ryšiu turnyras taip pat buvo transliuojamas internetu ir per TV kanalą „Sport 1 HD“, kas savaime yra interneto išbandymas. Turnyrą kartu su „Tele2“ ir įrangos gamintoja „Samsung“ organizavo e-sporto kompanija „Game Show“, rengianti pasaulinio lygio e-sporto turnyrus ir pirmoji už Pietų Korėjos ribų transliuojanti dedikuotą eSporto/žaidimų TV kanalą. Ryšį kiekvienam žaidėjui užtikrino telefonai „Samsung Galaxy S7“ ir „Samsung Galaxy S7 Edge“. Turnyre „GSL Baltics Samsung Challenge“ varžėsi kvalifikacines varžybas laimėjusios 16 geriausių Baltijos šalių komandų. Jos rungėsi „League of Legends“, „Counter-Strike: Global Offensive“ ir „HearthStone“ disciplinose. E-sportas – pasaulyje pripažįstama ir Lietuvoje sparčiai populiarėjanti sporto šaka. Šis judėjimas prasidėjo Pietų Korėjoje, o dabar daugiausia turnyrų rengiama Šiaurės Amerikoje, Europoje ir Kinijoje. Jau tapo įprasta, kad komandas kuria ir palaiko garsiausi pasaulio prekių ženklai. E-sporto pajamos pasaulyje 2015 m. pasiekė 325 mln. JAV dolerių. Prognozuojama, kad šiemet jos bus 463 mln. JAV dolerių. Pernai turnyrus visame pasaulyje stebėjo 226 mln. žiūrovų.