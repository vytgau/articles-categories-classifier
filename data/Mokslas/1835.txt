V. Putinas kalbėdamas per nacionalinę „atvirą pamoką“ iš Jaroslavlio miesto, esančio į šiaurės rytus nuo Maskvos, Rusijos prezidentas sakė, kad pasaulį valdys ta šalis, kuri pirmaus kompiuterizuoto dirbtinio intelekto srityje, praneša cnn.com. „Dirbtinis intelektas yra ne tik Rusijos, bet visos žmonijos ateitis, – sakė V. Putinas. – Yra didelių galimybių, tačiau taip pat ir grėsmių, kurias šiandien sunku numatyti.“ „Tas, kas taps šios srities lyderiu, taps pasaulio valdovu“, – pareiškė Rusijos prezidentas ir pridūrė, kad būtų geriau užkirsti kelią tam, kad monopolį šiame sektoriuje pasiektų kuri nors „rankų pora“. Pasak V. Putino, jeigu dirbtinio intelekto plėtros lyderiu taps Rusija, „mes dalinsimės savo technologijomis su likusiu pasauliu, kaip dabar dalijamės atominėmis ir branduolinėmis technologijomis“. E. Muskas reagavo į tokius V. Putino pareiškimus, socialinio tinklo „Twitter" paskyroje išreikšdamas nerimą ne dėl Šiaurės Korėjos atliktų branduolinio ginklo bandymų, o dėl dirbtinio intelekto keliamų grėsmių. Šiaurės Korėja „turėtų būti žemai kaip grėsmė mūsų civilizacijos egzistencinių rizikų sąraše", - parašė E. Muskas. „Labiau tikėtina, kad konkurencija dėl pirmavimo dirbtinio intelekto srityje nacionaliniu lygmeniu, mano nuomone, sukels Trečiąjį pasaulinį karą", - pareiškė E. Muskas. China, Russia, soon all countries w strong computer science. Competition for AI superiority at national level most likely cause of WW3 imo. Kiek anksčiau technologinių paslaugų ir IT bendrovės „Cognizant" strategijos vadovas Malcolmas Frankas kalbėjo, kad dirbtinio intelekto srityje šiuo metu varžosi trys dideli konkurentai: JAV, Kinija ir Indija. Tačiau E. Muskas mano, kad kiti bandys šioje srityje atsigriebti naudodami bet kokias pasiekiamas priemones. Kartu jis pridūrė, kad dirbtinio intelekto sistemos gali nuspręsti pradėti karą, jei manys, kad tai yra efektyviausias kelias siekiant pergalės. Tačiau į šią diskusiją įsiliejo ir „Facebook" įkūrėjas bei vadovas Markas Zuckerbergas, kuris pareiškė, kad tokie teiginiai yra „gana neatsakingi". Tačiau E. Muskas atkirto, kad M. Zuckerbergo suvokimas yra „ribotas". Pasak valstybinės Rusijos žiniasklaidos, šiuo metu šalyje sparčiai vyksta darbai dronų bei kariniam ir civiliniam naudojimui skirtų transporto priemonių plėtros sektoriuose. Rusijos kariškiai taip pat kuria robotus, prieš bepilotes skraidykles nukreiptas sistemas ir sparnuotąsias raketas, kurios galės analizuoti radarus ir priimti sprendimus dėl skrydžio aukščio, greičio ir krypties, teigia Rusijos valstybinė žiniasklaida.