Šiuo fenomenu susidomėjo ir BBC. Rašoma, kad šis gifas arba judantis paveikslėlis buvo sukurtas dar 2008 metais ir iki šiol keliauja po interneto platybes. Daugelis internautų iki šiol diskutuoja, ką girdi žiūrėdami į paveikslėlį ir svarbiausia – kodėl girdi? Diskusijos vėl užvirė visai neseniai, kai gifu socialiniame tinkle pasidalijo mokslininkė Lisa DeBruine iš Glasgo universiteto. Does anyone in visual perception know why you can hear this gif? pic.twitter.com/mcT22Lzfkp— Lisa DeBruine 🏳️‍🌈 (@lisadebruine) December 2, 2017 Ji sulaukė daugiau kaip 245,000 komentarų ir atsiliepimų, net 70 proc. komentavusių tikino žiūrėdami gifą girdintys garsus. BBC pabandė išsiaiškinti, kodėl girdime tai, ko nėra. Mokslininkas ir psichologas Chrisas Fassnidge'as iš Londono universiteto mano, kad šis reiškinys yra glaudžiai susijęs su taip vadinamu vizualiai išreikštu klausos atsaku. „Tai yra kai kurių žmonių gebėjimas išgirsti judančius objektus, net jei jie nesukelia jokio garso. Mes esame nuolat apsupti judesių, kurie sukelia garsą, pavyzdžiui, žingsnių garsas, kai žmonės vaikšto, lūpų judesiai, kai jie kalba, kamuolio dundesys žaidimų aikštelėje. Susieti garsą su judesiu išmokstame dar vaikystėje. Juk dažnai įsivaizduojame, kad girdime žmogaus, einančio kitoje gatvės pusėje, žingsnius, nors iš tiesų tie garsai egzistuoja tik jūsų vaizduotėje“, – aiškina Ch. Fassnidge'as. Kitaip tariant, mūsų smegenys susieja tai, ką mes matome, su tam tikru garsu, net jei to garso iš tiesų ir nėra. Tokia mūsų vaizduotės galia.