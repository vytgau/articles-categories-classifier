Liepos 5 d. 15.30 val. jis skaitys paskaitą „New Ways of Vision: Protein Structures in Translational Medicine and Business Development - my Experience“. Joje mokslininkas apžvelgs rentgeno spindulių difraktometrijos metodo taikymą baltymų struktūros tyrimams, metodo perspektyvas ir šių tyrimų svarbą kuriant naujus vaistus. 1988 m. kartu su Johannu Deisenhoferiu ir Hartmutu Micheliu biochemikas pelnė Nobelio chemijos premiją už intramembraninio baltymo, svarbaus fotosintezei purpurinėse bakterijose, kristalizavimą ir to baltymo struktūros atskleidimą Rentgeno kristalografijos metodu. 2011 m. prof. R. Huberiui už glaudžius ryšius su VU Biotechnologijos instituto mokslininkais suteiktas VU garbės daktaro vardas. Biochemiko laboratorijoje tobulinosi prof. Virginijus Šikšnys, žinomo mokslininko doktorantas buvo GMC prof. Saulius Gražulis. Paskatinti prof. R. Huberio, Biotechnologijos instituto tyrėjai pradėjo baltymų molekulių erdvinės struktūros tyrimus, panaudodami profesoriaus institutui padovanotą įrangą. Prof. R. Huberio, o vėliau ir ES struktūrinių fondų parama padėjo VU Biotechnologijos institutui sukurti vienintelę Baltijos šalyse baltymų struktūros tyrimo laboratoriją. VU mokslininkai kartu su šiuo garsiu vokiečių biochemiku yra paskelbę daugybę bendrų mokslo darbų. Prof. R. Huberis yra 22 mokslinių draugijų ir mokslo akademijų narys, jam suteikta 50 įvairių apdovanojimų, premijų, garbės vardų. Profesorius į Lietuvą atvyksta jau ketvirtą kartą. Liepos 5 d. Lietuvos prezidentė jam įteiks valstybinį apdovanojimą už indėlį plėtojant Lietuvos mokslą.