Vos prieš mėnesį įmonei dėl baterijų sprogimų teko atšaukti šiuos telefonus iš prekybos, o prieš dieną du stambūs užsienio platintojai nutraukė jų pakeitimą naujais. Didžiausia pasaulyje išmaniųjų telefonų gamintoja „Samsung“ atsisakė komentuoti šiuos pranešimus. Tuo tarpu agentūra „Yonhap“, cituojanti neįvardyto „Samsung“ tiekėjo darbuotoją, kurio tapatybė nebuvo nurodyta, praneša, kad sprendimas laikinai sustabdyti gamybą buvo priimtas bendradarbiaujant su Pietų Korėjos, Jungtinių Valstijų ir Kinijos vartotojų apsaugos institucijomis. Gavusi skundų, kad „Galaxy Note 7“ ličio jonų baterijos sprogo, kai buvo įkraunamos, rugsėjo 2 dieną „Samsung“ nusprendė nutraukti prekybą šiais telefonais ir atšaukti jau parduotuosius. Socialinėje žiniasklaidoje pasklidus apdegusių telefonų nuotraukoms, precedento neturintis atšaukimas pažemino įmonę, kuri didžiuojasi savo, kaip inovacijų ir kokybės simbolio, statusu. Atšaukimo procesas tarsi vyko sklandžiai, tačiau praėjusią savaitę pasklido pranešimų, jog panašių problemų būta ir su kai kuriais pakeistais telefonais. Be to, vartotojai skundėsi, kad telefonai pokalbių metu pernelyg įkaista ir pernelyg greitai išsikrauna. „Samsung“ atstovai pažadėjo išsiaiškinti, tačiau tikina, kad problemų kyla tik pavieniais atvejais. Sekmadienį JAV telekomunikacijų milžinė AT&T ir jos Vokietijos konkurentė „T-Mobile“ pranešė, jog stabdo atšauktų „Samsung Galaxy Note 7“ pakeitimą naujais šio modelio telefonais, kol bus atlikti tolesni tyrimai. Dėl šio pranešimo „Samsung“ akcijos pirmadienio ryte atpigo 4 proc., o „Yonhap“ pranešimas tuomet dar nebuvo pasirodęs. AT&T pareiškė, jog tebesiūlys klientams galimybę „Galaxy Note 7“ iškeisti į kitą „Samsung“ išmanųjį telefoną arba į kitą įtaisą, kurį jie pasirinktų. „T-Mobile“ pranešė, jog stabdo ir „Galaxy Note 7“ pardavimą, ir jau parduotų telefonų pakeitimą naujais. „Samsung“ iki šiol atsisako patvirtinti, kad problemų yra ir su naujais pakeitimui skirtais „Galaxy Note 7“ telefonais. Kai kurių analitikų skaičiavimais, „Galaxy Note 7“ atšaukimas įmonei gali kainuoti iki 2 mlrd. JAV dolerių.