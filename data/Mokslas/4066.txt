Vis dar gajus mitas, kad tokias prekes sau leisti pirkti gali tik didesnes pajamas gaunantys žmonės. DELFI pabandė paskaičiuoti kiek kainuoja įprastas pirkinių krepšelis ir ar toks pat pirkinių krepšelis, tik renkantis ekologiškus ir sveikesnius produktus, yra brangesnis. Tačiau iš pradžių išsiaiškinkime, ar toks maistas iš tikro turėtų būti brangesnis ar tai laikinas mados klyksmas, prie kurio rankas pridėjo įgudę rinkodaros specialistai, kurių triukais visuomenė patiki ir sutinka mokėti brangiau. Mitybos specialistė Vaida Kurpienė mano, kad brangiau reikia mokėti tik už ekologiškus vaisius ir daržoves. „Vaisių ir daržovių kiekis, kurį galima išauginti su chemikalais ir be jų, tirai ženkliai skiriasi. Sakyčiau, kur kaina tikrai gali būti išpūsta, tai prekės be glitimo ar laktozės. Šioje vietoje labai daug yra ir mados, nes, tarkim, produktai be glitimo yra aktualūs tik iki 2 proc. žmonių, o perka tikrai kur kas daugiau“, – teigia V. Kurpienė. Kalbėdami apie kainas, prekybininkai sako, kad sveikesnių prekių krepšelis yra tik šiek tiek brangesnis už įprastąjį, ir tam daugiausiai įtakos turi reikalingi įvairūs sertifikatai, kurie patvirtina, kad prekė yra ekologiška, o ne rinkodaros triukai. Dar prieš keletą metų didžiausią įtaką renkantis maisto produktus lietuviams lėmė jo kaina ir tik penktadalis žmonių prieš įsidėdami prekę į krepšelį galvojo apie jo naudą sveikatai. Anot prekybininkų šiandien situacija yra pasikeitusi iš esmės. Prekybininkams antrina ir V. Kurpienė: „Manau, kad pirkėjas labai stipriai daro įtaką asortimentui ir pirkdamas tam tikras prekes labai aiškiai parodo, ko jis tikisi ir nori. Tą galime matyti ir prekybininkų leidžiamuose prekes pristatančiuose leidiniuose. Atsiranda informacija, kurios anksčiau nebuvo“, – pasakoja pašnekovė. Daugiau – vaizdo reportaže: