Antradienį EK konkurencijos komisarė Margrethe Vestager retoriškai klausė, kaip gali būti sąžiningu laikomas susitarimas, leidęs „Apple“ 2014 m. sumokėti vos 0,005 proc. siekusius mokesčius. „Neįsivaizduoju, iš kur jie ištraukė tokius skaičius“, – dienraščiui „Irish Independent“ teigė T. Cookas, pridūręs, kad „Apple“ moka 26 proc. pelno mokestį. T. Cookas teigė su Airijos vyriausybe kovosiantis petys į petį, kad EK sprendimas, esą „neparemtas jokiu įstatymu“, būtų atšauktas. Kol kas tai didžiausia EK bendrovei skirta bauda. „Nebuvo padaryta nieko neteisėto, todėl privalome laikytis drauge. Airija buvo užsipulta, o tai – nepriimtina, – sakė T. Cookas, pridūręs, kad sprendimo priėmimui įtakos turėti galėjo priešiškas požiūris į tarptautines JAV bendroves. – Manau, kad buvo nusitaikyta į „Apple“, o nusitaikyta buvo todėl, kad tvyro antiamerikietiškos nuotaikos. Turbūt norima į ES nukreipti mokesčius, kurie turėtų būti mokami Amerikoje“. Interviu su nacionaliniu Airijos transliuotoju RTE T. Cookas teigė, kad dalis 2014 m. mokesčių bus sumokėta kitąmet, bendrovei į JAV grąžinus mokesčius, nesumokėtus už lengvatinio apmokestinimo pelnus. Ne pelno siekiančių organizacijų atliktas tyrimas parodė, kad „Apple“ lengvatinio apmokestinimo fonduose turi per 181 mlrd. JAV dolerių – daugiau nei bet kuri kita JAV bendrovė. „2014 m. Airijai sumokėjome 400 mln. dolerių, JAV sumokėjome taip pat 400 mln. dolerių, bus apmokestinta ir dalis į JAV grąžinto pelno“, – sakė T. Cookas, pridūręs, kad mano, jog bendrovės skundas bus patenkintas, o „Apple“ Airijoje toliau plėtos veiklą.