Vienas šios ekspedicijos tikslų – supažindinti visuomenę su Lietuvos, kaip jūrinės valstybės, formavimusi ir raida, pristatyti šalies jūrinio mokslo pasiekimus ir potencialą. Kelionės tolimiausias taškas – Islandija – pasirinktas neatsitiktinai, istoriniame kontekste ši šalis Lietuvai labai svarbi, 1990 metų kovo 11 dieną ji pirmoji pripažino paskelbtą Lietuvos nepriklausomybę. Vienas ekspedicijos dalyvių – operatorius ir režisierius Vytas Jankevičius. Jis rašo dienoraštį ir dalijasi savo pasakojimu apie ekspediciją ir nuotraukomis iš jos. Ekspedicijos įspūdžiai Iš Stavangerio išplaukėme tą patį vakarą, kaip ir atskridau. Tačiau nuplaukėme netoli. Dar buvome neišėję į atvirus vandenis, kaip pradėjo gesti vienas variklis. Kapitonas Valdemaras Vizbaras nusprendė, kad geriau grįžti į Stavangerį ir bandyti remontuoti nei turėti problemų atviroje jūroje. Tai priėmėme kaip galimybę susipažinti su Stavangeriu: tai yra kruizinis miestas, nes vienu metu čia lankosi bent keli tokie laivai. Variklio defektą, padedant norvegams, pavyko pašalinti. Aišku, tai kapitonui kainavo, tačiau mes galėjome tęsti ekspediciją. Išplaukėme apie 6 val. vakaro vietos laiku. Atviroje jūroje pradėjo supti, o vėliau bangavimas tik stiprėjo. Kaip kapitonas sakė, bangos kilo net iki 6 balų. Visa mokslinės ekspedicijos komandos dalis išgriuvo. Kitą dieną, kai reikėjo paimti vandenį tyrimams ir atlikti kitus tyrinėjimus, mūsų mokslininkai neatrodė labai linksmai nusiteikę. Kai kurie jų pirmą naktį praleido denyje, po brezentiniu stogeliu. Kitą dieną vėjas aprimo: visi pagyvėjo, visiems atsirado apetitas. Iš pat ryto pasimatė Šetlando salų kontūrai. Ketvirtadienį vėl užklupo štorminis vėjas, dėl kurio niekur negalėjome plaukti. Kaip sakė kapitonas, tai bus tik „maskatavimasis prieš vėją ir kuro deginimas“. Tiesa, mūsų laivas vykdo mokslinę ekspediciją, taigi uosto tarnyba iš mūsų už stovėjimą pinigų neėmė. Po dviejų dienų ilgai plaukėme tarp Farerų salyno ir Šiaurės Atlante vėl gavome bangų. Didžiąją dalį kelio buvo beveik saulėta. Kadangi plaukėme beveik išilgai bangų, tai kratė ir išilgai, ir skersai. Nakties tikslas buvo neiškristi iš lovos. Prieš Farerus oras pasikeitė, pradėjo dulksnoti.  Apie 6 val. vietos laiku keliame inkarą Islandijos link. Linkėjimai Lietuvai.