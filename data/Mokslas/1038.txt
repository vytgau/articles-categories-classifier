Pentagonas teigia, kad ši programa buvo nutraukta 2012 metais, tačiau dienraštis „The New York Times“ pranešė, kad ji vis dar vystoma, o pareigūnai iki šiol tyrinėja incidentus, į kuriuos dėmesį atkreipia JAV kariškiai. Pažangioji aviacijos grėsmių indentifikavimo programa oficialiai veikė nuo 2007 iki 2012 metų, jai kasmet buvo skiriama 22 mln. dolerių (apie 18,6 mln. eurų), nurodė dienraštis. Pentagonas sako, jog projektas šiuo metu nebevystomas. „Pažangioji aviacijos grėsmių indentifikavimo programa buvo baigta 2012 metais. Buvo nuspręsta, kad esama kitų, svarbesnių klausimų, kuriems reikėjo finansavimo, ir tai pakeisti buvo naudinga pačiam Gynybos departamentui“, – nurodė jo atstovai. JAV gynybos departamentas pridūrė, kad rimtai vertina visas grėsmes amerikiečiams ir jų turtui bei visada imasi veiksmų, esant patikimai informacijai. „The New York Times“ nurodo, kad minėta programa pradėta finansuoti to paprašius tuometiniam senatoriui Harry Reidui, kuris buvo kosmoso fenomenų entuziastas. Anot laikraščio, didžioji dalis programos pinigų atiteko kosmosą tyrinėjančiai agentūrai, kuriai vadovauja Robertas Bigelow. Šis milijardierius yra ilgametis H. Reido draugas. „Jeigu kažkas sakytų, kad turi visus atsakymus, tai save apgaudinėtų“, – tviteryje šeštadienio vakarą parašė H. Reidas. „Mes nežinome atsakymų, bet turime daugybę įrodymų tam, kad galėtume užduoti klausimus. Tai darome dėl mokslo ir nacionalinio saugumo. Jeigu Amerika nebus pirmoji atsakydama į šiuos klausimus, pirmi bus kiti“, – pridūrė jis.