Raketų ir kosmoso korporacijos (RKK) „Energija“ specialistai „gavo telemetrijos informacijos, rodančios, kad visi aparato vidaus sistemų parametrai normalūs“, sakoma įmonės pranešime. „Energija“ pagamino šį palydovą – pirmąjį Angolos nacionalinį kosminį aparatą. Jis antradienio vakarą buvo paleistas iš Baikonūro kosmodromo Kazachstane. Rusijos kosmoso agentūra „Roskosmos“ tąsyk paskelbė, kad palydovas sėkmingai pasiekė numatytą orbitą, bet neilgai trukus liovėsi siųsti telemetrijos duomenis. Ankstesniuose „Energija“ pranešimuose buvo keliama prielaida, kad sugedo palydovo elektros sistema. Geostacionariojoje orbitoje skriejantį „AngoSat 1“ turi eksploatuoti kompanija „AngoSat“. Pastarasis incidentas tapo dar vienu apmaudžiu riktu ne pačius geriausius laikus išgyvenančiam Rusijos kosmoso sektoriui. Lapkritį tuojau po starto iš Rusijos naujojo kosmodromo Tolimųjų Rytų regione buvo prarastas meteorologijos stebėjimų palydovas ir beveik 20 užsienio mažųjų palydovų. Rusija ir Angola dėl „AngoSat“ projekto susitarė 2009 metais. Ši programa apima palydovo pagaminimą ir paleidimą, taip pat ryšių infrastruktūros įrengimą šalia sostinės Luandos. Šis maždaug 280 mln. JAV dolerių (apie 235 mln. eurų) projektas iš dalies finansuojamas Rusijos valstybinių bankų paskolintomis lėšomis. Planuota, kad „AngoSat 1“ veiks 15 metų ir užtikrins televizijos bei radijo transliacijas, taip pat prieigą prie interneto Angolos teritorijoje ir visame Afrikos žemyne.