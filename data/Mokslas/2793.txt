„Kasmet siekiame pakviesti kuo įvairesnių verslo, IT ir kitų sričių atstovų, kurių pranešimai geriausiai atskleistų technologijų ir inovacijų festivalio idėją – supažindinti ir dalintis patirtimi. Be nekuklaus užsienio pranešėjų skaičiaus, šįmet išgirsime ir daug lietuvių. Džiugu, kad kai kurie jau įvertinti ir pastebėti įtakingo leidinio „Forbes“ atstovų, kurie lietuvius įtraukė į perspektyviausių pasaulio jaunuolių 30-uką. Ir tai – tik vienas sėkmės istorijų pavyzdžių, nes daugiau jų išgirsite iš pačių pranešėjų lūpų festivalyje“, – pranešime cituojama „Login“ direktorė Ieva Dirvonskaitė. „Login“ festivalyje pranešimus skaitys beveik 200 pranešėjų, tad organizatoriai pristato kelis jų, į kuriuos rekomenduojama atkreipti dėmesį planuojantis savo dienotvarkę festivalio metu. Steve'as Murphy – vienas laukiamiausių pranešėjų, kurio biografijos detales skolinosi net kino kūrėjai. Jo pranešime – ne tik detalės apie legendinę narkotikų prekeivio Pablo Escobaro bylą ir jo sugavimą, bet ir patarimai, kaip kovoti su narkotikų propaganda. Nikolajus Storonskis – finansinių sprendimų startuolis, kurio idėją drąsiai galima vadinti genialia: dažnai keliaudamas tūkstančius eurų jis išleisdavo valiutos keitimo antkainiams ir mokesčiams. Žinojo, kad turi būti geresnis variantas, nes tai atrodė tiesiog neteisinga. Taip jis pradėjo kurti „Revolut“ – 21 amžiaus alternatyvą bankams, pritaikytą globaliam gyvenimo būdui. Adena Friedman – kompanijos „Nasdaq“ prezidentė ir generalinė direktorė, turinti daugiau nei 20 metų verslo patirties. Būtent jos verslo strategijos „Nasdaq“ pavertė globalia technologijų sprendimų įmone, kurioje, dar prieš tapdama vadove, ji rūpinosi visais įmonės verslo segmentais, sėkmingai didindama įmonės efektyvumą, produktų vystymą, bendrą augimą ir plėtrą. Adena yra aistringa moterų karjeros galimybių finansų industrijoje šalininkė, todėl dažnai kalba moterų lyderystės temomis. Taip pat ji atstovauja ne pelno siekiančią organizaciją „Board of the Greater Washington“ ir remia jaunimo finansinio raštingumo ugdymą. Shama Hyder – ji vadovauja gausiai prestižinių apdovanojimų įvertintai agentūrai „The Marketing Zen Group“ ir yra dviejų bestselerių autorė: „The Zen of Social Media Marketing“ ir „Momentum“. Shamai teko dirbti pirmaujančiose įmonėse, pavyzdžiui, „Capital One“, „AT&T“, „Mary Kay“, „Chase“. Įspūdį daro ir tai, kad jai buvo įteikti „Technology Titan Emerging Company CEO“ ir „Top 30 Under 30 Entrepreneurs“ apdovanojimai. Dėmesio moteris sulaukė ir iš Baltųjų rūmų bei Jungtinių Tautų Organizacijos atstovų – ją pastarieji pagerbė ir apdovanojo, kaip vieną iš 100 geriausių jaunųjų šalies verslininkių. Jos pranešimų temos apie lyderystę ir prekės ženklą – „Leadership in the Digital Age“ ir „Momentum: how to grow your business and brand“. Daumantas Dvilinskas – tarptautinės pinigų pervedimų kompanijos „TransferGo“ vadovas, patekęs ir į „Forbes“ perspektyviausių jaunuolių sąrašą, kuriame išvardinti jaunesni nei 30 metų asmenys, turėsiantys daugiausiai įtakos finansų pasauliui 2017 metais. Prieš 4-erius metus įkurta „TransferGo“ – tarptautinių pinigų pervedimų lyderė Lietuvoje. Savo įžvalgomis D. Dvilinskas pasidalins pranešime – „The New Generation Financial Technology Services. Partnerships Replacing Monopolies“. Mobiliųjų technologijų profesionalo Edvino Bartkaus istorija patraukli – jis buvo vienas pirmųjų „Vinted“ darbuotojų, vėliau sukūrė ir pristatė startuolį „PlateCulture“, kuris iš Lietuvos rizikos kapitalo fondų investuotojų pritraukė 500 tūkst.eurų. „PlateCulture“ – mobilioji programėlė, aktyviausiai veikianti Hongkongo mieste. Naudojantis ja galima užsisakyti vakarienę pas vieną iš „PlateCulture“ šefų jų namuose. Savo pranešime „B2B eksporto aspektai Azijos rinkoje“ Edvinas pasidalins patarimais ir įžvalgomis apie tai, kaip sukurti stiprų ryšį su klientais, kaip dažnai vyksta sandoriai „po stalu“, kokios trys svarbiausios pamokos pradedant pardavinėti Azijoje. Taip pat palygins ir pristatys pardavimų Lietuvoje bei Azijoje skirtumus. Liudvikas Andriulis – rinkodaros specialistas, dirbęs kompanijose „Telekomas“, „Vilniaus prekyba“, „Bitė“. Vienas jo idėjų pavyzdžių –„Telemaxima“. Jo idėjas pirko „Carrefour“, Izraelio paštas bei Kenijos bankas. Plačiai žinomas blogeris pristatys pranešimą „Šūdas tas tavo startapas“. Ada Jonušė – iš politikos į verslą pasukusi IT švietimo maniakė, moterų tech srityje entuziastė kartu su W@ (www.womenat.com) ir Women Go Tech mentorystės programa. Projekto „Po mikrokompiuterį visiems Lietuvos vaikams“ bendraįkūrėja. Šiuo metu yra Lympo.lt, „PM Screen US marketing“ ir A. Lot Parking verslo vystymo vadovė. Jos pristatomas pranešimas „Šimtmečio dovana Lietuvai: ar galime patys sukurti geriausią IT talentų šalį pasaulyje“ – apie tai, kas būtų, jei tech neturėtų lyties, kur slypi tech talentai, moterys ir technologijos – ką šiandien veikia ateities tech talentai. Skirtingai nei praėjusiais metais, renginys šiemet organizuojamas ne „Litexpo“ parodų rūmuose, bet skirtingose Vilniaus senamiesčio erdvėse, kiekvieną unikalią vietą pritaikant specifinei konferencijos tematikai. Technologijų ir inovacijų festivalis Baltijos šalyse „Login“ 2017, kurio pagrindiniai partneriai – telekomunikacijų bendrovė „Telia Lietuva“ bei VšĮ „Versli Lietuva“, gegužės 24–26 dienomis vyks Lietuvos nacionalinio dramos teatro, Kongresų rūmų, Lietuvos mokslų akademijos, Valstybinio Vilniaus Mažojo teatro, „Naujojo“ (buv. „Vaidilos“) teatro, Vilniaus „Tech Park“ bei kitose erdvėse.