Besiplečiančios žvaigždės sukimosi greitis turėtų sumažėti, panašiai kaip šokėjas ant ledo sulėtėja, ištiesęs rankas į šonus. Tačiau Betelgeizės paviršius ties pusiauju juda 10 kilometrų per sekundę greičiu – penkis kartus greičiau, nei Saulės. Dabar pasiūlytas tokio spartaus sukimosi paaiškinimas: gali būti, kad milžinė kažkada per pastaruosius 100 tūkstančių metų prarijo Saulės masės kompanionę. Gretimos žvaigždės judėjimo orbita aplink Betelgeizę energija būtų perėjusi milžinei ir jos sukimasis galėjo pagreitėti iki stebimų verčių. Šis modelis taip pat gali paaiškinti aplink Betelgeizę matomą dulkių žiedą – jis gali būti prarytos žvaigždės liekana. Jei modelis pasirodytų esąs teisingas, tai apsunkintų Betelgeizės evoliucijos nagrinėjimą ir ateities pokyčių prognozavimą, nes papildoma medžiaga, patekusi į milžinę, reikšmingai pakeistų jos vidaus struktūrą.