Kvynslando universiteto ir Jameso Cooko universiteto paleontologai paskelbė, kad naujoji teritorija, kurioje aptikta dinozaurų pėdsakų, yra turtingiausia tokio tipo radimvietė pasaulyje. Ji yra Vakarų Australijos Kimberlio regione, iki 140 mln. metų senumo uolienose. Straipsnio JAV Stuburinių paleontologijos draugijos „Memoir“ serijos leidinyje pagrindinis autorius Steve'as Salisbury sakė, kad šie pėdsakai „neturi precedento pasaulyje“. „Tai itin reikšminga, pagrindinis dinozaurų užfiksavimas vakarinėje žemyno pusėje, vienintelė galimybė pažvelgti į Australijos dinozaurų fauną pirmojoje ankstyvosios kreidos periodo pusėje, – sakė jis. – Tai itin magiška vieta – Australijos nuosavas „Juros periodo parkas, įspūdingame laukinės gamtos fone.“ „Tarp pėdsakų yra vienintelis patvirtintas stegozaurų Australijoje įrodymas. (Ten) taip pat yra vieni didžiausių kada nors užfiksuotų dinozaurų pėdsakų“, – pridūrė jis. Tie pėdsakai galėjo būti prarasti, nes Vakarų Australijos vyriausybė 2008 metais buvo parinkusi šį rajoną didžiulės suskystintų gamtinių dujų gamybos specialiajai zonai. Susirūpinę tradiciniai regiono globėjai aborigenai susisiekė su S.Salisbury ir jo komanda, prašydami oficialiai ištirti jiems ten žinomus dalykus. Mokslininkai daugiau kaip 400 valandų tyrinėjo ir registravo minimus dinozaurų pėdsakus Valmadanio rajone. „Mums reikėjo, kad pasaulis pamatytų, kas pastatyta ant kortos“, – sakė vietos aborigenų bendruomenės pareigūnas Phillipas Roe, kuris paaiškino, kad dinozaurų pėdsakai sudaro dalį mitinio kelio, kuris tęsiasi palei pakrantę, o paskui – į žemyno gilumą ir kuriuo kažkada, „Sapnų metu“, keliavo kūrėjas Marala, emu žmogus.  Australijos aborigenai išplėtojo itin sudėtingas tikėjimų sistemas, susiejančias žemę, dvasingumą, teisę, socialinį gyvenimą ir rūpinimąsi aplinka. Mitai apie kelius, kuriais keliavo vietiniai mitiniai kūrėjai, yra perduodami iš kartos į kartą. „Marala davė įstatymus. Jis davė šaliai taisykles, kurių mums reikia laikytis. Kaip elgtis, kad būtų išlaikyta dalykų pusiausvyra“, – sakė Ph.Roe. Minimam rajonui 2011 metais galiausiai buvo suteiktas Nacionalinio paveldo statusas, o dujų projektas žlugo. „Valmadanyje yra tūkstančiai pėdsakų. 150 iš jų galima užtikrintai priskirti 21 konkrečiam pėdsakų tipui, atstovaujančiam keturioms pagrindinėms dinozaurų grupėms“, – sakė S.Salisbury. „Buvo penki skirtingi plėšrių dinozaurų pėdsakų tipai, mažiausiai šeši ilgakaklių žolėdžių zauropodų pėdsakų tipai, keturi dvikojų žolėdžių ornitopodų pėdsakų tipai ir šeši šarvuotųjų dinozaurų pėdsakų tipai“, – sakė jis. Dauguma Australijos dinozaurų fosilijų yra rasta rytinėje žemyno dalyje.