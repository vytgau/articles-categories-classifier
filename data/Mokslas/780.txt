Nuo 2016 metų gegužės mėn. „Facebook“, „Twitter“, „YouTube“ ir „Microsoft“ laikosi Elgesio kodekso, pagal kurį įsipareigojo kovoti su tokio turinio sklaida Europoje, nurodoma Europos Komisijos pranešime. Per trečiąjį vertinimą paaiškėjo, kad bendrovės vis aktyviau vykdo savo įsipareigojimą per 24 valandas pašalinti didžiąją dalį neteisėto neapykantos kurstymo turinio. Tačiau spręstinų problemų vis dar yra, visų pirma, trūksta grįžtamojo ryšio su vartotojais. Penktadienį socialiniai tinklai „Instagram“ ir „Google+“ pranešė prisijungiantys prie Elgesio kodekso, taigi iniciatyvos dalyvių skaičius auga. „Iš šiandien paskelbto vertinimo rezultatų aiškiai matyti, kad interneto platformos atsakingai vykdo savo įsipareigojimą peržiūrėti gaunamus pranešimus ir per 24 valandas pašalinti neteisėtą neapykantos kurstymo turinį. Labai raginu IT bendroves užtikrinti daugiau skaidrumo ir grįžtamąjį ryšį su vartotojais, kaip rekomenduojama praėjusiais metais paskelbtose gairėse. Be to, svarbu taikyti apsaugos priemones, kad nebūtų šalinama per daug turinio ir būtų apsaugotos pagrindinės teisės, kaip antai žodžio laisvė“, – sakė už bendrąją skaitmeninę rinką atsakingas Komisijos pirmininko pavaduotojas Andrusas Ansipas. „Internetas turi būti saugi erdvė, kurioje nekurstoma neapykanta ir neskelbiamas ksenofobinis ar rasistinis turinys.Elgesio kodeksas pasiteisino – tai vertinga priemonė, leidžianti greitai ir veiksmingai šalinti neteisėtą turinį. Tai rodo, kad aktyvus technologijų bendrovių, pilietinės visuomenės ir politikų bendradarbiavimas gali duoti rezultatų, kartu išlaikant žodžio laisvę. Tikimės, kad IT bendrovės taip pat aktyviai bendradarbiaus ir kitose svarbiose srityse, pavyzdžiui, kovos su terorizmu ar jų vartotojams taikomų nepalankių sąlygų“, – pridūrė už teisingumą, vartotojų reikalus ir lyčių lygybę atsakinga Europos Komisijos narė Vera Jourova. Kaip matyti iš paskelbto vertinimo, nuo 2016 metų gegužės, kai buvo priimtas Elgesio kodeksas, šalinant neteisėtą turinį nuolat daroma pažanga. Reaguodamos į pranešimus, pateiktus vertinime dalyvavusių NVO ir viešųjų institucijų, IT bendrovės pašalino vidutiniškai 70 proc. neteisėto neapykantos kurstymo turinio. Šis rodiklis nuolat kyla: 2016 metais atlikto pirmojo vertinimo rezultatas buvo 28 proc., o antrojo vertinimo 2017 metais gegužę – 59 proc. Šiuo metu visos iniciatyvoje dalyvaujančios IT bendrovės visiškai įgyvendina įsipareigojimą per 24 valandas peržiūrėti didžiąją dalį pranešimų – vidutiniškai šis rodiklis siekia daugiau kaip 81 proc. Nuo pirmojo vertinimo šis skaičius padvigubėjo, per antrąjį vertinimą nustatyta, kad per 24 valandas buvo peržiūrima 51 proc. pranešimų.