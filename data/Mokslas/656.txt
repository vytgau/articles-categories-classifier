IDC atliktas tyrimas parodė, kad „Apple“, ketvirtadienį paskelbusi savo ketvirčio veiklos rezultatus, aplenkė konkurentus, pardavusi 77,3 mln. išmaniųjų telefonų „iPhone“ ir užėmusi 19,2 proc. rinkos. Nors, palyginti su paskutiniu 2016 metų ketvirčiu, „Apple“ išmaniųjų telefonų pardavimai smuko 1,3 proc., ji sugebėjo aplenkti Pietų Korėjos „Samsung“, kuri pardavė 74,1 mln. įtaisų ir užėmė 18,4 proc. rinkos. Trečioje vietoje buvo „Huawei“, užėmusi 10,2 proc. rinkos. Į didžiausiųjų penketuką taip pat pateko dar dvi Kinijos įmonės – „Xiaomi“ ir „Oppo“, kurioms atiteko atitinkamai 7 ir 6,8 proc. rinkos. Bendri išmaniųjų telefonų pardavimai paskutinį 2017 metų ketvirtį sumažėjo 6,3 proc. iki 403,5 mln. vienetų, parodė tyrimas. Pasak IDC, šie duomenys rodo, kad vartotojai, regis, neskuba atsisakyti turimų išmaniųjų telefonų ir keisti jų brangiausiais „Apple“ bei „Samsung“ flagmanais. „Pastaruoju metu pasirodė nemažai prabangių flagmanų ir tai vartotojus švenčių ketvirtį galėjo paskatinti paspausti pauzės mygtuką“, – pareiškė IDC tyrimų vadovas Anthony Scarsella. Anot jo, „matyti, kad vartotojai, atnaujinantys savo telefonus“, į šiuos brangius įtaisus „labiau žvelgia kaip į prabangą, o ne kaip į būtinybę“. Tuo tarpu per visus 2017 metus didžiausios pasaulyje išmaniųjų telefonų gamintojos titulą išsaugojo „Samsung“, užėmusi 21,6 proc. rinkos. „Apple“ rinkos dalis siekė 14,7 proc., pareiškė IDC. Tyrimų įmonės skaičiavimais, bendri išmaniųjų telefonų pardavimai pernai, palyginti su metais anksčiau, smuktelėjo 0,1 proc. iki 1,47 mlrd. vienetų.