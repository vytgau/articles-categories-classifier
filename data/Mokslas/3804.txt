Šiuo metu „EyeQue“ dar nėra paleistas į rinką – jo kūrėjai stengiasi pasinaudoti „Kickstarter“ platforma reikalingoms investicijoms surinkti. Visgi, žadama, kad „EyeQue“ bus siūlomas pirkėjams jau 2017-ųjų vasarį vos už 30 JAV dolerių (kiek mažiau nei 29 eurus). Reikia tikėtis, kad šie pažadai bus įgyvendinti, nes „EyeQue“ kampanija jau surinko daugiau pinigų nei buvo užsibrėžę jos kūrėjai. Bet kas iš tikrųjų taip vilioja žmones? Šiais laikais žmonės vis dažniau kenčia nuo suprastėjusio regėjimo. Taigi, reikia lankytis pas akių gydytojus, kad regėjimas būtų įvertintas ir būtų skirti akiniai. Bet juk gyvename XXI a., viskas turėtų būti daug paprasčiau. Todėl „EyeQue“ suteikia galimybę minimaliomis pastangomis pasitikrinti regėjimą namie. Tam tereikia įsijungti „EyeQue“ programėlę išmaniajame telefone, pritvirtinti prietaisą prie telefono ekrano ir, žiūrint pro prietaiso lęšiuką, sujungti ekrane matomas linijas į vieną. Teigiama, kad „EyeQue“ apie regėjimą suteikia tikslius duomenis – neva jie yra tokie patikimi, kad jais remiantis galima internete užsisakyti naujus akinius. Reklamuojama, kad reguliariai tikrinantis galima taip pat sekti regėjimo pokyčius. Vis dėlto kad ir koks tikslus „EyeQue“ būtų, jis negali pakeisti reguliarių apsilankymų pas akių gydytoją. „EyeQue“ kūrėjai teigia, kad tai vis tik yra puikus įrankis savo regėjimui stebėti, ypač praversiantis tiems, kurie dėl vienokių ar kitokių priežasčių pas gydytoją apsilankyti paprasčiausiai negali. „EyeQue“ kūrėjai neabejoja prietaiso tikslumu ir naudingumu visuomenei. Regis, ir žmonės patikėjo „EyeQue“ technologija, nes jos „Kickstarter“ kampanija nesunkiai pasiekė savo tikslą. Belieka tikėtis, kad gydytojų rekomendacijos išliks svarbesnėmis nei namuose atliekami testai.