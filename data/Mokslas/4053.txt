Pernai, naudodamiesi elektrotomografijos technologija, archeologai nustatė, kad Kukulkano piramidė yra pastatyta ant karstinio šulinio – senoto. Archeologai jau seniai žinojo, kad Kukulkano piramidės viduje yra mažesnė piramidė, o trečiadienį paskelbė, kad atrado dar mažesnę struktūrą šių dviejų piramidžių viduje. Pasitelkę trimatę elektrotomografiją (ERT-3D) jie aptiko 10 m aukščio struktūrą 20 m aukščio „tarpinėje“ piramidėje, kuri buvo apdengta paskutiniu statybų etapu, tikriausiai maždaug 900-aisiais mūsų eros metais. Archeologė Denisse Lorenia Argote sakė, kad „jei galėtume ateityje ištirti šią struktūrą, tai galėtų būti svarbu, nes tai galėtų papasakoti mums apie pirmojo periodo tenykščius gyventojus“. D. L. Argote iš Meksikos Nacionalinio antropologijos ir istorijos instituto sakė, kad pirmasis statinys gali būti „grynojo majų“ stiliaus ir pastatytas kažkuriuo metu nuo 500-ųjų iki 800-ųjų mūsų eros metų. Kalifornijos universiteto San Diege antropologijos profesorius Geoffrey Braswellas, kuris naujausiame projekte nedalyvavo, bet yra tyrinėjęs Čičen Icoje, sakė, kad minimas atradimas gali būti naujas, bet taip pat yra tikimybė, kad tas pats statinys buvo aptiktas dar 5-ajame dešimtmetyje. Pasak jo, 5-ajame dešimtmetyje kasinėdamas tarpinę piramidę vienas archeologas rado joje palaidotą trečią platformą. „Tas tunelis buvo nestabilus, tad apie šią platformą žinome labai mažai, – rašė G. Braswellas. – Ji atrodo esanti daug mažesnė nei dvi išorinės piramidės ir ne visiškai (tiksliai) pagal jas orientuota.“ Mokslininkų paskelbtuose kompiuteriniuose atvaizduose taip pat matyti vidinė struktūra, ne visiškai orientuota pagal vėlesnius, išorinius sluoksnius. G. Braswellas Kukulkano piramidę palygino su rusiška matrioška. Tačiau piramidės gilumoje gali slypėti ne viena platforma. „Padėtį apsunkina faktas, kad trečia įdedama rusiška lėlytė iš tikrųjų gali būti viena iš .., kelių mažų lėlyčių, barškančių tame pačiame kiaute. Mes tiesiog nežinome“, – rašė G. Braswellas. Meksikos nacionalinio autonominio universiteto Geofizikos instituto mokslininkas Rene Chavezas sakė, kad ankstyviausias statinys tikriausiai yra su laiptais, o jo viršuje galbūt stovėjo altorius, kuris galėjo išlikti. Kada galėtų būti atlikti šios struktūros kasinėjimai, neaišku. „Atsižvelgiant į tai, kad niekas šios struktūros nekasinėjo, ... sunku užtikrintai pasakyti, ar tai vienas seniausių pastatų šioje vietoje. Tačiau tai visai įmanoma“, – sakė G. Braswellas.