Nors ši keista mada patinka ne visiems, kai kuriuos vaikus ji skatina pagalvoti ir apie mokslą, pavyzdžiui, ar suktukas kosmose suktųsi amžinai? Suktukai veikia dėl to, kad turi maža trintimi pasižymintį guolį. Pasukus šį žaislą, jis sukasi pakankamai ilgai, kol trintis, oro pasipriešinimas ir žemės trauka jį sustabdo. Kokybiški, brangesni suktukai sukasi ilgiau, dažniau turi kokybiškesnius guolius, lygesnį svorio pasiskirstymą. Būtent guolio kokybė ir žaislo dizainas yra vieninteliai bruožai, kuriais suktukai vienas nuo kito skiriasi. Taigi, kas nutiktų šį žaislą pasiėmus su savimi į kosmosą? Jei suktuką koks nors astronautas pasuktų Tarptautinėje Kosminėje Stotyje, jis elgtųsi panašiai kaip ir ant žemės. Suktukas suktųsi šiek tiek ilgiau, nes jo taip stipriai neveiktų gravitacija, tačiau jis vis tiek sustotų pakankamai greitai - laukti to tikrai nepabostų. Tuo tarpu atvirame kosmose viskas vyktų kiek kitaip. Atvirame kosmose, toliau nuo planetų, suktukas suktųsi labai ilgai. Tuomet iš prieš tai pateikto paaiškinimo būtų pašalinta ne tik gravitacija, bet ir oro pasipriešinimas. Visgi, trintis išliktų ir suktukas laikui bėgant vis tiek sulėtėtų ir galiausiai sustotų. Arba pradėtų suktis kartu su savo guoliu. Taigi, jei dabar kas nors užduos jums šitą keistą klausimą, žinosite ką atsakyti. Tačiau tai nėra tik bereikšmė diskusija. Mokslininkai tuo taip pat domėjosi. Į TKS buvo pasiųsti keli itin kokybiški giroskopai, kad būtų galima išbandyti jų sukimąsi ir kokią įtaką jam daro Žemės trauka. Aišku, giroskopai galiausiai nustodavo suktis. O ir dabar suktukai NASA atstovo Dano Huoto teigimu tikriausiai bus pasiųsti į TKS porai mokslo populiarinimo filmukų nufilmuoti. 