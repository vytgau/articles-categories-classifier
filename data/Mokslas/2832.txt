Vartotojų – beveik 2 milijardai JAV socialinio tinklo „Facebook“ duomenimis, žmonių, prisijungiančių prie socialinio tinklo bent kartą per mėnesį, skaičius išaugo iki 1,94 mlrd. žmonių, iš jų beveik 1,3 mlrd. vartotojų prie socialinio tinklo prisijungia kasdien. JAV technologijų milžinė pranešė pirmąjį ketvirtį uždirbusi daugiau nei 3 mlrd. dolerių pelną – 76 proc. didesnį nei praėjusių metų analogišku laikotarpiu. Pastarosiomis savaitėmis bendrovei daromas spaudimas dėl vykdomos verslo praktikos. „Facebook“ kritikuojama dėl netinkamo privatumo saugojimo ar nesugebėjimo iš savo platformų operatyviai pašalinti nelegalų turinį. Tiek „Facebook“, tiek „Twitter“ raginamos pašalinti ekstremalų turinį bei kitus pranešimus, kurie galimai pažeidžia neapykantą kurstančio turinio įstatymus. Bandys kovoti su smurto scenomis Trečiadienį „Facebook“ įkūrėjas ir generalinis direktorius Markas Zuckerbergas pranešė apie planus pasamdyti dar 3000 žmonių, siekiant sustiprinti kovą su agresyviomis publikacijomis ir smurto scenų transliacijomis. Kaip rašoma Algirdo Acaus tekste LRT, nuo šiol atsiras daugiau šansų užkirsti kelią nusikaltimo transliavimui per socialinį tinklą „Facebook‘. Bent jau taip mano bendrovės vadovas Markas Zuckerbergas, sakęs, kad jo komandai ne kartą jau yra pavykę padedant teisėsaugai užkirsti kelią, pavyzdžiui, savižudybei, kai apie ją „Facebook“ tinkle pradėjo kalbėti šio tinklo vartotojas. Tačiau M. Zuckerbergas pripažįsta – buvo ir blogai pasibaigusių atveju, kai socialiniame tinkle nusikaltimo vykdytojai paliko žudymų ar prievartavimo vaizdų, o „Facebook“ darbuotojai juos pastebėjo ne iš karto. Praėjusią savaitę tailandiečio nusikaltimo įrašas, kai nužudė dukrą ir nusižudė pats, „Facebook“ tinkle buvo ištrintas tik praėjus dienai, kai vaizdus buvo spėję peržiūrėti 300 tūkstančių vartotojų. Dabar tokių atvejų išvengti padės 3000 naujų darbuotojų, kurie prisijungs prie 4500 dirbančiųjų operacijų skyriuje. „Kai girdi apie 3000 naujų darbuotojų pranešimams stebėti ar bandymams filtruoti melagingas naujienas „Facebook“, pirmas įspūdis sufleruoja viešųjų ryšių kampaniją. Bendrovė bando gerinti santykius su vartotojais. „Facebook“ tinklui tai viena didžiausių problemų“, – sako „Reuters“ finansinių naujienų analitikė Hilary Kramer. Kritikai sako – nauji darbuotojai išduoda, kad smurto vaizdus automatiškai atpažinti turintys „Facebook“ tinklo programuotojų kodai vis dar per silpni. Kur ir kaip konkrečiai dirbs minėti 3000 naujų darbuotojų, bendrovė neskelbia. Pirmą šių metų ketvirtį ji giriasi užfiksavusi 3 milijardų dolerių pelną.