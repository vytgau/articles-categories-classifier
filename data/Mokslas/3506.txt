Mobiliųjų tehnologijų ekspertai „Nokia 3310“ ne be priežasties vadina „patikimiausiu kada nors pagamintu telefonu“, skelbė independent.com. To priežastis – jo populiarumas ir atsparumas. Tikimasi, kad šiemet šis modelis bus dar kartą pristatytas rinkai šiek tiek atnaujintas, tačiau pagrindiniai jo privalumai - labai lėtai išsikraunanti baterija ir sunkiai suniokojamas korpusas - turėtų likti. Apie tai pirmasis informaciją nutekino tinklaraštininkas ir technologijų entuziastas Evanas Blassas. Prognozuojama, kad šis modelis bus parduodamas ir palyginti patrauklia kaina – už 59 JAV dol. (56 eurus), tad, tikėtina, gali tapti antruoju telefonu tiems, kas dar prisimena jo pirmtaką. Tiesa, vis dar galima pirmąją šio telefono modelio versiją įsigyti „Amazon“, tik tai jau vyksta iš antrų rankų, o ne gamintojo. Šio telefono turimos funkcijos apibūdinamos taip: laikrodis, kalkuliatorius, galimybė nustatyti iki 10 priminimų ir 4 žaidimai, tai - „Snake II“, „Pairs II“, „Space Impact“ ir „Bantumi“. Nors Lietuva jau yra išmaniųjų telefonų rinka, šis telefonas gali sulaukti populiarumo. „Žmonės turi gerų prisiminimų apie „Nokia“, ypač, jei ja naudojosi, nes anksčiau tai buvo telefono sinonimas. Visada bus dalis žmonių, kurie naudosis mygtukiniais telefonais, ar tie, kuriems reikia išvažiuoti, ar vyresnio amžiaus gyventojai, jiems šis telefonas galėtų būti patrauklus. Jis gali būti įdomus ir mūsų klientams, aišku, viską lems kaina, kuri bus pasiūlyta Lietuvai“, - komentavo „Tele2“ atstovas spaudai Andrius Baranauskas. Jis sutinka, kad išmaniųjų telefonų iššūkis – sparčiai išsikraunanti baterija palyginti su neišmaniaisiais modeliais. Pašnekovas pataria morintiems, kad baterijos ir išmaniuosiuose telefonuose „laikytų“ ilgiau laikytis pakrovimo instrukcijų: pirmus kartus pakrauti, kaip nurodoma instrukcijoje, po to krauti panašiais intervalais, naudoti tik originalius pakrovėjus ir telefoną saugoti nuo didesnio karščio ar šalčio. „Pažiūrėsime, ką jie pristatys, - svarstė A. Baranauskas. - Gali būti, kad šis telefonas taps antruoju prie turimo išmaniojo, jei žmogus dirba tokiose vietose, kur nepavyksta greitai pasikrauti telefono. Tarkime, tai gali būti aktualu kelininkams, miškininkams, ūkininkams, policininkams, pasieniečiams ir kitiems pareigūnams, kai jų darbas fiziškai yra toli nuo rozetės.“ Daugiau nei 95 proc. perkamų telefonų iš „Bitės” yra išmanieji. „Tad tokį „Nokia“ sprendimą vertiname kaip mėginimą atitikti tų vartotojų interesus, kurie jaučia didelius sentimentus „senajai gerajai „Nokia 3310”. Gali būti, kad toks telefonas bus perkamas kaip papildomas telefonas sodybai ar panašiais atvejais, jei planuojama jį naudoti tik balso skambučiams. Vis tik, dauguma vartotojų, kurie jau pradėjo naudotis išmaniuoju telefonu, greičiausiai žingsnio atgal nebedarys“, - komentavo bendrovės atstovė spaudai Žana Jakevičienė. „Kaip ir visame pasaulyje, „Nokia 3310“ savo laiku buvo vienas populiariausių telefonų Lietuvoje. Šis modelis tuomet buvo laikomas pažangiu įrenginiu, o klientai jį rinkdavosi dėl to, kad „Nokia 3310“ būdavo paprasta naudotis, telefonas buvo nedidelis, ilgai laikydavo telefono baterija ir dėl to, kad jis turėjo įvairių malonių bei naudingų funkcionalumų“, - DELFI komentavo „Telia“ privačių klientų vadovas Norbertas Žioba. Jis sako, kad šiuo metu tarp „Telia“ parduodamų telefonų „mygtukiniai” įrenginiai sudaro labai nedidelę dalį, apie 15 proc. „Juos dažniausiai renkasi vyresnio amžiaus žmonės, kuriems naudotis išmaniaisiais telefonais atrodo per sudėtinga. Be to, kaip pirmąjį telefoną juos dažnai perka tėvai savo vaikams. Galbūt, „Nokia 3310“ pritrauks ir dalį jaunimo, kuris norės išsiskirti iš savo bendraamžių“, - svarstė N. Žioba. DELFI primena, kad „Nokia“ stengėsi su savo prekės ženklu pasiūlyti ir patrauklių išmaniųjų telefonų, tačiau galiausiai jie buvo parduoti „Microsoft“. Tačiau nuo to laiko kompanija ėmė gaminti naujas pasiteisinusių ir patrauklių telefonų versijas, įkaitant „Nokia 215“, kuri kainuo 29 JAV dol. (27 eurus) ir turėtų neišsikrauti 29 dienas. Telefonai, gaminami su „Nokia“ prekės ženklu dabar yra parduodami bendrovės „HMD Global“. Tai Suomijos įmonė, kuri įsigijo teises į šį pavadinimą. Tikimasi, kad vasario pabaigoje bus pristatyta ne tik „trečia“, bet ir „penkta“ bei „šešta“ „Nokia“. Dalis šių telefonų turės ir kai kurias išmaniųjų telefonų funkcijas, tačiau bus pigesni.