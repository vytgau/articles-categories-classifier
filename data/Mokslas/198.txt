Dažniausiai juos naudojame savo namų ar turto saugumui užtikrinti bei klausytis muzikos – šioje srityje populiariausios išmanios kameros ir garso kolonėlės. Tiesa, pas dešimtis tūkstančių didžiausių technologijų entuziastų savo vietą randa ir išmanūs šaldytuvai ar skalbyklės. „Vertinant apklausos duomenis pagal tradicinį inovacijų populiarumo modelį, šiuo metu Lietuvoje daiktų internetas yra pirmajame laiptelyje, t. y. jo sprendimus naudoja patys didžiausi technologijų mylėtojai – inovatoriai. Tačiau sparčiai artėjame prie kito laiptelio, vadinamųjų ankstyvųjų priėmėjų, kurie ir būna pagrindiniai technologijų šaukliai ir populiarintojai. Prie šio virsmo prisidedame ir mes, siūlydami išmanius, jų gyvenimą palengvinančius sprendimus. Pavyzdžiui, išmaniomis kameromis susidomėjo kur kas daugiau žmonių, kai pernai pristatėme išmanią namų apsaugos paslaugą su „Arlo“ kameromis“, – pranešime spaudai cituojamas „Bitės Profas“ Egidijus Adomkaitis. Daiktų interneto populiarėjimas, kaip ir sako jo pavadinimas, glaudžiai siejasi su prie interneto prijungtų įrenginių kiekiu. Kaip parodė reprezentatyvi Lietuvos gyventojų apklausa, vidutiniškai namuose prie interneto esame prijungę 3-4 įrenginius. Tiesa, gana nemaža mūsų dalis jų turi ir daugiau: daugiau nei penktadalis namuose prie interneto jungia penkis ir daugiau įrenginių. Iš daiktų interneto srities savo namuose dažniausiai jungiame išmanias saugumo kameras – tai daro apie 4 proc. apklaustųjų arba beveik 60 tūkst. Lietuvos gyventojų. Toliau už jų rikiuojasi garso kolonėlės (2 proc. arba beveik 30 tūkst. gyventojų), o po 1 procentą (beveik 15 tūkst. gyventojų) – išmanius elektros lizdus, orų stoteles, namų šildymo sistemas, skalbimo mašinas, šviestuvus ar šaldytuvus. „Būtent šie žmones bus tie, kurie savo draugams, giminaičiams pasakos ir girs, kaip šie išmanūs sprendimai palengvina jų kasdienybę. Tai jau matome ir tarp savo klientų – per 2017 metus „Bitėje“ išmaniųjų įrenginių pardavimai išaugo daugiau nei dvigubai“, – teigia E. Adomkaitis. Pasak jo, dažniausiai technologijų srityje proveržis įvyksta, kai bendrovės inovaciją supaprastina ir pateikia vartotojams visiškai paprasta forma. Pavyzdžiui, JAV technologijų bendrovė „Nest“ tai padarė su namų daiktų interneto sprendimais – kondicionierių valdymo pultais, įvairiais dūmų ir panašiais davikliais, kurie valdomi itin paprastai ir atrodo patraukliai. Panašiai elektromobilių rinką pakeitė „Tesla“. Pasaulinė tyrimų bendrovė „Gartner“ skaičiuoja, kad pernai visame pasaulyje buvo naudojama per 8 mlrd. daiktų interneto įrenginių, o šių metų gale šis skaičius turėtų išaugti iki 11 mlrd., iš kurių daugiau nei 60 proc. bus naudojami namuose. Viena iš tokio prognozuojamo populiarėjimo priežasčių – nauja „LTE Narrow Band“ technologija, kuri leis prie interneto patogiau ir efektyviau prijungti dar daugiau naudingų įrenginių.