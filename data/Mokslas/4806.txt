Nuo 2015 metų vidurio įšaldytų paskyrų bendras skaičius padidėjo iki 360 tūkst., o šios pastangos padeda „gauti reikšmingų rezultatų“, siekiant suvaržyti ekstremistų veiklą, nurodė San Fransiske įsikūrusi bendrovė. „Twitter“ stengiasi suderinti žodžio laisvę ir suteikti galimybę rašyti žinutes, kurias skaito daug vartotojų, bet taip pat netapti platforma ekstremistams skleisti smurto žinią ir verbuoti žmones. Vasarį „Twitter“ nurodė neutralizavęs 125 tūkst. paskyrų už naudojimo taisyklių pažeidimus, susijusius su smurtiniais grasinimais ir terorizmo skatinimu. „Po šio pranešimo pasaulis patyrė tolesnių pražūtingų, pasibaisėtinų teroro atakų bangą visame pasaulyje“, – sakoma „Twitter“ tinklaraščio pranešime. „Griežtai smerkiame šiuos veiksmus ir liekame įsipareigoję užkirsti kelią smurto ir terorizmo propagavimui, naudojantis mūsų platforma“, – pabrėžė bendrovė. Per dieną įšaldomų paskyrų skaičius nuo praeitų metų padidėjo iki 80 proc. ir paprastai smarkiai išauga tuojau po įvykdytų teroro atakų, nurodė „Twitter“. „Twitter“ aiškino, kad dabar ekstremistinis turinys sparčiau atpažįstamas, o su juo susijusios paskyros greičiau uždaromos. Tokiu būdu smarkiai sumažinamas paskyrų sekėjų skaičius, kol nepageidaujamos žinutės tebėra aktyvios.