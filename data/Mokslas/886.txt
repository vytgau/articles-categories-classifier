Kalifornijoje įsikūrusios bendrovės „SpaceX“ raketa „Falcon 9“, sekmadienį vakare startavusi iš Kanaveralo kyšulio Floridoje, iškėlė į kosmosą mįslingą JAV vyriausybės kosminį aparatą „Zuma“, kurio misija neatskleidžiama ir netgi neskelbiama, kokia agentūra jį pasiuntė. Kai kurie amerikiečių žiniasklaidos šaltiniai teigia, kad palydovas yra karinės paskirties ir kad jame sumontuota itin brangi įranga. Tačiau naujienų agentūra „Bloomberg“ citavo informuotus šaltinius JAV administracijoje ir Kongrese, sakiusius, kad kylant buvo užfiksuotas raketos antrosios pakopos gedimas, ir palydovas buvo prarastas. Kai kurie šaltiniai sakė, kad palydovas nukrito į vandenyną. Tačiau „SpaceX“ atstovas tvirtino, kad bendrovės atlikta analizė rodo, jog raketa veikė įprastu režimu. Iš pradžių planuota, kad šis aparatas bus paleistas lapkritį, bet startas buvo atidėtas, kad „SpaceX“ galėtų kruopščiau išnagrinėti potencialias problemas, galinčias kilti dėl viršutinės pakopos aerodinaminio gaubto, saugančio naudingąjį krovinį. Kol kas neaišku, kodėl šiam aparatui reikalinga ypatinga apsauga ir kodėl laikomasi itin griežto slaptumo. Aparatą pagaminusi JAV gynybos pramonės milžinė „Northrop Grumman“ nurodė, kad jis skirtas vyriausybei ir kad jis skries žemojoje orbitoje aplink Žemę, bet daugiau jokių detalių nepateikė. „SpaceX“ ir Pentagonas į prašymus pakomentuoti šios misijos pobūdį neatsakė. Anksčiau „SpaceX“ yra leidusi su nacionalinio saugumo misijomis susijusių aparatų, įskaitant vieną Nacionalinio karinės žvalgybos biuro (National Reconnaissance Office, NRO) palydovą ir Karinių oro pajėgų eksperimentinį erdvėlaivį X-37B. Sekmadienį bendrovės tiesioginėje vaizdo transliacijoje internetu nebuvo rodoma, kaip „Zuma“ atsiskiria nuo raketos pirmosios pakopos, bet buvo patvirtinta, kad viršutinės pakopos apsauginis gaubtas sėkmingai numestas ir kad aparatas turėtų sėkmingai įskrieti į numatytą orbitą. Palydovui atsiskyrus, „SpaceX“ sklandžiai nutupdė „Falcon 9“ apatinę pakopą Kanaveralo kyšulyje.