Galvojama, kad programišiai siekia pavogti tik labai svarbią ar vertingą informaciją, o paprastas žmogus jos įprastai neturi. Visgi, privačių asmenų duomenys gali tapti tarpiniu programišiaus žingsniu, siekiant svarbesnės ir vertingesnės informacijos, įspėja vyriausiasis bendrovės „Huawei Technologies“ JAV padalinio kibernetinio saugumo pareigūnas Andy Purdy. „Deja, liūdna realybė yra tokia, kad nepriklausomai nuo dydžio, visos įmonės ir netgi – visi žmonės yra galimi taikiniai", - sakė jis, rašoma pranešime spaudai. Pasak jo, dažniausiai organizuojant kibernetines atakas ir taikantis į fizinius asmenis, siekiama pavogti jų tapatybę ir tokiu būdu pakenkti ne tik pačiam žmogui, bet ir su juo susijusioms įmonėms. „Tokių atakų žala ne tik turi įtakos kasdieniam gyvenimui, bet ir eikvoja laiką, finansus bei emocinius resursus. Tad kiekvienas iš mūsų turime skirti pakankamai dėmesio savo privačių duomenų apsaugai ir laikytis visų saugumo priemonių", - dėstė jis. Pasak kibernetinio saugumo pareigūno, programišiai dažniausiai naudojasi pavogta asmens tapatybe įvairioms nusikalstamoms veikoms vykdyti. Pavyzdžiui, prisidengę svetima tapatybe, įsigyja mobiliąją SIM kortelę ir ją naudoja teroristiniams veiksmams atlikti. „Naudodamiesi pavogta tapatybe, kibernetiniai nusikaltėliai taip pat gali sėkmingai apeiti apsaugos priemones ir prisijungti prie žmogaus internetinės bankininkystės bei tokiu būdu pasisavinti sąskaitoje laikomas lėšas. Pavogta tapatybė taip pat gali tapti tarpiniu žingsniu siekiant pasisavinti asmens darbovietės duomenis", - kalbėjo jis. Be to, pasisavinę tapatybę, programišiai gali sekti asmens atliekamus veiksmus internete ar socialiniuose tinkluose ir, naudodamiesi surinkta informacija, vykdyti tolimesnius kibernetinius nusikaltimus. Dėl šių priežasčių rekomenduojama itin atidžiai saugoti privačius duomenis, nepriklausomai nuo to, kur naudojamasi internetu – namuose, viešoje ar darbo vietoje. Niekuomet nenuvertinkite programišių, besitaikančių į visą viešai apie jus prieinamą informaciją. Anot jo, pirmasis žingsnis, siekiant tinkamai apsisaugoti nuo kibernetinių atakų, yra pasirūpinti patikimomis antivirusinėmis programomis ir nuolat jas atnaujinti. Be to, rekomenduojama supažindinti darbuotojus su taisyklėmis, kuriomis reiktų vadovautis, jeigu prieš įmonę būtų vykdoma kibernetinė ataka. Žmonės – dažniausiai silpniausia kibernetinio saugumo grandis, todėl įmonėms, siekiančioms gerinti atsparumą virusų ir programišių atakoms, rekomenduojama skirti daugiau dėmesio darbuotojų mokymams. Švietimas kibernetinių grėsmių tema yra kiekvienos įmonės pareiga, nes tik darbuotojai, suprantantys, kad visi yra atsakingi už bendrą saugumą, yra tvirčiausia apsauga nuo kasdien tykančių kibernetinių pavojų.