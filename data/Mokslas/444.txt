Medikai perspėja, kad tatuiruotės, ypač labai didelės ir juodos, nėra labai gera mintis. Egzistuoja ir medicininės tatuiruotės. Kokios jos ir kam skirtos? Alergiškiems, diabetu ar Alzheimerio liga sergantiems žmonėms patariama nešioti apyrankes su informacija apie jų ligą. Šios apyrankės gelbėja gyvybes. Staiga ištikus pablogėjimui ir žmogui netekus sąmonės, medikai gali įvertinti jo būklę ir pasirinkti geriausią įmanomą gydymą. Tačiau žmonės dažnai pameta šias apyrankes ar vietoj jų renkasi kortelę piniginėje, kurios niekas nepatikrina. Todėl nuo maždaug 2012 metų išpopuliarėjo medicininės tatuiruotės – nedidelės žymos apie ligas, kraujo grupę ar netgi nurodymai negaivinti. Pastarosios tatuiruotės jau kurį laiką kelia audras medikų bendruomenėje. Gydytojai privalo gydyti žmones, tatuiruotė jiems nėra nurodymas, kurio jie privalo paisyti. Tačiau negalima pažeisti ir laisvos žmogaus valios, todėl šis klausimas ir yra toks sudėtingas. Kas jei tatuiruotė yra daryta prieš 10 metų, o dabar žmogus išties nori gyventi ir norėtų būti gaivinamas? Ir kitos paminėtos tatuiruotės medikų nežavi, nes dažnai pasižymi papildomais ornamentais, yra sunkiai perskaitomos, o dažnai ir surandamos per vėlai. Gydytojai teigia, kad vis dar ieško apyrankių, todėl jei kas nors nuspręstų pasidaryti tokią tatuiruotę, ją reikėtų daryti ant riešo. Aišku, egzistuoja ir kur kas rimtesnės medicininės tatuiruotės. Kai kuriose šalyse yra priimta nedideliu ištatuiruotu tašku pažymėti spindulinės terapijos taikinį. Spindulinė terapija, aišku, yra žalinga žmogaus organizmui, tačiau gali padėti sunaikinti vėžines ląsteles. Dėl to reikia labai tiksliai pasirinkti jos taikymo vietą. Ji dažnai žymima tatuiruote – labai mažas juodas taškas nurodo gydytojams, kurią vietą reikia paveikti spinduliuote. Vėžį išgyvenę žmonės dažnai šias tatuiruotes pasilieka, nors jas galima lengvai pašalinti lazeriu. Jos tarsi primena apie laimėtą kovą, o kartu nėra labai pastebimos. Kartais tatuiruojamos ir ragenos. Dažnai tai atliekama po to, kai žmogus dėl kataraktos ar kitų priežasčių prarado regėjimą. Tarsi migla ar dūmais padengtos ragenos tatuiruojamos dėl kosmetinių priežasčių, tačiau tai padeda žmonėms atgauti pasitikėjimą savo išvaizda, ypač, jei taip atstatyti tenka tik vieną akį. Kartais ragenos tatuiruotės gali padėti geriau matyti. Aniridijos, albinizmo ar traumų atveju ragenos tatuiruotės gali padėti sustabdyti nemalonius šviesų atspindžius, pagerinti regėjimą ar bent jau jį išsaugoti. Galiausiai, reikėtų paminėti ir rekonstrukcines odos tatuiruotes. Medicininėmis jų vadinti, tikriausiai, negalima, nes jos neprisideda prie sveikatos būklės gerinimo. Tačiau jos padeda uždengti randus ar net atkruti prarastus kūno bruožus. Pavyzdžiui, krūties vėžį išgyvenusios moterys po rekonstrukcinės operacijos dažnai išsitatuiruoja prarastą areolę.