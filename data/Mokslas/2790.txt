„Visi puikiai vieną įvykį žino - 0,5 mln. skambučių I. Strazdauskaitės įvykio metu. Juos reikėjo nagrinėti 5 žmonėms, kad galėtume nustatyti kažką ir vėl dešimtys tūkstančių užklausų, (registravimas – aut. past.) tai būtų palengvinęs, sumažinęs sąnaudas ir laiką, nustatant įtariamuosius“, - sakė Kriminalinės policijos biuro viršininkas Rolandas Kiškis. Lietuvos pagyvenusių žmonių asociacijos prezidentė Grasilda Makaravičienė dėstė, kad pensininkams būtų ne tik fiziškai, bei ir finansiškai labai sudėtinga suregistruoti išankstinio apmokėjimo SIM korteles. „Kaip senukas iš kaimo vietovės nuvažiuos registruoti SIM kortelės? Jam kelionė kainuoja 7-8 eurus, kai mūsų asociacijoje badauja 62 proc. tų, kurie negauna 200 eurų pensijos. Jiems už tuos pinigus, už kuriuos jie važiuos ir stovės eilėje kortelių, galima pragyventi 3 dienas. Negalima šito daryti“, - sakė ji. Ji dėstė, kad išankstinio apmokėjimo kortelės jiems dažniausiai nuperka artimieji, kad galėtų su jais susisiekti, patikrinti, ar senoliui viskas gerai. Ekonomikos komitete anksčiau abejota, ar vien užregistravus visas išankstinio apmokėjimo SIM korteles, pavyks iš esmės išspręsti nusikalstamumo problemas. Esą nusikaltimą planuojantys asmenys apie tai pagalvotų. Nepaisant galimų poveikių visuomenei, šis sprendimas paveiktų ir telekomunikacijos rinką. Sprendimą Ekonomikos komitetas planuoja priimti kitą savaitę. Siūlymo esmė: policija norėtų, kad Lietuvoje būtų registruojamos visos – esamos ir tos, kurios bus išduotos – išankstinio apmokėjimo SIM kortelės. Neregistruotos kortelės būtų išjungiamos, kaip tai padaryta Lenkijoje. Policijos atstovų nuomone, tai padėtų operatyviau nustatyti ir rasti su nusikaltimu susijusius asmenis. Šį siūlymą palaiko mažiausią išankstinio apmokėjimo kortelių rinkos dalį turinti „Telia“, bet tam prieštarauja „Bitė“ ir „Tele2“. Pastarosios dvi bendrovės siūlo registruoti tik naujai išduodamas korteles. Vienas jų argumentų: dažniausiai nusikaltimai vykdomi naudojant naujai įsigytas SIM korteles, tad visų registruoti nėra būtina, ypač, jei tai lemtų, kad dalis socialiai pažeidžiamų žmonių liktų be ryšio. Svarbus aspektas verslui, apie kurį kalbama mažiau - galimas rinkos persidalijimas, jei būtų registruojamos visos SIM kortelės. Didžiausią išankstinio apmokėjimo kortelių dalį turinti „Tele2“ dėstė, kad jas registruojant susidarytų eilės, o tai paskatintų klientų migraciją. Be to, neregistruotas korteles „išjungus“, operatoriai neteks dalies klientų, kurie vėl pateks ir rinką ir dėl jų prasidėtų nauja kova. Operatoriai skaičiuoja, kad registruoti visas korteles kainuos skirtingai. „Telia“ atstovas Vytautas Bučinskas kalbėjo, kad bendrovė siūlo registruoti viską, o ne tik naujas išduodamas išankstines SIM mokėjimo korteles ir tai įmonei kainuotų 0,4-0,9 mln. eurų. Ekonomikos komitete atkreiptas dėmesys, kad įmonė turi mažiausią išankstinių kortelių rinkos dalį, tad ir jų sąnaudos būtų mažiausios. „Tele2“ skaičiavo, kad pasirinkus SIM kortelių registravimo modelį, kai vykstama pas žmones į namus, jiems papildomai atsieitų apie 8-9 mln. eurų. Bendrovės nuomone, tokį būdą reiktų rinktis dėl to, kad kai kurie klientai yra socialiai pažeidžiami ir jiems sudėtinga atvykti į kortelių registravimo vietą. Anot „Tele2“ atstovo Andriaus Baranausko, paprastai išankstinio apmokėjimo korteles renkasi žmonės, kurie yra ties socialinės atskirties riba, nes per mėnesį išankstinio apmokėjimo kortelių naudotojai sumoka apie 3 eurus, o pasirašę sutartį – apie 7-8. Anot jo, tai reiškia, kad žmones tokią ryšio priemonę renkasi dėl to, kad jiems tai yra finansiškai svarbu. „Bitė Lietuva“ atstovas dėstė, kad Jungtinė Karalystė po išpuolio Londone taip pat svarstė imtis privalomo SIM kortelių registravimo, tačiau galiausiai to atsisakė. Pasak bendrovės atstovo, to priežastis – abejotinas šios priemonės veiksmingumas. Įdomu tai, kad ryšio bendrovės skirtingai vertina, kaip sprendimas registruoti išankstinio apmokėjimo SIM korteles paveiktų eilinius žmones. „Telia“ teigia, kad kainos žmonėms nesikeistų, „Tele2“ laikosi pozicijos, kad visos įmonių patiriamos sąnaudos vienaip ar kitaip patenka į kainą vartotojams. Ryšių reguliavimo tarnybos naujausiais duomenimis, šiuo metu Lietuvoje yra 1,6 mln. išankstinio mokėjimo abonentų. Didžioji dalis jų – 57 proc. - naudojasi „Tele2“ tinklu, dar 23 proc. - „Bitės“, o 21 proc. - „Telia“.