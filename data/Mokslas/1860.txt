Pomirtinis gyvenimas skaitmeninėje realybėje. Skamba keistai – tarsi tai būtų epizodas iš satyrinio britų TV serialo „Juodas veidrodis“ („Black Mirror“) – tačiau jau yra startuolių, į šio sumanymo įgyvendinimą investuojančių daug laiko ir pinigų, portale bbc.com straipsnį pradeda technologijų apžvalgininkė Suzanne Bearne. Antai projekto „Eternime“ kūrėjai siūlo visą jūsų skaitmeninį bagažą, t. y., visus jūsų kada nors į skaitmeninę erdvę įkeltus duomenis – įrašus socialiniuose tinkluose, išmaniuoju telefonu darytas nuotraukas ir kt., susieti su dirbtiniu intelektu ir taip sukurti skaitmeninę jūsų asmenybės versiją. Toks skaitmeninis jūsų atstovas galėtų bendrauti su jūsų draugais ir artimaisiais – ir net palikuonimis – dar daug metų po jūsų mirties. Projektą ketinama pradėti įgyvendinti ateinančiais metais. „Eternime“ teigimu, jau dabar šiai paslaugai gauti yra užsiregistravę daugiau kaip 37 tūkst. žmonių. Vis dėlto, jei jums atrodo, kad dar nesate pasirengęs įsitaisyti skaitmeninio savęs atitikmens, rinkitės kiek paprastesnę alternatyvą – platformoje DeadSocial.org jums siūloma iš anksto pasiruošti kelias žinutes, kurios socialiniuose tinkluose jūsų iš anksto pasirinktu laiku būtų paskelbtos jau jums mirus. Kad ir kurį iš variantų nuspręstumėte rinktis, savo artimuosius ir mylimuosius apie tai įspėkite iš anksto, pataria S. Bearne. Ko norėtumėte savo laidotuvių vakarienei? Rūpinimasis savo pomirtiniais įrašais socialiniuose tinkluose – dar ne viskas. Jau esama technologijų, kurios padės jums iš anksto susiorganizuoti net ir savo laidotuves. Kelionių konsultantė Rebekah Doran iš Los Andželo – vos 28-erių, tačiau savo laidotuves ji jau susiplanavusi. Tai padaryti jai padėjo įmonė pozityviai nuteikiančiu pavadinimu „Cake“ (liet. „Pyragaitis“). Tądien atsisveikinti su Rebekah atvykę svečiai vaišinsis vištiena ir prancūzišku vynu, desertui gaus vaflių, o atmosferą sukurti padės fone skambantis tradicinis folkloras. „Susiplanuoti gyvenimo pabaigą jauniems žmonėms yra net svarbiau, nes tai, apie ką tiek mažai kalbama, mus gali ištikti visiškai nepasirengusius“, – sako ji. Bostone (JAV) įsikūrusi bendrovė „Cake“ klientams siūlo pasirinkti, kaip jie norėtų „matyti“ savo laidotuvių dieną, ir susiplanuoti viską nuo pačios laidotuvių ceremonijos iki to, kas turėtų būti padaryta su jų „Facebook“ paskyra. Visa informacija saugoma debesijoje (kaip simboliška!) arba suteikiama šeimos nariams ar draugams. Startuoliai nesnaudžia Kaip pastebi straipsnio autorė S. Bearne, iki šiol laidotuvių verslas negarsėjo didelėmis technologinėmis inovacijomis. Tiesa, yra galimybių ir pelenus išbarstyti kosmose, ir įsigyti biologiškai skaidžių karstų ar urnų su integruotomis sėklomis, tačiau vis daugiau startuolių visame pasaulyje įsitikinę, kad atėjo laikas šią pramonės šaką atnaujinti iš esmės. Pavyzdžiui, Jungtinės Karalystės laidojimo paslaugų rinkoje, kuri vertinama 1,7 mlrd. svarų (apie 1,9 mlrd. eurų), dominuoja dvi bendrovės – „Co-operative Funeralcare“ ir „Dignity“, atitinkamai 25,2 ir 18,4 proc. Bendrovės „Funeralbooker“ atstovo teigimu, konkurencijos požiūriu tokia padėtis nėra gera, todėl „Funeralbooker“ suteikia žmonėms galimybę internetu palyginti visoje Jungtinėje Karalystėje teikiamų laidojimo paslaugų kainas. „Kol nepradėjome teikti šios paslaugos, apie jokį kainų skaidrumą internete nebuvo galima nė kalbėti“, – sakė „Funeralbooker“ vadovas Ianas Strangas. Pasak jo, ši platforma ne tik suteikia galimybę vartotojams internetu užsisakyti jiems reikalingų prekių ar paslaugų, bet ir sudaro sąlygas pavieniams laidotuvių organizatoriams atsistoti į vieną gretą su rinkos milžinais ir taip įgyti konkurencinio svorio. I. Strangas teigia, kad nuo praėjusio lapkričio, kai įmonė pradėjo savo veiklą, jos teikiamomis paslaugomis jau pasinaudojo keli tūkstančiai žmonių. Jungtinių Valstijų gyventojai platformoje parting.com sau tinkamą laidotuvių organizatorių gali susirasti pagal pašto kodą, o štai Stokholme registruotas internetinis laidotuvių planuotojas „Fenix“ siūlo savo paslaugas visoje Švedijoje užsisakyti internetu arba telefonu. Testamentą surašyti irgi padės technologijos Testamento surašymas – tai dar viena nemaloni užduotis, kurią dažnas mieliau atidėtų vėlesniam laikui, rašo S. Bearne. Tačiau ir čia yra kas padeda. Antai 37-erių Alice Walsh pasinaudojo svetainės farewill.com pasiūlymu pasiruošti testamentą ir susiplanuoti laidotuves už 50 svarų (apie 54 eurus). „Visada atrodė, kad testamentas – tai išsamus, rimtas dokumentas, kurį būtinai reikia rengti su teisininku, – sako nuosavą juvelyrinių dirbinių ir aksesuarų verslą plėtojanti A. Walsh. – Tačiau neseniai atradome praktišką planavimo priemonę, kurią galime patogiai valdyti ir prireikus atnaujinti.“ Žinoma, tokia ganėtinai primityvi internetinė testamento rengyklė gali netikti žmonėms, turintiems daug įvairaus turto ar vaikų iš skirtingų santuokų, tačiau, kaip teigia pati A. Walsh, jai ši priemonė padėjo greitai ir paprastai susitvarkyti su nemalonia užduotimi. Bendrovės „Farewill“ steigėjas ir vadovas Danas Garrettas prisimena klientą, norėjusį, kad jo žmona į jo laidotuves ateitų avėdama jo žaliais kroksais, nes ji esą jų klaikiai nemėgo. „Man tai – tikra meilė. Tai vienas iš tų norų, kai vienu metu ir verki, ir juokiesi“, – sako jis. Pokyčiai lėti, bet paklausos yra Nuo tiesioginės laidotuvių transliacijos iki pomirtinių skaitmeninių avatarų – akivaizdu, kad technologijos skverbiasi net ir į itin gilias tradicijas išsaugojusius sektorius. „Technologijos ateina, ir ši sritis nuo to daugeliu požiūrių tampa tik skaidresnė – paprasčiau ir susirasti laidotuvių organizatorių, ir susiplanuoti atsisveikinimą“, – sako bendrovės „Poetic Endings“ įkūrėja, laidotuvių rengėja ir buvusi laidojimo paslaugų gido „Good Funeral Guide“ redaktorė Louise Winter. Tačiau, pasak jos, inovacijų šioje srityje dar trūksta. I. Strangas su šia mintimi sutinka: „Kiti sektoriai, kaip antai sveikatos priežiūros ar dirbtinio intelekto, investuotojams šiuo metu kur kas įdomesni“. „Mirtis – nelabai patraukli ir labai sunkiai palenkiama sritis, pokyčiai čia labai lėti“, – priduria jis.