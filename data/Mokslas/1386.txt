Štai austrai panašią į Marsą aplinką atrado Omano dykumoje. Joje 15 eksperimento dalyvių kitų metų pradžioje mėnesį gyvens atskirti nuo pasaulio. Uolėtos plynės ir siaučiantis rausvas smėlis. Vienas kitas augalas sufleruoja, kad esate žemėje, antraip būtų galima manyti, jog atsidūrėte Marse. Bent jau ekspedicijai į raudonąją planetą besirengiantys mokslininkai tikina, kad ši dykuma Omane – labai panaši į Marso paviršių. Komanda iš Austrijos džiaugiasi radusi vietą, kur kitų metų pradžioje keturias savaites simuliuos misiją žmogaus dar nepaliestoje planetoje. „Kai skrisime į Marsą, turėsime būti atsakę į kaip įmanomą daugiau klausimų, kad būtume išties gerai pasirengę. Per tokią simuliaciją žemėje mėginame atsakyti į tuos klausimus, išbandome medžiagas, įrangą, testuojame procedūras“, – sakė AMADEE-18 misijos skrydžio vadas Alexanderis Soucekas. Po įsivaizduojamos šešis mėnesius trukusios kelionės erdvėje savanorių komanda išsilaipins čia įrengtoje stovykloje ir ims vykdyti daugybę eksperimentų – nuo bandymo užsiauginti daržovių be žemės iki savaeigio, vėju varomo roboto, braižančio vietovės žemėlapį, testavimo. Bus tiriami iš žmogiškieji faktoriai, kaip astronautai susidoros su psichiniu nuovargiu, depresija. 15 eksperimento dalyvių bus izoliuoti, o su iškilusiomis problemomis turės dorotis pasitardami su centru Austrijoje, tariamoje žemėje. „Išvysime čia dirbančius du erdvėlaivius, kuriems padės visokių rūšių robotai ir oro transporto priemonės. Manau, tai, ką čia išvysime po maždaug šimto dienų, bus žvilgtelėjimas į ateitį“, – pasakojo AMADEE-18 misijos stovyklos vadas Gernotas Groemeris. Projektas, skaičiuojama, kainuos apie pusę milijono eurų, dauguma lėšų – privačios aukos. O Austrijos kosminį forumą pasikvietusi Omano astronomijos bendruomenė tikisi įkvėpti šalies jaunimą. „Sumanymas – įžiebti Omano jaunimo vaizduotę, moterų ir vyrų. Tikiuosi, kad ši atradimų kelionė padės jiems visada ieškoti to, kas nepažinta“, – kalbėjo Omano valstybės tarybos vicepirmininkas Al-Khattabas Ghalibas al-Hinai. Misijų, patikimai simuliuojančių ekspediciją į Marsą, jau yra vykdyta, tačiau tuo užsiimančių komandų nėra daug, tikina AMADEE-18 atstovai. Jie prognozuoja, kad pirmą tikrą kelionę į Marsą drauge galėtų įgyvendinti Jungtinės Valstijos, Rusija, Europa, galbūt Kinija ir tai gali įvykti jau gana greitai, galbūt ir žmogus, žengsiantis pirmąjį žingsnį Marse, jau yra gimęs. Reportažą žiūrėkite ČIA.