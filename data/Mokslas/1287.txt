Pilis greičiausiai buvo pastatyta dar akmens amžiuje, kai čia buvo įsikūrusi Urarto karalystė. Tai buvo nustatyta pagal akmenis, iš kurių pastatyta pilis. Manoma, kad Urartijos karalystės gyventojai paliko vietovę po to, kai Vano ežeras patvino ir jo vandenys užpylė pastatus, rašoma newsweek.com. Kol kas nežinoma, kokio aukščio buvo pilį juosiančios sienos, tačiau po vandeniu atrasti pilies griuvėsiai užima maždaug kvadratinį kilometrą. Tyrėjai teigia, kad sūrus ežero vanduo padėjo piliai išlikti beveik 3000 metų. Atliekant ankstesnius tyrimus tame pačiame ežere buvo atrasti stalagmitai, kurių ilgis siekė 10 metrų. Jie buvo pavadinti „povandeniniais fėjų dūmtraukiais“. „Daugybė civilizacijų ir žmonių gyveno aplink Vano ežerą. Jie ežerą vadino „viršutine jūra“ ir manė, kad jame yra daug paslaptingų dalykų. Mes taip pat tuo tikime ir norime atskleisti tas ežero paslaptis. Iš tiesų, tikras stebuklas atrasti povandeninę pilį“, – sakė tyrime dalyvavęs fotografas Tahsinas Ceylanas. Vanas – sūrus nenuotakus ežeras rytinėje Turkijos dalyje. Vanas – didžiausias Turkijos ežeras, antras pagal dydį (po Urmijos) Rytų Anatolijos kalnyno ežeras, didžiausias pasaulyje sodos ežeras ir ketvirtas pagal dydį nenuotakus ežeras pasaulyje. Telkšo 1640 m aukštyje virš jūros lygio.