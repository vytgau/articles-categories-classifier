„Vienas iš susitikimo tikslų buvo išgirsti, kokiame etape yra šiuo metu projektas ir kadangi dalyvavo skirtingi ministrai, tai kad visi būtų supažindinti vienodai tiek su projekto tikslu, tiek buvo supažindinta su kitais panašiais projektais, kurie egzistuoja Europoje, – sakė ministro pirmininko patarėja švietimo, mokslo ir kultūros klausimais Unė Kaunaitė. – Aišku, buvo aptariami ir finansavimo klausimai, nes dalis jau yra išspręsta, o dalies finansų dar trūksta, todėl bandoma diskutuoti, iš kur tos lėšos galėtų atkeliauti.“ Kauno savivaldybės vadovai projektą pristatė Vyriausybės kanclerei Mildai Dargužaitei, aplinkos viceministrui Martynui Norbutui, švietimo ir mokslo ministrei Jurgitai Petrauskienei, ūkio ministrui Mindaugui Sinkevičiui bei finansų ministrui Vilniui Šapokai. Pasak U. Kaunaitės, projektas turi Vyriausybės palaikymą, tačiau iš kokių lėšų jis galėtų būti finansuojamas dar bus sprendžiama. „Negalėtume sakyti, kad yra priimti sprendimai. Nuspręsta tęsti susitikimus ir toliau diskutuoti apie tai, iš kur būtų galima finansuoti šį projektą“, – sakė ji. Kol kas projekto sąmata nesikeičia: maksimali projekto vertė, savivaldybės skaičiavimais, galėtų būti apie 23 mln. eurų, tačiau tiksli suma paaiškės tik radus rangovą. Pasak premjero patarėjos, Vyriausybę tenkina esama projekto eiga ir priekaištų Kauno atstovai dėl jo neišgirdo. „Kauno savivaldybė labai nuoširdžiai dirba šiuo klausimu ir matosi, kad tikrai tiki projektu. (...) Priekaištų jokių neturėjome, tik buvo kalbėta, kad norėtųsi aiškiau suprasti, kaip galėtų atrodyti ekspozicija, jos idėja. Tikrai šia kryptimi turėtų būti dirbama toliau“, – sakė U. Kaunaitė. Pasak pristatyme dalyvavusio Kauno vicemero Povilo Mačiulio, savivaldybė jaučia tiek Švietimo ir mokslo ministerijos, tiek Vyriausybės atstovų paramą vykdomam projektui. „Tai buvo svarbus ir pozityvus susitikimas. Vyriausybė dar kartą patvirtino, kad „Mokslo salos“ projektas yra svarbus ne tik Kaunui, bet ir visai Lietuvai. Tai atsispindės ir dalinantis finansinę šito projekto naštą. Neturime jokių abejonių „Mokslo salos“ sėkmingu įgyvendinimu“, - sakė jis. Kauno savivaldybės skaičiavimais, 5 mln. eurų projektui turėtų skirti Vyriausybė, 10 mln. eurų planuojama gauti iš Švietimo ir mokslo ministerijos valdomų Europos Sąjungos fondų lėšų, dar 2,5 mln. eurų – iš Europos Sąjungos struktūrinių fondų, kuriuos skirsto Vidaus reikalų ministerija. Likusius 5,5 mln. eurų skirtų savivaldybė bei partneriai. Kauno Nemuno saloje planuojamame statyti mokslo ir technologijų centre lankytojai galės susipažinti su žmonijos atradimais, išradimais, mokslo ir technologijų naujovėmis, jame būtų pristatomos inovatyvios Lietuvos įmonės. Savivaldybė šiuo metu derasi su trijų pirmųjų architektūrinio konkurso vietų laimėtojais. Planuojama, kad sutartis su vienu jų bus pasirašyta spalį – tuomet paaiškės, koks tiksliai projektas bus įgyvendinamas bei kokia bus jo kaina.