Nors ir dabar yra priemonių, kurios galėtų teoriškai išgelbėti paklydusį astronautą, naujos kartos skafandrai turės ir „Pargabenk mane namo“ mygtukus. Tarptautinė Kosminė Stotis pakankamai dažnai yra remontuojama iš išorės. Turint omenyje grandiozinius NASA planus statyti naujas stotis, galima manyti, kad atvirame korpuse dirbti teks vis dažniau. Tai nėra toks didelis iššūkis kaip atrodo ir iš tikrųjų nelaimių iki šiol pavyko išvengti. Visgi, mokslininkai tam ruošiasi ir sukūrė naują technologiją, kuri padės tuo atveju, jei astronautas netyčia atitrūks nuo stoties. Ir dabar veikia kiek kitokia sistema. Astronautas turėtų pats sustabdyti savo sukimąsi ir kelių mažų variklių pakalba nukreipti savi atgal link kosminės stoties. Astronautai yra specialiai ruošiami ir treniruojami, kad tokiose situacijose nepasimestų, tačiau erdvėje be gravitacijos labai sunku išlaikyti orientaciją. Tikėtina, kad nuo stoties atitrūkęs astronautas pradėtų suktis ir vartytis. Jam būtų labai sunku susigaudyti, kur yra stotis ir kaip iki jos sugrįžti. Aišku, prasidėtų panika, neapgalvoti veiksmai ir viskas gali baigtis labai liūdnai. Taigi, mokslininkai sukūrė „Pargabenk mane namo“ („Take Me Home“) mygtuką. Teigiama, kad užteks kartą paspausti mygtuką ir sistema pati sustabdys sukimąsi ir nukreips astronautą atgal link stoties. „Draper Labs“ kuriama sistema yra didžiulis technologinis iššūkis. Ji pati turės susigaudyti, kur yra astronautas kosminės stoties atžvilgiu, kaip jis sukasi, kokiu greičiu tolsta ir taip toliau. Imtis veiksmų reikia labai greitai. Sistema turi sustabdyti sukimąsi ir kiek įmanoma greičiau pasiųsti astronautą stoties link. Tai taip pat nėra lengva. Visų pirma, laikas yra labai svarbus. Teigiama, kad „Pargabenk mane namo“ atkreips dėmesį į deguonies lygį. Svarbu, jog deguonies pakaktų visos kelionės metu atgal link stoties. Tačiau per greitai priartėti taip pat nėra gerai, nes astronautas gali tiesiog atsitrenkti į stotį, taip gerokai sumažindamas savo išgyvenimo tikimybę ir, galbūt, apgadindamas stotį ar jos įrenginius. Prireiks dar kelerių metų, kol „Pargabenk mane namo“ sistema taps realybe. Taip pat neaišku, ką apie tai galvos NASA. Reikalavimai įrangai yra labai dideli ir toks prietaisas, kurio iki šiol dar neprireikė, gali būti laikomas nereikalingu svoriu. Tuo tarpu kiti žmonės jau svajoja apie laikus, kai astronautai galės tiesiog skraidyti aplink stotį, visiškai prie jos neprisirišę. Nors tokių tikslų kol kas nėra (astronautai stoties išorėje dažniausiai dirba vienoje vietoje ir jiems aplink skraidyti nereikia), kas gali žinoti, ar ateityje tokia galimybė nebus sukurta.