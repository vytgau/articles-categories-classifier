Dvynių mama švelniai liečia kai kurias Tatianos kūno vietas, kol Krista užsimerkusi be klaidų vardina, ką mama liečia. Atrodo, kad ji jaučia viską, ką jaučia jos sesuo. Tai – unikalus atvejis. Siamo dvynių, kurie būtų suaugę galvomis, pasitaiko itin retai, o Krista ir Tatiana dalijasi kur kas daugiau nei tik kaukole – jų smegenys yra sujungtos unikalia jungtimi. Mergaičių smegenų gumburai yra sujungti taip, kad jų saugiai atskirti nėra įmanoma. Ši smegenų dalis yra atsakinga už sąmonę, pojūčius ir savęs suvokimą. Nors Krista ir Tatiana gimė dar 2006 metais, naujienų apie jas pasirodo kasmet. Mokslui vis dar sunku suprasti, kaip mergaitės suvokia save – kur baigiasi viena asmenybė, o kur prasideda kita. Kai kurie mokslininkai netgi neigė, kad tai įmanoma. Atsirado tokių, kurie tvirtino, jog suaugę smegenų gumburai dar nieko neįrodo. Tai tiesiog per didelė žinia, kurios mokslininkai nenorėjo priimti. Juk žmogaus ribos iki šiol buvo taip gerai apibrėžtos. Vis dėlto, kai viena mergaitė gerdavo kokį nors gardų gėrimą, kita glostydavo sau pilvą. Skeptikai teigė, kad jos tiesiog jaučia viena kitos judesius – juk ir jūs liesdami valgančio žmogaus galvą galėtumėte atspėti, kad jis valgo. Vėliau jos išmoko kalbėti ir net galėdavo pasakyti, ką ragauja kita. Dabar mokslas nebėra toks kategoriškas. Juk Krista ir Tatiana yra skirtingos asmenybės. Jų mama jau seniai pastebėjo, kad Krista yra labiau pašėlusi, labiau linkusi susipešti. Tačiau kaip apibrėžti, kur baigiasi viena mergaitė, o kur kita? Šį klausimą sunkina ir tai, kad vėliau mergaitės pripažino, kad kalbasi – mintyse, nenaudodamos jokios mums suvokiamos kalbos. Taigi, jos dalijasi ir mintimis. Dvynių mama teigia, kad jos dukros nėra kažkokia „dvi viename“ anomalija. Jai jos dukros yra normalios mergaitės, kurios tiesiog dalijasi daugiau nei kitos bendraamžės. 