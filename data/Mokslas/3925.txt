Lapkričio viduryje kompanija iš Izraelio „Urban Aeronautics“ išbandė savo orlaivio autonominio skrydžio galimybes virš tikros raižytos vietovės. Teigiama, kad lėktuvas, vadinamas „Cormorant“, pasirodė neblogai – maždaug kaip nepatyręs, pilotavimo dar tebesimokantis žmogus. Anksčiau prototipas, tuomet dar vadintas „AirMule“, buvo bandomas tik labai nedideliame aukštyje ir skrendant labai nedideliu greičiu. Naujausi bandymai rodo, kad skraidanti greitoji medicininė pagalba gali būti pradėta naudoti per artimiausius kelerius metus. „Cormorant“ keliamąją jėgą kuria specialiu skydų apjuosti rotoriai – orlaivis išliktų ore net atsitrenkęs į sieną. Į priekį „Cormorant“ stumia kiti rotoriai, todėl orlaivis yra labai stabilus ir gali save valdyti itin tiksliai. Autonominio skrydžio sistema veikia įvairių jutiklių, radaro bei aukščiamačio pagalba. „Cormorant“ nėra iki galo ištobulintas, tam prireiks ne vieno bandomojo skrydžio, tačiau jau dabar orlaivis demonstruoja įspūdingas savybes.  „Cormorant“ autonominio skrydžio sistema atpažįsta savo pačios klaidas ir jas ištaiso. Pavyzdžiui, priartėjęs prie netinkamos nusileidimo vietos orlaivis gali staiga persigalvoti ir iš naujo ieškoti geresnio paviršiaus tūpimui. Net ir šio bandomojo skrydžio metu „Cormorant“ netinkamu kampu priartėjo prie nusileidimo zonos, todėl trumpam stabtelėjo, pasikoregavo savo poziciją ir tuomet nusileido. „Urban Aeronautics“ prie orlaivio turės dar daug darbo. Pirmasis autonominis skrydis buvo labai trumpas, tačiau parodė, ką reikia taisyti. Pavyzdžiui, sutvarkyti parėjimą nuo pakilimo prie tolygaus skrydžio, padidinti greitį ir manevringumą. Nors „Cormorant“ šįkart skrido ne virš pakilimo tako ar kitų itin lygių paviršių, po juo driekėsi vis tiek pakankamai lygūs laukai ir pievos. Todėl ateityje orlaivis bus išbandomas virš itin nelygaus paviršiaus, o vėliau ir virš medžių, kalnų bei slėnių.