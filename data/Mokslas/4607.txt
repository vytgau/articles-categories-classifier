Tikriausiai įdomu, kokių galimybių pasiūlys naujoji mobiliųjų telefonų programinės įrangos versija? Patobulinta išties nemažai. Verta paminėti tokias naujas priemones kaip dvi užpakalinės kameros arba lankstus ekranas. Toliau išvardytos kelios technologijos, visiškai pakeisiančios senuosius telefonų naudojimo įpročius. 1. Džiaukitės įspūdingos kokybės nuotraukomis Mobiliuoju telefonu daromos nuotraukos tikrai stebins nepriekaištinga kokybe, kurią pavyks pasiekti dėl kitoje telefono pusėje sumontuotos antros kameros. Dviem kameromis užfiksuojamas daug ryškesnis vaizdas, nes sujungus du kadrus labai pagerėja kokybė. Svarbu ir tai, kad ši priemonė nė kiek neapkrauna telefono – jis lieka toks pat kompaktiškas. Įrenginiai, kuriuose sumontuotos dvi kameros (tokia technologija jau įdiegta „Huawei P9“ modeliuose), yra puikus pasirinkimas, jei tenka fotografuoti prieblandoje. Vaizdų ryškumas nė kiek nenukenčia ir naudojant priartinimo funkciją arba fotografuojant iš plataus kampo perspektyvos. Kadangi per naujojo telefono objektyvą gali patekti net triskart daugiau šviesos nei seniau, gautas rezultatas nė kiek nenusileidžia veidrodiniu fotoaparatu sukurtoms nuotraukoms. 2. Mėgaukitės be trikdžių atkuriama muzika Vieni rinkdamiesi telefoną daugiausia dėmesio kreipia į fotoaparatą, o kitiems svarbiausia garso kokybė. Pastarieji tikrai nudžiugs sužinoję, kad jau yra telefonų, maloniai nustebinsiančių net patį priekabiausią muzikos klausytoją. Nepriekaištingai garsą atkuriančius telefonus siūlo, pavyzdžiui, „Marshall“. Stambiausi telefonų gamintojai itin daug dėmesio skiria garsui ir jo testavimui. Be to, vis populiaresnės turėtų tapti belaidės „Bluetooth“ ausinės, išstumsiančios tradicines prie stereofoninio garso prievado jungiamas ausines. „Bluetooth“ ausinės išsiskirs daug ilgesne veikimo trukme. Tiesiogiai transliuojamos muzikos per jas bus galima klausytis net 10 arba 20 valandų, be to, jos bus pritaikomos ir telefoniniams pokalbiams. Negalima pamiršti ir patobulintų prie telefono įkrovimo prievadų jungiamų laidinių ausinių. Jas naudodami galėsite klausytis garsesnės muzikos, be to, per jas pavyks atkurti aukštesnės kokybės raiškiosios muzikos failus. 3. Jokių mygtukų Populiariausių išmaniųjų telefonų mygtukai ir ekranas sudarys vientisą konstrukciją. Mygtuko paspaudimas bus juntamas, bet tik kaip savotiškas telefono perduodamas virptelėjimas. Tokia vibravimo funkcija jau veikia kai kuriuose naujausiuose mobiliuosiuose telefonuose. Įdiegus šią technologiją telefonai greičiau ir efektyviau reaguoja į komandas, be to, yra daug plonesni. 4. Nepertraukiamas veikimas Nepertraukiamo veikimo funkcija pirmą kartą pasirodė „Samsung“ pristatytuose S7 ir „S7 Edge“ modelio telefonuose. Jai veikiant, netenka gaišti laiko atliekant papildomus veiksmus. Kai telefonas nenaudojamas, jo ekranas ne visiškai išjungiamas: nedidelėje srityje visada rodoma tokia informacija kaip laikas, praleisti skambučiai ir žinutės. Taigi, norėdami sužinoti, kiek valandų, turėsite tik žvilgtelėti į telefono ekraną. Galbūt manote, kad veikiant šiai funkcijai daug greičiau išsenka akumuliatoriaus energija? Gera naujiena ta, kad AMOLED technologija pagrįsti ekranai, įsijungus tokiam laukimo režimui, per valandą išeikvoja vos procentą akumuliatoriaus energijos. 5. Persikelkite į virtualiąją realybę Esame pratę, kad ausinės pridedamos prie įsigyjamo naujo telefono. O kaip yra su virtualiosios realybės akinių ir ausinių komplektu? Pasirodę virtualiosios realybės akiniai „Oculus Rift“ sukėlė tikrą proveržį naujo formato vaizdų srityje. Deja, „Oculus Rift“ komplektas yra tikrai brangus (kainuoja apie 600 eurų). Tačiau nusiminti neverta, nes nuo šiol su išmaniaisiais telefonais siūlomas daug pigesnis būdas persikelti į virtualiąją realybę. Nauji virš 95 eurų kainuojantys virtualiosios realybės akiniai „Samsung Gear VR“ paverčia įprastą išmanųjį telefoną virtualiosios realybės valdymo sistema. Juos užsidėjus galima savo nuožiūra keisti leidimosi nuo kalnų greitį, apžiūrinėti tolimus miestus ir nardyti visiškai prie pat vandenyno dugno. Prijungus „Gear VR“ prie „Samsung Galaxy S7“ išmaniojo telefono atsiveria beribės vaizdų įrašų peržiūrėjimo galimybės. Funkcijos valdomos naudojant šone sumontuotą jutiklinį skydelį, o meniu parinktys tiesiog iškyla prieš akis. Daugelis rinkoje siūlomų virtualiosios realybės akinių yra pigesni nei „Samsung“, nes juose nėra įtaisytų patogių jutiklių, todėl reikia naudoti „Android“ arba „iOS“ telefono jutiklius. „Archos“, „Bobo“, „Merge“ ir „Fiit“ gaminami virtualiosios realybės komplektai kainuoja nuo maždaug 24 iki 50 eurų. Pigiausi yra „Google“ siūlomi iš kartono pagaminti virtualiosios realybės akiniai, kurių kaina nesiekia 18 eurų. 6. Perpus sulenkiami planšetofonai Pamirškite telefonus, planšetinius kompiuterius ir planšetofonus, nes jūsų laukia visiškai naujas planšetinio kompiuterio ir išmaniojo telefono hibridas. Sklinda kalbos, kad „Samsung“ parengė keletą įtaisų su sulenkiamais ekranais. Tikėtina, kad tokiais įrenginiais bus pradėta prekiauti 2017-ųjų metų pradžioje. Visiškai neseniai įmonės atstovas informavo „Bloomberg“, kad vienas iš tokių įrenginių yra 12,7 cm įstrižainės telefonas, išlankstomas į 20,3 cm įstrižainės planšetinį kompiuterį, o štai kitą bus galima perlenkti perpus. 7. Filmuokite „Ultra HD“ formatu „Ultra HD“ arba 4K – tai naujas kino filmo kokybės televizijos technologijos standartas. Jis tik pradedamas taikyti Didžiosios Britanijos transliuotojų. Pavyzdžiui „Sky“ transliuoja 4K formato filmus, išsiskiriančius nepriekaištinga vaizdo raiška ir detalumu, net keturis kartus lenkiančiu „Full HD“ formato kokybę. Tai, kad nuo šiol telefonų naudotojai galės žvelgti į tokios pat skiriamosios gebos delno dydžio ekraną, išties neįtikėtina. „Sony“ šį technologinį sprendimą pernai realizavo pristatydama modelį „Xperia Z5 Ultra“. „Samsung Galaxy Note 7“ ekranas taip pat „Quad HD“ skiriamosios gebos formato. Beje, telefonu pavyks ne tik atkurti neįtikėtinos raiškos vaizdo turinį, bet ir filmuoti įrašus, kuriuose nebus įmanoma pastebėti jokio grūdėtumo.