Tokias ausines pristatymo dalyviai jau prilygino mokslinės fantastikos literatūroje minimai „Babelio žuviai“, kuri esą leidžia žmonėms versti bet kokią kalbą. „Pixel Buds“ ausinės yra susietos su „Google“ pristatytais antros kartos „Pixel“ išmaniaisiais telefonais ir, kaip žadama, galės sinchroniškai versti pokalbius 40 kalbų. Pristatymo metu jos padėjo versti pokalbį, kai vienas žmogus kalbėjo angliškai, o kitas – švediškai. „Tai yra geriausias technologinis pristatymas, kurį man teko matyti per ilgą laiką, – sakė „Current Analysis“ vartotojams skirtų įrenginių tyrimų direktorius Avi Greengartas. – Jeigu jos tikrai taip veikia, tai yra reiškia „oho, mes išgyvename ateities momentą.“ Tokios ausinės kainuos 159 JAV dolerius (135 eurus) ir jų Jungtinėse Valstijose bus galima nusipirkti nuo lapkričio. Lietimu ar balsu valdomos ausinės taip pat leis atsirinkti muzikos įrašus, siųsti žinutes ar nurodyti vartotojui judėjimo kryptį.  „Google“ belaidės ausinės – asmeninis vertėjas „Google“ pristatė išties netikėtą naujovę – „bluetooth“ specifikacijos ausines „Pixel Buds“. Anot ekspertų, jos įvardijamos kaip kol kas realiausias konkurentas „Apple“ siūlomoms belaidėms „AirPods“, skelbia techcrunch.com. „Jos unikalios tuo, jog padės suprasti 40 skirtingų kalbų. Ir mes nejuokaujame", - rašoma interneto tinklalapyje. Vertimo realiu laiku funkcija – naujovė, privertusi iš nuostabos žagtelėti visus oficialaus šių ausinių pristatymo stebėtojus. „Google“ atstovai pademonstravo, kaip ausinės pokalbį sklandžiai išvertė iš anglų į švedų kalbą, o vertimas ausinėse nuo gyvai kalbančiojo atsiliko vos 1-2 sekundes. „Google“ giriasi, kad šios ausinės sukuria iliuziją, tarsi prie ausies jums šnibždėtų tikrų tikriausias vertėjas. Deja, norint pasinaudoti šia unikalia funkcija, būtinas „Google“ išmanusis telefonas „Pixel 2“. Po oficialaus pristatymo žurnalistas Lucasas Matney kalbėjosi su „Pixel Buds“ komandos nare, kuri patvirtino, kad demonstracinė versija pristatyta pasitelkus tik internetą – tai reiškia, kad nė viena iš daugybės kalbų nebuvo atsisiųsta į patį prietaisą. Tereikia paliesti ir palaikyti dešinę ausinę – tiek tereikia joms įjungti. Prisilietimu galima atlikti ir daugiau veiksmų, pavyzdžiui, sustabdyti muziką ar aktyvuoti pagalbos funkciją. „Pixel Buds“ parduodamos įkrovimo funkciją atliekančiame dėkle. Galime rinktis spalvą – baltas, juodas arba pilkas.