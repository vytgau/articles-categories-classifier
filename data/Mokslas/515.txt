Tačiau, kaip ir visi išmanūs įrenginiai, televizoriai atveria kelią naujoms vartotojų saugumo ir privatumo grėsmėms. Pasak saugumo ekspertų, ne vienas tyrimas jau atskleidė, kaip išmanūs televizoriai gali būti pažeidžiami kibernetinių atakų be jokio fizinio prisijungimo, tiesiog internetu. Be to, išmaniųjų televizorių saugumo spragos gali atverti kelią į kitų įrenginių, esančių tame pačiame tinkle, kaip kompiuteriai ar telefonai, atakas. 2013 m. atliktas tyrimas parodė, kaip kai kuriuose televizoriuose buvo galima nuotoliniu būdu įjungti įrenginiuose įmontuotas kameras ir mikrofonus, ir tokiu būdu šnipinėti vartotojus. Be to, tyrėjams pavyko valdyti išmaniuosiuose televizoriuose susietas socialinių tinklų programėles, rašyti soc. tinkluose vartotojų vardu ir pasiekti susietus failus. Kitas tyrimas žengė dar toliau – tyrėjams pavyko vartotojams pateikti netikras naujienas išmaniųjų televizorių naršyklėse. Išmaniųjų televizorių pažeidžiamumas buvo įrodytas ne vien tyrėjų laboratorijose, bet ir tikrų atakų metu. 2014 m. buvo atskleista interaktyviosios televizijos standarto „HbbTV“ saugumo spraga, kuri leido užkrėsti tūkstančius išmaniųjų televizorių ir įsilaužti į namų Wi-Fi interneto tinklus. Tada programišiai pasisavino daugybę prisijungimo duomenų ir vartotojams rodė fiktyvias reklamas. Šio mėnesio pradžioje JAV nepelno siekianti organizacija „Consumer Reports“ (liet. vartotojų ataskaitos) paskelbė prie interneto prijungtų televizorių įsilaužimo testų rezultatus. Pasak tyrėjų, testuose dalyvavę penki skirtingų prekinių ženklų televizoriai gali būti valdomi programišių nuotoliniu būdu: nuo TV kanalų perjungimo ar garso reguliavimo iki naujų programėlių diegimo. Patys išmaniųjų televizorių gamintojai taip pat yra pripažinę galimas jų įrenginių saugumo spragas. 2015 m. „Samsung“ perspėjo savo išmaniųjų televizorių vartotojus dėl balso atpažinimo funkcijos pažeidžiamumo, leidžiančio trečiosioms šalims perimti vartotojų privačius pokalbius. „Tyrėjai atliko išmaniųjų televizorių testą, kokios yra galimybės į juos įsibrauti. Paaiškėjo, kad beveik 90 proc. įrenginių yra lengvai pažeidžiami iš išorės. Šiuo metu dauguma kompiuterių yra apsaugoti antivirusinėmis programomis, tačiau įsibrovėliui paprasčiausia į namų tinklą laužtis per pažeidžiamiausią tinklo vietą – pavyzdžiui, antivirusine programa neapsaugotą mobilųjį telefoną ar išmanųjį televizorių. Tai padaręs jis gali matyti, kas vyksta belaidžio tinklo aplinkoje. Pavyzdžiui, jei vartotojas per internetinę svetainę jungiasi prie savo paskyrų, įsilaužėlis gali sekti, kokia informacija „vaikšto“ tarp kompiuterio ir internetinio puslapio – sužinoti slaptažodžius, banko kortelių duomenis. Per daiktų internetą galima lengvai prisijungti ir prie vadinamųjų IP, internetinių kamerų, taigi, galima sužinoti, ar namie yra žmonių. Tai tik keli galimų pavojų pavyzdžiai, todėl patariama pasirūpinti tinkama namų apsauga“, – pranešime žiniasklaidai tvirtina „ESET Lietuva“ IT inžinierius Ramūnas Liubertas. Pasak saugumo ekspertų, išmaniųjų televizorių populiarumo augimas tėra augančio daiktų interneto dalis. Prognozuojama, kad iki 2018 metų pabaigos pasaulyje bus per 750 milijonų išmaniųjų televizorių.