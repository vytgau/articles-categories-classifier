„Šiuo metu Lietuvoje ir daugelyje pasaulio šalių yra taikomi PSA testai, prostatos specifinio antigeno. Bet markeris iš kraujo yra labai netikslus, jis pakyla skrendant lėktuvu ir svyruoja pasikeitus mitybai, o tada pacientai eina pas gydytojus ir jiems daromos biopsijos, kurios yra skausmingos ir nebūtinai randamas vėžys. Tad visame pasaulyje žmonės ieško tikslesnių testų, kurie diagnozuotų prostatos vėžį“, - pasakojo bendrovės „Diagnolita“ direktorius Julius Gagilas. Šioje srityje dirba ir lietuviška aukštųjų technologijų įmonė „Diagnolita“, įsikūrusi Vilniaus universiteto Jungtinio gyvybės mokslų centro Bioinkubatoriuje. Jos tikslas – pacientų šlapime rasti prostatos vėžio markerių. „Mūsų tikslas - sukurti neinvazinį tyrimą, kad anksčiau ir kuo tiksliau būtų galima diagnozuoti vėžį“, - dėstė jis. Pašnekovas vardijo, kad tikslesnių prostatos testų ieško ir mokslininkai Olandijoje bei JAV, tai – tiesioginiai lietuviškos įmonės konkurentai. Yra ir kitų testų, kurie prostatos vėžio markerių ieško pacientų šlapime, tačiau prieš tai yra reikalinga papildoma, pasak J. Gagilo, labai nemaloni, procedūra – prostatos masažas. „Mes siekiame, kad mūsų testas būtų toks, kad prostatos masažo nereikėtų, žmogus tiesiog pasišlapina ir jau galima nustatyti vėžio markerius, - pasakojo jis. - Mes esame sukūrę skystį – stabilizatorių, su kuriuo sumaišius šlapimą norimos ištirti molekulės išlieka stabilios savaitę aplinkos temperatūroje, per kurią mėginys gali keliauti į mūsų laboratoriją.“ Taip pat bendrovė iš kitos įmonės yra įsigijusi specialų prietaisą, kuris gali vienodai surinkti pacientų pirmąją šlapimo porciją. Tai yra labai svarbu, nes būtent joje yra daugiausiai vėžio markerių. Gydytojams yra paruoštas specialus testo rinkinys, kurį sudaro stabilizuojantis skystis specialiame inde, kapsulė tyrimui supakuoti ir prietaisas pirmai šlapimo porcijai surinkti. Mėginys patekęs į laboratoriją yra papildomai apdorojamas, tiriamos molekulės specialiai padauginamos ir įvertinama, kiek ir kokių molekulių paciento šlapime yra. Bendrovė kuria jautrius tam tikrų DNR ar RNR nustatymo metodus ir juos planuoja taikyti teikdama molekulinės diagnostikos paslaugas. Kokia bus šio testo kaina – dar nėra aišku, nes šiuo metu yra atliekami klinikiniai tyrimai, kiek jis yra patikimas. Tyrimas laboratorijoje trunka porą dienų. „Pirmiausia turime atlikti studiją ir tik paskui galėsime teikti paslaugą, - kalbėjo J. Gagilas. - Turime dvi veiklos kryptis: analizuojame savo prostatos vėžio diagnostikos testą ir ieškome naujų vėžio biomarkerių.“ Visgi, jei testas pateisins kūrėjų lūkesčius, jis kainuos nuo 100 eurų, bet tam nereikės papildomų procedūrų. „Gydytojų nuomone, tai (prostatos masažas – aut. past.) taip pat yra labai nemaloni procedūra ir tai galbūt daug pacientų atbaido nuo to tyrimo“, - apgailestavo J. Gagilas. Pasak jo, turint šlapimo tyrimo technologiją, galima ieškoti ne tik prostatos vėžio markerių, bet ir šlapimo pūslės ar inkstų susirgimų. Jei testas pateisins kūrėjų lūkesčius, rinką jis galėtų pasiekti kitais metais. J. Gagilas ir jo komanda nėra naujokai biotechnologijų srityje, anksčiau jis ir dalis kitų „Diagnolitos“ profesionalų dirbo biotechnologijų įmonėje „Fermentas“. Įmonė buvo įkurta 2013 m., šiuo metu joje dirba 7 darbuotojai.