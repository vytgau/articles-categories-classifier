Atrodytų, kad šis modelis galėtų būti atgaiva dabar perpildytoje mobiliųjų technologijų rinkoje, visgi bendrovei bus labai sudėtinga išsaugoti originalios „Nokia 3310“ bruožus šiuolaikinių technologijų kontekste, rašo techrepublic.com. Prognozuojama, kad šis modelis bus parduodamas palyginti patrauklia kaina – už 59 JAV dol. (56 eurus), tad, tikėtina, gali tapti antruoju telefonu tiems, kas dar prisimena jo pirmtaką. Originalioji „Nokia 3310” buvo pristatyta 2000-aisias ir visame pasaulyje buvo parduoti 126 milijonai jos vienetų. Visgi, šis modelis išlieka gana populiarus ne tik dėl nostalgijos. Ne tik „Nokia 3310“ bet ir po to išleisti šio gamintojo modeliai yra žinomi dėl savo patvarumo, ilgai neišsikraunančios baterijos ir ilgaamžiškumo. „Tai buvo pirmasis mano telefonas, kurį naudojau kiek tik įmanoma ilgiau, kol įsigijau „Samsung E330”. Tai įvyko po 8 metų. Jo pasekėjas, „Nokia 3410”, buvo tiek pat ilgai tarnaujantis ir vis dar yra naudojamas mano mamos beveik 13 metų“, - rašo „TechRepublic“ apžvalgininkas Jonathanas Chadwickas. Jis dėsto, kad ir dabar turimas telefonas „Microsoft Lumia 950” - „Nokia“ telefonų linijos tęsinys pakeistu prekės ženklų, kuri buvo parduota 2013 m., o dabar nebegaminama – turi daugybę reikalingų funkcijų šiuolaikiniam telefonui, tačiau stokojo to, kas telefoną padaro išties mobiliu: kompaktiškumo, kaip ir 90 proc. kitų išmaniųjų. Dar vienas šiuolaikinių išmaniųjų trūkumas – palyginti trumpas baterijos gyvavimo ciklas, kas tikrai nebuvo „Nokia 3310“ silpna vieta. Tačiau nuo 2000-ųjų metų praėjo nemažai laiko, tad ir šis modelis turėtų būti patobulintas. „Detalių apie atnaujinamą modelį žinoma nedaug, tačiau aišku, kad nebus išleidžiama tiksli 2000-ųjų modelio kopija. Tai bus bendrovės mėginimas suderinti pagarbą originaliam modeliui ir pasiūlyti šį tą, kas atitiktų šios dienos ryšio standartus ir vartotojo poreikius, - rašė apžvalgininkas. - Aš tikiuosi dviejų nedidelių pakeitimų: mažesnio telefono svorio ir naujesnio nei 84 x 48 pikselių monochrominio ekrano.“ Kartu viliamasi, kad telefono baterija išliks taip pat ilgai tarnaujanti, nors ir bus atnaujinta. Svarbu ir tai, kad norint pasiūlyti rinkai konkurencingą telefoną, jis turi turėti galimybę priimti 4G ryšį, greičiausiai ir du fotoaparatus: priekyje ir nugarėlėje, kad būtų galima daryti asmenukes. Visgi, jei pastarasis atnaujinimas bus įdiegtas, tai jau bus visiškai naujas modelis tik naudojantis prisiminimus keliantį pavadinimą. Tiesa, vis dar galima pirmąją šio telefono modelio versiją įsigyti „Amazon“, tik tai jau vyksta iš antrų rankų, o ne gamintojo. Šio telefono turimos funkcijos apibūdinamos taip: laikrodis, kalkuliatorius, galimybė nustatyti iki 10 priminimų ir 4 žaidimai, tai - „Snake II“, „Pairs II“, „Space Impact“ ir „Bantumi“. DELFI primena, kad „Nokia“ stengėsi su savo prekės ženklu pasiūlyti ir patrauklių išmaniųjų telefonų, tačiau galiausiai jie buvo parduoti „Microsoft“. Tačiau nuo to laiko kompanija ėmė gaminti naujas pasiteisinusių ir patrauklių telefonų versijas, įkaitant „Nokia 215“, kuri kainuoja 29 JAV dol. (27 eurus) ir turėtų neišsikrauti 29 dienas. Telefonai, gaminami su „Nokia“ prekės ženklu dabar yra parduodami bendrovės „HMD Global“. Tikimasi, kad vasario pabaigoje bus pristatyta ne tik „trečia“, bet ir „penkta“ bei „šešta“ „Nokia“. Dalis šių telefonų turės ir kai kurias išmaniųjų telefonų funkcijas, tačiau bus pigesni.