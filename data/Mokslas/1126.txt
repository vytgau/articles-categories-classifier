Vilnius „Blockchain“ centras – oficialus 2014 metais Melburne, Australijoje įsteigto „Blockchain“ centro partneris Europoje. Tai moderni, šiuolaikiška ir inovatyvi erdvė sėkmingiems blockchain technologijų projektams. „Čia susitinka idėjos ir investicijos. Toks centras – unikali galimybė blockchain technologijos entuziastams, startuoliams ir investuotojams dalintis idėjomis ir geriausiomis praktikomis, o taip pat rasti patikimus partnerius savo projektams visame pasaulyje“, – teigia „Vilnius Blockchain Centre“ valdybos pirmininkas, ekonomistas Paulius Kunčinas. Pasak jo, Vilniaus centras yra tarptautinio „Blockchain“ centro dalis. Kartu su tokio pobūdžio centrais Melburne ir Šanchajuje Lietuva yra tarp technologijos pionierių pasaulyje ir pagrindinė partnerė Europoje. „Vilnius Blockchain centras“ įsikurs moderniame „Green Hall-2“ pastate. Beveik 800 kvadratinių metrų erdvėje, kuri šiuo metu įrengiama, bus vietų darbui, susitikimams, bendruomenės renginiams. Visos Vilnius BC erdvės skirtos išskirtinai startuoliams, vystantiems blockchain projektus arba verslui, kuris savo operacijas perkelia į blockchain. Centre dirbs suformuota profesionalių mentorių komanda, kuriai vadovaus specialiai dėl šio projekto į Lietuvą sugrįžtantis kripto-investuotojas, „Crypto Tax&Legal“ partneris, „Dash Digital Cash“ bendruomenės narys Tomas Gurvičius. Svarbiausias centro tikslas – sutelkti technologijos entuziastus Lietuvoje, gilinti jų žinias ir kompetenciją, suteikti jiems praktinę patirtį ir inicijuoti sėkmingus blockchain projektus, orientuotus tiek į verslą, tiek į viešąjį sektorių. „Reikia nepamiršti, kad Lietuvoje šiuo metu yra ypač palankios sąlygos blockchain technologijos ir startuolių šioje srityje vystymui. Lietuvos banko ir kitų institucijų tikslas – paversti Lietuvą finansinių technologijų centru ir pastarojo meto veikla teikia viltį, jog netolimoje ateityje Vilnius taps ir fintech, ir blockchain technologijų lyderiu Europoje“, – įsitikinęs P. Kunčinas. Pasak „Investuok Lietuvoje“ generalinio direktoriaus Manto Katino, tarptautiniame kontekste ypač patraukli stabili ir patikima Lietuvos jurisdikcija, geros sąlygos verslui. „Esame pasirengę ir turime planų investuoti į naujoves finansinių technologijų srityje. Mes darome viską, kad Lietuva taptų blockchain lydere“, – teigia Mantas Katinas. Į „Vilnius Blockchain centro“ veiklas jau įsitraukė kriptovaliutų ekspertas Jon Matonis, dirbtinio intelekto ekspertas ir duomenų analitikas Eugene Dubossarsky, „NEM.io“ prezidentas Lon Wong, „ValueNet Capital“ vadovas Sonic Zhang.