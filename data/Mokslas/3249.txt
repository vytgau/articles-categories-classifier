Kai kas nors paskambina į duris žmonės greitai pašoka ir bėga pažiūrėti, kas atėjo. Kartais tai - malonūs svečiai, o kartais ir asmenys, kurių savo namuose matyti nepageidaujame. Nuo mažens esame išmokyti neatitidaryti durų bet kam ir pirmiau visada įsitikinti, kas už jų stovi. Todėl pirmiausia pažiūrime per akutę. Durų akutė - tai labai senas ir paprastas daiktas. Nedidelė anga duryse, kurioje įmontuotas lęšis, leidžiantis pamatyti platesnį vaizdą. Tamsoje įžiūrėti atėjusius žmones dažnai yra gana sunku ar net neįmanoma. Kitas įprastos durų akutės trūkumas - naudojimo nepatogumas. Žiūrėti per mažytę akutę tikrai nėra patogu visokio ūgio žmonėms. O kartais tiesiog nenorite, kad už durų atėję žmonės girdėtų kaip jūs ateinate ir žiūrite pro akutę. Kinai siūlo paprastą durų akutę pakeisti kur kas patogesniu įrenginiu - elektronine akute su kamera. Taip ekraną galima įsirengti ten, kur žmonėms patogiau, o ir labai arti prieiti prie durų nėra būtina. Ekranas vaizdą rodo tik tada, kai kas nors paskambina į duris. Šis prietaisas, matomas nuotraukose, iš kitų panašių įrenginių išsiskiria keliais esminiai bruožais. Visų pirma, jo ekranas yra pakankamai didelis - jo įstrižainė siekia 4,3 colius. Panašų ekraną turi ir mažesni išmanieji telefonai. Ši durų akutė ir jos elektronikos elementai yra pakankamai atsparūs aplinkos poveikiui - kamera veiks net esant 20 laipsnių šalčiui. Įrenginio apžvalgos kampas - 170 laipsnių, todėl ekrane matysite viską, kas dedasi už jūsų durų. Kamera prie durų stovinčius žmones fiksuoja ir tamsoje - šalia jos yra keturi infraraudonųjų spindulių šviesos diodai. Galiausiai, šį įrenginį labai paprasta sumontuoti, įrenginio maitinimas - keturiomis AAA dydžio baterijomis. Žinoma, kaip ir kitos panašios elektroninės durų akutės, ši atlieka ir durų skambučio funkciją. Galima rinktis iš šešiolikos skirtingų melodijų. Lyginant su įprastu durų skambučiu bei durų akute, šis prietaisas yra patogesnis ir modernesnis. Tokios elektroninės akutės kaina - apie 32 eurus.