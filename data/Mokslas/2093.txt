Pavyzdžiui, vadinamosios „plano B“ tabletės, skirtos apsisaugoti nuo nepageidaujamo nėštumo jau po nesaugaus lytinio akto. Kol vieni ginčijasi, ar jos saugios, kiti džiaugiasi, kad tokia galimybė yra, treti smalsauja – kas nutiktų, jei tokią tabletę išgertų vyras? Lietuviškai šios tabletės dažniausiai vadinamos tiesiog skubia kontracepcija. Jas galima vartoti per 72 valandas (tris paras) po lytinio akto, kurio metu kitos kontraceptinės priemonės nebuvo naudotos. Šių tablečių reklamų jau buvo pasirodę ir per lietuviškus televizijos kanalus, o užsienyje ši kontracepcijos rūšis yra gana populiari. Gamintojai teigia, kad šie preparatai yra visiškai saugūs, bet jie, savaime aišku, yra skirti išskirtinai tik moterims. Bet kas nutiktų, jei iš smalsumo (ar netyčia) tokią tabletę išgertų vyras? Interneto naršytojai klausinėja pačių keisčiausių klausimų. Jau esame kalbėję apie tai, kas nutiktų, jei vyras išgertų įprastą kontraceptinę tabletę, ar kas nutiktų, jei moteris išgertų „Viagra“ preparato. Tačiau skubi kontracepcija įsivaizduojama kaip kažkoks itin stiprus preparatas, daug veiksmingesnis ir dėl to daug pavojingesnis nei įprasta kontracepcija. Ir iš tikrųjų, skubios kontracepcijos piliulė, paprastai kalbant, iš tikrųjų yra kaip stipresnė įprastų kontraceptikų dozė. Kai kurie farmacininkai netgi lygina šiuos du preparatus, sakydami, kad „plano B“ tabletė yra keturiskart stipresnė už įprastus kontraceptikus. Tačiau tai nėra tikslus mokslinis palyginimas – skirtingi preparatai turi skirtingas moteriškų hormonų dozes. Ir svarbu pasakyti, kad kelių įprastų kontraceptinių tablečių išgėrimas nėra tokia pat išeitis kaip įprasta skubi kontracepcija. Šios tabletės efektyviai atideda ovuliaciją ar apvaisinimą ir taip padeda išvengti nėštumo. Jei vyras išgertų įprastą kontraceptinę tabletę, jis nepajustų visiškai jokio poveikio. Tuo tarpu jei išgertų vieną skubios kontracepcijos tabletę, vyrą gali supykinti, prasidėti silpnumas, galvos svaigimas. O gali ir vėl nepasijusti nieko. Daug blogiau, jei dėl kokių nors priežasčių tokias tabletes vyras gertų nuolat. Tuomet pykinimas yra garantuotas, nekalbant apie kitus aukštą moteriškų hormonų lygį lydinčius sutrikimus. Tikriausiai prasminga dar kartą priminti, kad tiek vyrai, tiek moterys vaistus turi vartoti pagal paskirtį. Internete gausu patarimų, kaip vienus vaistus galima naudoti visiškai kitoms ligoms gydyti. Visada geriau pasikliauti vaistininko patarimais ir gamintojo pateikiamomis instrukcijomis.