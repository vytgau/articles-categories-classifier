Vilniaus apskrityje vyksiančiose pratybose dalyvaus apie 10 skirtingų valstybės institucijų ir tarnybų, per 1 000 „Lietuvos geležinkelių“ darbuotojų. Pratybos vyks rugsėjo 11 – 13 dienomis, rašoma pranešime spaudai. „Turime būti pasiruošę tinkamai ir laiku reaguoti į bet kokias grėsmes eismo, keleivių, infrastruktūros saugumui. Pavojų kelianti situacija gali prasidėti nuo kibernetinės atakos ir baigtis specialiųjų pajėgų panaudojimu. Todėl būdami strateginės reikšmės įmone, pirmieji imamės iniciatyvos praktiškai įsitikinti savo komandos galimybėmis ir tarpinstitucinio bendradarbiavimo veiksmingumu“,- teigė „Lietuvos geležinkelių“ generalinis direktorius Mantas Bartuška. Pirmadienį prasidėsiančių pratybų scenarijuje bus inscenizuojama hipotetinė, grėsmę eismo saugumui kelianti situacija, kurios eliminavimui bus panaudotos kompleksinės saugos užtikrinimo priemonės – nuo kibernetinės saugos iki specialiųjų pajėgų įsitraukimo. Jų rezultatai bus pristatomi visuomenei.