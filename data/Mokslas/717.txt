Vieną ir tą pačią naktį laukia kruvinasis Mėnulis, super Mėnulis ir visiškas Mėnulio užtemimas. Kai kas, taip pat NASA, vadina tą naktį būsiantį reiškinį super mėlynojo kraujo Mėnuliu. Kad ir kaip pavadinsi, laukia iš tiesų įspūdinga, paslaptinga naktis, rašoma independent.co.uk. Kiekvienas iš minėtų gamtos reiškinių yra ganėtinai retas, o visi kartu jie įvyksta tik kartą per 150 metų. Super Mėnulis reiškia, kad tą naktį Mėnulis atrodys didesnis ir 30 proc. ryškesnis nei įprastai. Super Mėnuliai – nedažnas reiškinys. Bet sausio 31-osios naktį tai bus tik pradžia. Būsimasis Super Mėnulis bus neeilinis ir tuo, kad bus trečias iš eilės po dviejų buvusių praėjusį gruodį ir sutinkant Naujuosius metus. Antra, sausio 31-ąją patekėsiantis Mėnulis bus mėlynasis Mėnulis. Nepamanykite, kad jis bus mėlynas ar visiškai kitoks, tiesiog tai antra pilnatis per mėnesį. Taip nutinka tik kas trejus metus. Trečias, pats reikšmingiausias dalykas – tą pačią naktį įvyks ir Mėnulio užtemimas, Mėnulis nusidažys tamsiai raudona spalva – būtent dėl to jį ir vadina kruvinuoju Mėnuliu. Mėnulio užtemimas (priešingai nei du pirmieji tos nakties reiškiniai) bus matomas tik kai kuriose pasaulio dalyse, priklausomai nuo Mėnulio, Saulės ir Žemės padėties. Mėnulio užtemimo metu Ramusis vandenynas atsidurs prieš jį, taigi Mėnulio užtemimas bus puikiai matomas Naujosios Zelandijos, didžiosios Australijos dalies, Centrinės ir Rytų Azijos gyventojams. Dalinai Mėnulio užtemimą matys likusi Azijos dalis, Rytų Europa ir Artimieji Rytai.