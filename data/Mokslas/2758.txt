Centrinio banko informacinių technologijų stebėjimo centras „aptiko masinį žalingos pirmojo ir antrojo tipų programinės įrangos platinimą“, sakoma Banko pareiškime, kurį citavo Rusijos naujienų agentūros. Centras neaptiko realaus šalies bankų sistemų sutrikdymo atvejų, priduriama pareiškime. Vėlai penktadienį apie kibernetines atakas pranešė įvairios Rusijos vyriausybinės agentūros, tarp jų – Vidaus reikalų ministerija. Pastaroji nurodė, kad apie tūkstantį jos kompiuterių paveikė virusas ir kad vėliau jo plitimas buvo lokalizuotas. Dešimtyje pasaulio valstybių kompiuterius atakavo plintanti programa „WannaCry“, blokuojanti vartotojų failus ir reikalauja pinigų už atblokavimą. Rusijos sveikatos apsaugos ministro padėjėjas Nikita Odincovas „Twitter“ parašė, kad ministerija „greit užkirto kelią“ bandymams surengti atakas. Didžiausias Rusijos bankas „Sberbank“ pareiškime nurodė, kad jo sistemos aptiko „bandymus prasiskverbti į banko infrastruktūrą“. „Banko tinklas turi priemonių gintis nuo tokių atakų. Virusai į sistemą neprasiskverbė“, – sakoma pareiškime. Rusijos nepaprastųjų situacijų ministerija nurodė, kad „blokavo visus bandymus virusais atakuoti jos kompiuterius“. Rusijos valstybinė geležinkelių įmonė paskelbė taip pat „lokalizavusi“ kibernetinę ataką, bet padarytos žalos masto nekomentavo. „Keleivių ir krovinių pervežimas vyksta kaip įprasta“, – priduriama kompanijos pareiškime.