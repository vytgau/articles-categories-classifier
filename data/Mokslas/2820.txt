Tyrėjai buvo nustebinti, kad ta sritis pasirodė esanti visiškai tuščia ir kad joje nerasta net kosminių dulkių. „Akivaizdu, kad sritis tarp žiedų ir Saturno yra „didžioji tuštuma“, – po zondo pirmojo praskriejimo sakė „Cassini“ projekto vadovas Earlas Maize'as, dirbantis NASA Reaktyvinio judėjimo tyrimų laboratorijoje (JPL), įsikūrusioje Kalifornijos valstijos mieste Pasadinoje. Patys Saturno žiedai sudaryti iš dideliu greičiu skriejančių ledo dalelių, dulkių ir kosminių nuolaužų. 6,7 metro ilgio zondas buvo paleistas 1997-aisiais, o į orbitą aplink Saturną įskriejo 2004 metais. Balandžio pabaigoje „Cassini“ pirmąkart praskriejo per sritį tarp planetos ir jos žiedų. Antrasis praskriejimas įvyko gegužės 2 dieną. Aparatas planetos atžvilgiu judėjo apie 124 tūkst. km per valandą greičiu. Tarpas tarp žiedų ir planetos atmosferos išorinio pakraščio yra apie 2,4 tūkst. km pločio. Planuojama, kad „Cassini“ iš viso 22 kartus praners tarp žiedų ir Saturno, o rugsėjį baigs savo misiją ir bus nukreiptas sudegti dujų milžinės atmosferoje. „Cassini“ misija surengė JAV Nacionalinė aeronautikos ir kosmoso administracija (NASA), Europos kosmoso agentūra (ESA) ir Italijos kosmoso agentūra.