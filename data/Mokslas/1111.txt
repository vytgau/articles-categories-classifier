Šimtai milijonų klientų visame pasaulyje – tokią svajonę pavyko įgyvendinti Lietuvoje verslą sukūrusiems žaidimų mobiliesiems telefonams kūrėjams. Prieš 15 metų nedidelę įmonę įkūrę du broliai ir vieno jų žmona šiandien turi per 120 darbuotojų Lietuvoje ir Lenkijoje, o po pirmojo kalėdinės tematikos kompiuterinio žaidimo anuomet populiariai nešiojamai platformai sukurtos dar penkios dešimtys. Paskutiniai trisdešimt skirti mobiliesiems ir planšetėms. „Tai buvo pirmas Lietuvoje oficialus žaidimų kūrimo verslas, net reikėjo sukurti atskirą naują verslo rūšį mokesčių sistemoje. Įmonė buvo įkurta 2002-aisiais dėl to, kad buvo gautas pirmas užsakymas išleisti žaidimą. Jį įkūrė broliai Michailas ir Sergejus Trofimovai ir Michailo žmona Viktorija – toks kaip ir šeimos verslas Ir jie gavo pirmą užsakymą, sukūrė žaidimą apie Kalėdų Senelį“, – pasakoja „Nordcurrent“ komunikacijos vadovas Ričardas Jaščemskas. Prieš trejetą metų rinkai pristatytą iki šiol didžiausio populiarumo sulaukusį lietuvių komandos sukurtą žaidimą „Cooking Fever“ arba „Maisto gaminimo karštinė“ jau parsisiuntė beveik 200 mln. žmonių – tai bene populiariausias pasaulyje žaidimas išmaniesiems maisto tema. Naujausią kūrinį – vos prieš kelias savaites parduotuvėse internete įdėtą žaidimą – jau parsisiuntė keli milijonai žaidėjų, tad tikimasi, kad jis, jei nepralenks, tai bent pakartos populiariausiojo sėkmę. Šis žaidimas taip pat susijęs su maistu, bet kūrėjai viliasi perpildytoje pasaulinėje rinkoje rasti ir naujų sėkmingų nišų. Daugiau apie tai – Giedrės Baltrušytės reportaže.