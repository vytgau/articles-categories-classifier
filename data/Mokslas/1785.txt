„Apgaulių su bekontaktėmis kortelėmis lygis yra ypač žemas – integruota saugumo funkcija reiškia, kad po tam tikro skaičiaus operacijų naudotojo bus paprašyta įvesti PIN kodą. Be to, visi „Visa“ kortelių naudotojai gali būti tikri – tapę nekaltomis apgaulės aukomis, jie gali atgauti savo pinigus“, – pranešime cituojamas „Visa“ atstovas Baltijos šalims Vesa Tukonenas. Bekontakčiai mokėjimai yra tokie pat saugūs, kaip ir mokėjimai su PIN kodu, prie kurių esame taip įpratę, nes bekontaktės kortelės turi įdiegtą saugumo funkciją. Tai reiškia, kad po kelių atliktų operacijų kortelės turėtojų bus paprašyta įvesti PIN kodą. Antra, jeigu kortelė pametama arba pavagiama, ja vis tiek bus galima pasinaudoti vos kelis kartus – vėliau reikės įvesti PIN kodą. Trečia, tapęs apgaulės auka, kortelės naudotojas turėtų nedelsdamas kreiptis į kortelę išdavusį banką. Apgaulės aukomis tapusiems klientams, kai naudojamasi jų bekontaktėmis kortelėmis, jų bankas užtikrina tokį patį apsaugos lygį, kaip ir atliekant bet kurias kitas operacijas. Kaip užtikrinamas saugumas? Kiekvienoje bekontaktėje kortelėje yra įdiegtas specialus lustas, kuris užtikrina kortelės saugumą ir saugią sąveiką su bekontakčiais POS terminalais. „Kad operacija įvyktų, bekontaktė kortelė turi susisiekti su bekontakčiu priėmimo terminalu. Tam naudodama privačius ar slaptus raktus, kortelė generuoja vienkartinius elektroninius parašus ir kriptogramas. Taip bekontakte kortele atliekama operacija tampa tokia pat saugi, kaip ir su lustu ir PIN kortele (vadinamąja „Chip-and-PIN“ kortele) atliekama operacija“, – kalbėjo jis. Prognozuojama, kad iki 2020 m. 1 iš 5 klientų mokės už prekes su išmaniuoju telefonu kasdien. „Kol kas keturios šalys, kuriose atliekama daugiausia bekontakčių mokėjimų, yra Jungtinė Karalystė, Lenkija, Prancūzija ir Suomija. Kadangi Lietuva turi vieną didžiausių belaidžio ryšio aprėptį ir interneto greitį Europoje, esu įsitikinęs, kad rinka jau pakankamai pribrendo, jog galėtų pradėti mėgautis bekontakčiais mokėjimais“, – kalba V. Tukonenas. Auganti bekontakčių mokėjimų infrastruktūra kuria pagrindą kitai skaitmeninių mokėjimų kartai. Ta pati NFC technologija, užtikrinanti bekontakčius mokėjimus kortele, taip pat palaiko mokėjimus mobiliaisiais ar nešiojamaisiais įrenginiais, o per artimiausius metus bus kuriama ir rinkai siūloma vis daugiau naujų paslaugų.