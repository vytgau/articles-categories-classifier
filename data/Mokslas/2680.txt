Anot patikimų šaltinių, „Apple“ numato išleisti 3 naujus nešiojamuosius kompiuterius. Apie įmonės viduje aptariamus planus sutikę informuoti, bet anonimiškumą pageidavę išsaugoti asmenys teigia, kad būsimuose „MacBook Pro“ bus sumontuoti spartesni „Intel Corp.“ tiekiami procesoriai „Kaby Lake“. „Apple“ kuria ir naują 12 colių „MacBook“ versiją. Ji taip pat turėtų būti patobulinta spartesniu „Intel“ lustu. Įmonė planuoja atnaujinti senstantį 13 colių „MacBook Air“. Jame taip pat turėtų būti įtaisytas naujas procesorius. Tai padaryti būtina, nes šio, pigiausio „Apple“ nešiojamojo kompiuterio, pardavimo rezultatai tiesiog neįtikėtinai geri. Įsidėmėtina, kad oficialiai nei „Apple“, nei „Intel“ šios informacijos nepakomentavo. „Mac“ pagrindu veikiantys įrenginiai sudaro tik 11 proc. visų Kupertine (Kalifornijoje) veikiančios įmonės per metus parduodamų gaminių, užtikrinančių 194 mlrd. eurų pajamas. „iPhone“ tenka beveik du trečdaliai viso kiekio. Vis dėlto „Mac“ kompiuteriai turėtų padėti išlaikyti nuoseklios ir kūrybingos įmonės vardą, pelnytą dar tada, kai „Apple“ vadovavo Steve‘as Jobsas. Nauja „MacBook“ versija pasirodys „iPhone“ gamintojui labai svarbiu momentu. Šį mėnesį „Microsoft Corp.“ pristatė nešiojamąjį kompiuterį „Surface Laptop“, kuris ima veikti vos įjungus, turi jutiklinį ekraną ir yra pagrįstas gerokai patikimesne „Windows“ versija. Pirmasis „Microsoft“ nešiojamasis kompiuteris, daugelio nuomone, yra rimtas „MacBook Air“ konkurentas. Atnaujindama kompiuterių versijas „Apple“ galėtų gerokai sumažinti konkurenciją ir išlaikyti dabartines „Mac“ kompiuterių pozicijas. Per antrąjį metų ketvirtį įmonė pardavė 4,2 mln. stacionarių ir nešiojamųjų kompiuterių ir sugebėjo 14 proc. padidinti „Mac“ nešamą pelną, palyginti su tuo pačiu pernai metų laikotarpiu. Atnaujinto „MacBook Pro“ išvaizda nedaug skirsis nuo kol kas naujausio modelio. Didžiausios modifikacijos bus susiję su vidine architektūra. „Apple“, kaip žinia, ketina išleisti vien savo jėgomis sukurtą lustą, skirtą būsimiems „MacBook Pro“ modeliams. Jis turėtų užtikrinti kompiuterio veikimą taupaus energijos naudojimo režimu. Visgi dar neaišku, ar ši naujovė bus pritaikyta būsimos kartos įrenginiams, skelbia „Bloomberg News“. Vargu ar būsimas naujoves galima pavadinti dideliu žingsniu pirmyn „Apple“ kuriamų nešiojamųjų kompiuterių srityje, tačiau taip įmonė pademonstruos, kad nėra abejinga savo kuriamiems gaminiams, pastaraisiais metais sulaukusiems tam tikros lojalių „Mac“ naudotojų kritikos. Galima prisiminti, kad „MacBook Air“ buvo modifikuotas beveik prieš 7-erius metus, o naujausia „MacBook Pro“ versija, išleista praėjus daugiau nei 500 dienų nuo ankstesnės pasirodymo, buvo papildyta „Touch Bar“ klaviatūros juosta, suteikiančia sparčią prieigą prie programų funkcijų, didesne sensorine plokštele ir prisijungiant naudojamu pirštų atspaudų jutikliu. 12 colių „Apple MacBook“ pastarąjį kartą buvo atnaujintas 2016 metų pavasarį. Tada buvo pasiūlyta rožinės spalvos korpuso versija. Tačiau „MacBook Air“ veikimo sparta nepatobulėjo nuo 2015 metų. Sąstingis „Mac“ naujinimo srityje lėmė ne vien nešiojamųjų kompiuterių netobulėjimą. „Apple“ staliniai kompiuteriai taip pat patyrė atsilikimą, todėl šiais metais „Apple“ žadėjo išleisti esminius „Mac Pro“ ir „iMac“ naujinius, užtikrinsiančius geresnes įrenginio specifikacijas. Apie aparatinės įrangos naujinimą „Apple“ nėra skelbusi nuo 2013 metų, kai buvo išleistas „Mac Pro“ ir atnaujintas „MacBook Air“ kompiuteriai. Be naujų šiais metais pasirodysiančių „Mac“ kompiuterių, „Apple“ greičiausiai praneš apie „macOS“ operacinės sistemos atnaujinimą. Pernai vykusioje konferencijoje įmonė pristatė „Sierra“ operacinę sistemą, papildžiusią „Siri“, „Apple Pay“ ir „iMessage“ funkcijas. Naują „Mac“ programinę įrangą „Apple“ paprastai išleidžia rudenį.