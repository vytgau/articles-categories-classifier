Tačiau mokslinėje fantastikoje minima ir kitas būdas išplėsti smegenų galimybes – elektroniniai implantai. Dabar mokslininkas atskleidė, kada jie bus pradėti naudoti ir kaip sulauks tokio populiarumo kaip išmanieji telefonai. Įsivaizduokite laikus, kuomet galėsite ištrinti savo prisiminimus ar atsisiųsti kitų žmonių smegenyse įrašytus siužetus. O dabar prie viso to dar pridėkite greitesnį mokymąsi, praktiškai telepatinį bendravimą su kitais žmonėmis ir virtualias keliones laiku ar į įsivaizduojamus pasaulius. Skamba kaip nepasiekiama fantastika? Startuolis „Kernel“ yra viena iš tų organizacijų, kurios bando šiuos dalykus atvesti į šių dienų realybę. Bryanas Johnsonas, „Kernel“ įkūrėjas, teigia, kad mikroschemos smegenyse gali pakeisti pasaulį visiems laikams. Jos padės mums efektyviau dirbti, palaikyti geresnius socialinius ryšius, mokytis ar net persikelti į alternatyvią tikrovę. Pavyzdžiui, kas nors gali sukurti programą, kuri žmogui leistų pasijusti laukinių vakarų kaubojumi. Tiesiai į įrenginį savo smegenyse galėtumėte atsisiųsti pačių įvairiausių programų ir žaidimų. B. Johnsonas teigia, kad tokios mikroschemos bus prieinamos jau po 15-20 metų. Iš esmės, reikalingos technologijos egzistuoja jau šiandien, tačiau prireiks laiko, kol kompanija ištobulins mikroschemą taip, kad ji nekels pavojaus smegenims ir žmogaus sveikatai. Tiesiog reikia sukurti tvirtesnę ir patikimesnę sistemą, šiame procese skubėti negalima. Tikriausiai jau manote, kad tokia fantastinė sistema bus prieinama tik turtingiesiems. Iš tikrųjų, jei tikėtume visomis mokslininkų prognozėmis, ši sistema žmonėms padėtų tapti dar turtingesniems, nes ji leistų susikaupti, mokytis ir dirbti taip, kaip iki šiol negalėjome. Tačiau Bryanas Johnsonas teigia, kad technologija bus prieinama labai plačiai. Iš tikrųjų, jo teigimu, šios mikroschemos turi potencialo tapti tokiomis pat populiariomis kaip ir išmanieji telefonai. „Kernel“ jau dabar kuria medicininius elektroninius implantus. Šiuo metu kompanija ruošiasi pradėti mikroschemos, skirtos padėti epilepsijos kamuojamiems žmonėms, bandymus. Taip pat vykdomi tyrimai, kuriais siekiama išsiaiškinti, ar elektroninės mikroschemos padėtų Alzheimeriu sergantiems žmonėms. Taigi, pirmieji mikroschemas gaus tie, kuriems jų reikia dėl sveikatos priežasčių, o sveikieji – po maždaug 15 metų. Klausimas tik vienas – ar žmonija tuo metu bus pasiruošusi masiniam įrenginių implantavimui į smegenis? Juk tai – operacija, o ir klausimai dėl etikos ir privatumo išlieka.