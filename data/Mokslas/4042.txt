„iPhone 6 Plus“ (ir kai kurių „iPhone 6“ variantų) problemą žmonės jau pavadino „jutiklinę liga“. Jos esmė yra ta, kad jutiklinis ekranas ne visuomet reaguoja į paspaudimą, o viršutinėje ekrano dalyje gali atsirasti mirksinti juoda ar pilka juosta. Nuo rugpjūčio vidurio gaunama vis daugiau nusiskundimų dėl šios problemos, o Jungtinėse Valstijose jau prieš „Apple“ pateikti keli ieškiniai. „Negalima tiksliai pasakyti, kiek telefonų turi šią problemą, kurią mes vadiname „jutikline liga“, tačiau kiekvienas meistras, su kuriuo kalbėjome, teigia, kad ši problema pasitaiko labai dažnai“, – savo tinklaraštyje rašo telefonus ir elektronikos prietaisus taisančios bendrovės „iFixit“ ekspertai. Leidinio „AppleInsider“ duomenimis, mažiausiai 11 proc. kreipimųsi į „Apple“ aptarnavimo centrus yra susiję su šia problema. Teigiama, kad vartotojus labiausiai erzino tas faktas, kad „Apple“ ilgą laiką atsisakė pripažinti šią problemą, nes veikiausiai dėl to kaltas gamybos brokas. Bendrovės pranešime teigiama, kad tokios problemos priežastimi yra nevienkartinis telefono kritimas ant kieto paviršiaus, todėl „Apple“ atsisako „iPhone 6 Plus“ telefonus remontuoti nemokamai ir už remontą ima fiksuotą mokestį. Pasiūlymas galioja penkerius metus nuo telefono įsigijimo. Tačiau jeigu vartotojas jau remontavo telefoną ir išleido daugiau nei 149 JAV dolerius, kompanija sutinka padengti skirtumą. Skelbiama, kad anksčiau oficialiuose „Apple“ aptarnavimo centruose tokio remonto kaina siekdavo ir 329 JAV dolerius. Verta paminėti, kad prieš dvejus metus prekiauti „iPhone 6“ ir„iPhone 6 Plus“ telefonais pradėjusi „Apple“ iš karto sulaukė vartotojų nusiskundimų, kad naujieji telefonai, laikant juos galinėje kelnių kišenėje, susilenkia. Kompanija neigė tokią problemą, tačiau naujos kartos – „iPhone 6S“ – telefonų gamybai jau naudojo patvaresnį aliuminio lydinį.