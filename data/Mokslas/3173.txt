39 metų prancūzo Thomas Pesquet ir 49 metų amerikiečio Shane'o Kimbrough išėjimas į atvirą kosmosą bus dar vienas iš virtinės darbų naujoms kosminių aparatų prisijungimo vietoms įrengti. Išėjimo į atvirą kosmosą NASA televizijos transliacija turi prasidėti 6 val. 30 min. (10 val. 30 min. Grinvičo, 12 val. 30 min. Lietuvos laiku). Darbo atvirame kosmose operacija truks ilgiau nei 6 valandas. Naujieji prisijungimo adapteriai bus skirti naujos kartos komerciniams erdvėlaiviams, kuriuos kuria „SpaceX“ ir „Boeing“ ir kuriais astronautai į TKS bus skraidinami nuo 2018 metų. Šiuo metu vienintelis būdas, kuriuo pasaulio astronautai gali pasiekti TKS, yra mokamos kelionės Rusijos kapsulėmis „Sojuz“. Nuskraidinti užsienio astronautą į orbitinę stoti dabar kainuoja 81 mln. dolerių (75,2 mln. eurų). Tarp penktadienio išėjimo į atvirą kosmosą tikslų yra pasirengimas sumontuoti antrą iš dviejų prisijungimo taškų, vadinamų tarptautiniais prisijungimo adapteriais. Astronautai atjungs kabelius ir elektros jungtis ant hermetiško prisijungimo adapterio PMA-3, kad parengtų jį perkėlimui kibernetiniu manipuliatoriumi ketvirtadienį, kovo 30 dieną, per kitą išėjimą į atvirą kosmosą, sakoma NASA pareiškime. Prisijungimo adapterio įranga „bus perkelta nuo modulio „Tranquility“ į Žemę atgręžtojo šono ant modulio „Harmony“ šono, atgręžto į kosmosą“. Naujoje vietoje ji taps pagrindu tarptautiniam prisijungimo adapteriui, kuris ateityje turi būti atgabentas bendrovės „SpaceX“ krovinine kapsule „Dragon“. T.Pesquet ir Sh.Kimbrough taip pat planuoja instaliuoti naują kompiuterinę įrangą TKS išorėje ir sutepti bei patikrinti TKS manipuliatorių, naudojamą priartėjusiems erdvėlaiviams pačiupti ir daiktams kosminės laboratorijos išorėje perkelti. Tarp kitų užduočių – patikrinti radiatoriaus sklendę, per kurią, kaip įtariama, vyksta nedidelis amoniako nuotėkis, ir pakeisti kameras ant TKS japonų segmento, nurodė JAV kosmoso agentūra. Tai bus antras T.Pesquet ir penktas Sh.Kimbrough išėjimas į atvirą kosmosą.  Per kitą išėjimą kovo 30 dieną TKS išorėje dirbs Sh.Kimbrough ir amerikiečių astronautė Peggy Whitson. Ji atvirame kosmose dirbs jau aštuntą kartą. Per trečią išėjimą į atvirą kosmosą balandžio 6 dieną dirbs T.Pesquet ir P.Whitson. Tuomet ji pagerins dabartinį astronaučių moterų išėjimų į atvirą kosmosą skaičiaus rekordą. Vėliau balandžio mėnesį 57 metų P.Whitson pasieks dar vieną rekordą – amerikiečių astronautų kosmose praleistų dienų. Dabartinis JAV rekordas – 534 dienos – priklauso astronautui Jeffui Williamsui. Didžiausio bendro kosmose praleistų dienų skaičiaus rekordas priklauso rusų kosmonautui Genadijui Padalkai: per penkis skrydžius jis orbitoje išbuvo 879 dienas. 