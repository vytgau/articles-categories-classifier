Praeitą savaitę „Nature Communications“ žurnale buvo publikuotas tyrimas, kurį vykdė Steve Ruff ir Jack Farmer iš Arizonos valstijos universiteto (ASU). Jie tyrinėjo karštųjų versmių sąnašas El Tatio, Čilėje, šalia Atakamos dykumos, vienoje iš panašiausių į Marsą vietų Žemėje. Šios versmės yra vienos iš aukščiausių pasaulyje – išsidėsčiusios 4300 metrų aukštyje. Mokslininkų dėmesį pirmiausia sužadino iš pirmo žvilgsnio panaši vietovė Marse, kurią 2007 metais tyrė NASA „Spirit“ marsaeigis. Ši vieta, pavadinta Namų baze (angl. k. Home Plate), yra šalia 3 – 4 milijardų metų amžiaus Gusevo kraterio. Šalia Namų Bazės rytino krašto marsaeigis aptiko silicio dioksido nuosėdas greta, kaip manoma, senovinės karštosios versmės, kai vienas jo ratas sugedo ir vilkosi, kasdamas medžiagą. Dėl sugedusio rato 2010 metais „Spirit“ veikti nustojo, tačiau šis jo atradimas vėl susilaukė susidomėjimo. Tyrėjai pastebėjo, kad „Spirit“ aptikti silicio dioksido makaronai panašūs į randamus El Tatio, kas liudija panašią jų susidarymo kilmę – tiksliau, apie mikroorganizmus. „Išvykome į El Tatio, ieškodami pavyzdžių palyginimui su „Spirit“ radiniais Namų bazėje,“ – rašė S. Ruff pranešime. „Mūsų rezultatai rodo, kad El Tatio sąlygomis susidariusio silicio dioksido nuosėdų charakteristikos panašiausios į marsietiškas iš visų silicio dioksido santalkų Žemėje.“ Aišku, daryti toli siekiančias išvadas dar pernelyg anksti, bet atradimas išties neeilinis. Ir tai tampa dar įdomiau, žinant, kad naujas marsaeigis gali šią vietą aplankyti ne tokioje tolimoje ateityje. „Spirit“ tyrinėto Gusevo kraterio kandidatūra dabar svarstoma kaip potenciali nusileidimo vieta būsimam NASA 2020 marsaeigiui, kuris bandys nustatyti, ar gyvybė Raudonojoje Planetoje kada nors egzistavo. Dėl to vienas iš reikalavimų galimai nusileidimo vietai yra išlikę potencialūs biologinės veiklos ženklai. Dabartinis favoritas yra senas išdžiuvęs ežeras Jerezo krateryje, bet jei šis naujausias tyrimas pasitvirtins, tai gali reikšti, kad biologinės veiklos ženklų esama ir Gusevo krateryje. Kam rizikuoti naujoje vietoje, jei ir ši atrodo daug žadanti? Straipsnyje tyrėjai pažymi, kad biologiniai procesai nėra vienintelis įmanomas „Spirit“ rastų struktūrų paaiškinimas. Bet tai pakankamai intriguoja, kad vertėtų bent jau atlikti daugiau tyrimų. „Nors visiškai abiotiniai [fizikiniai] procesai nėra atmetami, kaip galima marsietiškų silicio dioksido struktūrų susidarymo priežastis, jie atitinka potencialių biologinių ženklų apibrėžimą,“ – parašė jie.