Vos už 14 šviesmečių nuo Saulės sistemos esančios žvaigždės Wolf 1061 kaimynystėje skrieja planeta, kuri mokslininkams teikia daugiausiai vilčių surasti gyvybės ženklus. Aplink šią žvaigždę sukasi net trys planetos, taip vadinamosios super-Žemės – uolinės planetos, t. y. turinčios kietą paviršių. Viena jų, Wolf 1061c skrieja taip vadinamojoje gyvybės zonoje – jos orbita yra tokiu atstumu nuo žvaigždės, kad planetos paviršiuje galėtų egzistuoti skystam vandeniui – ir tuo pačiu gyvybei – tinkamos sąlygos. Naujas mokslininkų tyrimas, kurio rezultatai bus paskelbti kitame mokslo žurnalo „Astrophysical Journal“ numeryje, patvirtino ankstesnius spėjimus, kad ši egzoplaneta skrieja vidinėje gyvybės zonos dalyje. Tai reiškia, kad ji yra arčiau savo žvaigždės ir dėl to gali labiau priminti Venerą nei Žemę. Tačiau šis atradimas nesumažino mokslininkų iš „Messaging Extraterrestrial Intelligence“ (METI) organizacijos entuziazmo stebėti Wolf 1061 sistemą, ieškant gyvybės pėdsakų. METI tyrėjai keturis kartus buvo nukreipė optinį teleskopą Panamoje šios žvaigždės kryptimi, ieškodami trumpų lazerių impulsų, kuriuos galėtų pasiųsti nežemiška civilizacija. Deja, kol kas šios paieškos nedavė jokių rezultatų, tačiau tyrėjai nenuleidžia rankų – tai tik pradžia. „Jei Wolf 1061c egzistuoja gyvybė, didžiausia tikimybė, kad tai mikroorganizmai. Iki šiol nepastebėjome jokių ženklų, kad šioje už 14 šviesmečių esančioje egzoplanetoje būtų naudojamos kokios nors technologijos“, – sako METI prezidentas Douglas Vakoch. Žvaigždė Panamoje vėl bus matoma vasario pabaigoje, todėl METI tyrėjai dar kartą pabandys ją stebėti teleskopu. Wolf 1061c dabar turi rimtą konkurentę – praeitais metais atrastą egzoplanetą Proksimą b, kuri skrieja už kiek daugiau nei keturių šviesmečių Kentauro Alfos sistemoje. Tiesa, nors ji taip pat patenka į savo žvaigždės gyvybės zoną, Proksimą b jos žvaigždė periodiškai „išmaudo“ stiprios radiacijos pliūpsniuose. Todėl nors Wolf 1061c yra triskart toliau už Proksimą b, D. Vakoch mano, kad verta ją stebėti. Be to, 2018-aisiais METI į šią planetą taip pat planuoja pasiųsti žinutę.