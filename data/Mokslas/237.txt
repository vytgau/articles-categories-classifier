Mokslininkai teigia, kad tam tikri sluoksniai, kurie iki šiol buvo laikyti tankiu jungiamuoju audiniu, iš tiesų yra skysčio pripildytos ertmės, kurias mokslininkai pavadino „interstitium (tarpaudiniu). Tokios nedidelės ertmelės yra po oda, taip pat žarnyne, plaučiuose, kraujagyslėse ir raumenyse. Kartu jos sudaro tinklą, kurį palaiko stiprūs ir lankstus baltymai. Naujajame tyrime, aprašytame žurnale „Scientific Reports“, pirmą kartą šios ertmės kartu yra laikomos nauju organu, kurio funkciją mėginama suprasti. Įdomiausia, kad „interstitium“ iki šiol nebuvo pastebėtas, nors iš esmės yra vienas didžiausių žmogaus organu. Šį atradimą padariusi mokslininkų komanda teigia, kad šios ertmės veikia kaip „šoko sušvelnintojai“, kurie apsaugo kūno audinius nuo pažeidimų. Medicinos centro „Mount Sinai Beth Israel“ medikai dr. Davidas Carras-Locke‘as ir dr. Petrosas Beniasas aptiko „interstitium“, kai tyrė vieno paciento tulžies lataką ir ieškojo vėžio požymių. Jie pamatė ertmes, kurių negalėjo paaiškinti remdamiesi turimomis žmogaus anatomijos žiniomis. Jie paprašė Niujorko universiteto patologo dr. Neilo Theise‘o pagalbos. Mokslininkai suvokė, kad tradiciniai žmogaus audinių ištyrimo metodai neleido aptikti šio organo, nes iki šiol renkant mėginius tyrimams mikroskopu būdavo išleidžiamas audinių skystis, dėl ko iš esmės buvo sunaikinama atrastojo organo struktūra. O likusios ląstelės buvo laikomos paprasčiausiu jungiamuoju audiniu. Mokslininkai vėliau tokių struktūrų aptiko ne tik tulžies latake, bet ir aplink svarbius vidaus organus. Sušaldžius iš dvylikos pacientų tulžies latakų paimtus mėginius pavyko išsaugoti atrastojo organo anatomiją. Mokslininkai nustatė, kad šis organas yra sujungtas su limfine sistema – kraujagyslių tinklu, kuriuo teka limfa, susijusi su žmogaus imuniniu atsaku. Mokslininkai rado įrodymų, kad „interstitium“ ne tik apsaugo organus nuo pažaidos, bet ir nustatė, jog vėžinės ląstelės iš auglių gali per šį organą patekti į limfinę sistemą. Taigi jis yra tarsi greitkelis skysčiui judėti per visą organizmą ir taip sudaro sąlygas vėžiui plisti. Manoma, kad naujai atrastas organas ir supratimas, kaip jis veikia, padės mokslininkams sukurti naujų vėžio diagnozavimo metodų. „Šis atradimas gali potencialiai paskatinti didelę pažangą medicinoje, įskaitant ir galimybę tiesiogiai imti šio skysčio mėginius, kas taptų galingu diagnostiniu įrankiu“, – sakė dr. N. Theise‘as.