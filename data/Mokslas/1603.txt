E. Musko polinkis taupyti savo ir kompanijos laiką išryškėja susitikimų metu. Visų pirma, Muskas savo verslo susitikimus dažnai organizuoja prie pietų stalo vien todėl, kad galėtų pavalgyti. Jo darbo diena yra suskirstyta 5 minučių intervalais, todėl verslininkas ir pavalgyti turi greitai. Geriausia, kai du darbai atliekami vienu metu, todėl E. Muskas valgo, kuomet susitinka su verslo partneriais ar interesantais. Tačiau vidiniai kompanijų susitikimai būna kiek kitokie. Pasakojama, kad vieno analitinio skyriaus susitikimo metu E. Muskas atkreipė dėmesį į vieną tyliai sėdintį žmogų. „Tu dar nieko nepasakei. Kodėl tu čia?“, - tuomet paklausė E. Muskas. Nemandagiai skambantis klausimas „Tesla“ ir „SpaceX“ kompanijų senbuvių jau nebestebina, bet naujokai tuomet sukluso - kuo taip nepatenkintas E. Muskas? E. Muskas yra elektroninių laiškų gerbėjas - viską galima išspręsti paprastu laišku, nebūtina visko aptarti susitikimo metu. Taip problemos sprendžiamos efektyviau, o darbuotojai nešvaisto savo laiko. E. Musko pastebėtas tylus darbuotojas aktyviai susitikime nedalyvavo, todėl tuo metu galėjo būti kur nors kitur ir dirbti pagrindinį savo darbą. Kuo mažiau žmonių dalyvauja susitikime, tuo jis bus trumpesnis, tuo efektyviau galima planuoti savo darbotvarkę. Nebūtų padėję ir tai, kad šis darbuotojas būtų kalbėjęs bet ką. E. Muskas ne tik klausosi informacijos, bet ir vertina jos pateikimą. Viską, ką įmanoma efektyviai sudėti į elektroninį laišką, jis taip nori ir gauti. Susitikimai yra laiko švaistymas, nebent yra būtini. „Amazon“ vadovas Jeffas Bezosas taip pat nemėgsta didelių susitikimų. Jis vadovaujasi „dviejų picų“ taisykle - susitikime turi dalyvauti tiek žmonių, kad juos pamaitintų dvi picos. Jei žmonių bus daugiau, susitikimas bus neproduktyvus laiko švaistymas. J. Bezosas taip pat užsiminė, kad savo susitikimus dažniausiai pradeda tyliu skaitymu. Visi susitikimo dalyviai turi perskaityti jiems paruoštą informaciją, su ja susipažinti ir pasiruošti diskusijai. O jau tada galima ir pasitarti. Tai, pasak J. Bezoso, užtikrina, kad darbuotojai jo klausysis ir aktyviai prisidės prie problemos sprendimo.