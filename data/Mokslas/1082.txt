Šeštadienį, gruodžio 9 dieną, Egipto pareigūnai oficialiai pristatė kelis artefaktus ir į lino audinį įvyniotą mumifikuotą, kaip įtariama, garbaus pareigūno, kūną. Šie vertingi radiniai buvo aptikti dvejuose kapavietėse, prieš du dešimtmečius atrastose Luksoro mieste. Nors apie kapavietes žinota gana seniai, jos praktiškai iki dabar nebuvo kaip reikiant ištyrinėtos. Egipto senovės reliktų apsaugos ministerijos atstovų teigimu, kapavietės, esančios vakarinio Luksoro kranto Dra Abul Naga nekropolyje, buvo rastos XX amžiaus pabaigoje. Tuo pasirūpino garsi archeologė iš Vokietijos Frederica Kampp, tačiau iki pat dabar niekas jose neatliko nei kasinėjimų, nei pabandė patekti į vidų. Šalia mumijos kapavietėje archeologai rado keturias ištapytas ritualines mirties kaukes ir kelis šimtus drožinėtų statulėlių, kurių amžius siekia Egipto 17-osios dinastijos pabaigą arba 18-osios dinastijos pradžią, teigiama ministerijos išplatintame pranešime. Senovės Egipto reliktai – vertybės, labai dominančios svečius iš užsienio, teigia pareigūnai. Jie viliasi, kad nauji radiniai padės atgaivinti aptingusį šalies turizmą, kuriam labai pakenkė 2011 metais nuvertus prezidentą Hosni Mubaraką prasidėję neramumai. Rugsėjį Egipto archeologai pranešė aptikę maždaug prieš 3 tūkst. metų gyvenusio auksakalio kapą. Jame rasta daug statulų, mumijų ir juvelyrikos dirbinių.