Incidentas įvyko tuo metu, kai „Samsung“ paskelbė atšaukianti iš prekybos „Note 7“ telefonus visame pasaulyje, taip pat ir Pietų Korėjoje bei Jungtinėse Amerikos Valstijose (JAV) dėl baterijų, kurias įkraunant telefonai gali užsiliepsnoti. „Samsung“ informavo, kad pardavė per 2,5 mln. telefonų su galimai netinkamomis baterijomis. Vėlyvą sekmadienį Kinijos internetinis žurnalas „Caixin“ pacitavo vartotojo pranešimą apie užsiliepsnojusį „Galaxy Note 7“ telefoną, įsigytą iš JD.com; tai buvo pirmasis pranešimas apie užsiliepsnojusį prietaisą Kinijoje. „Samsung“ savo interneto puslapyje, skirtame Kinijai, išplatino pranešimą, kuriame teigiama, kad telefonas buvo ištirtas ir nustatyta, jog „jį paveikė išorinis karštis“; daugiau paaiškinimų nepateikiama. Pirmadienį baterijų gamintoja „Amperex Technology Limited“ atskirame pranešime teigė, kad viena iš jos gaminamų baterijų buvo ir minėtame „Galaxy Note 7“ telefone, tačiau pridūrė, kad tyrimas, kurį atliko kartu su „Samsung“, parodė, jog incidentas nėra tiesiogiai susijęs su Kinijoje įsikūrusios bendrovės pagaminta baterija. Asmuo, gerai susipažinęs su šiuo klausimu, informavo „Reuters“, kad telefonas nukentėjo nuo išorinio karščio šaltinio, kaip indukcinė orkaitė arba karštą orą pučiantis šildytuvas. Asmeniui nebuvo suteiktas leidimas kalbėti viešai, todėl jis atsisakė būti įvardytas.