Pasaulyje žinoma „Arxan“ pavadinimu, bendrovė šiuo metu ieško aukštos kvalifikacijos informacinių technologijų specialistų, prisidėsiančių prie jos produktų kūrimo ir testavimo. Įmonė žada ne tik įdarbinti keliasdešimt žmonių, bet ir prisidėti prie kibernetinio saugumo bendruomenės kūrimo Lietuvoje, rašoma pranešime žiniasklaidai. „Šiuo metu turime biurų JAV, JK ir Japonijoje, – teigia Andrew Whaley, „Arxan Technologies“ vyresnysis viceprezidentas ir inžinerinio padalinio vadovas. - Artimiausioje ateityje Vilniaus padalinys pretenduoja tapti mūsų didžiausiu programinės įrangos kūrimo centru“. Bendrovės biure Žvėryne jau dirba 10 žmonių, o dalį darbų įmonė patiki kitoms Vilniuje bei Kaune įsikūrusioms IT bendrovėms. Per ateinančius dvejus metus, plečiant už produkto kūrimą atsakingą komandą, planuojama įdarbinti iki 40 techninį išsilavinimą turinčių specialistų. Įmonė glaudžiai bendradarbiauja su švietimo sektoriumi, siekdama suteikti jauniems specialistams galimybę iš arčiau pažinti kibernetinio saugumo specifiką. „Turime susitarimą su Vilniaus universitetu, šiuo metu praktiką atlieka du studentai, – sako Whaley. – Atsižvelgdami į mūsų augimo spartą, manome, kad greitai galėsime pasikviesti dar daugiau praktikantų iš skirtingų sričių. Kas be ko, praktika mūsų įmonėje yra apmokama“. „Kibernetinio saugumo industrija Lietuvoje kol kas gana jauna ir besivystanti, tačiau greta finansų technologijų ir dirbtinio intelekto industrijų yra viena iš perspektyviausių“, – teigia ūkio ministras Virginijus Sinkevičius. Įmonės siekis dirbti kartu su šalies aukštosiomis mokyklomis rengiant kibernetinio saugumo specialistus leis ir toliau šalyje stiprinti industriją, kuri vykstant ketvirtajai pramonės revoliucijai – automatizuojant ne tik gamybą, bet ir paslaugų sektorių – taps viena iš kritinių“. 2001 m. įkurtos „Arxan Technologies“ specializacija yra programų ir mobiliųjų programėlių saugumas. Nuo konkurentų įmonė skiriasi tuo, kad jos kuriama apsauga yra integruojama tiesiai į programos kodą, kas leidžia užtikrinti patikimesnę apsaugą nuo įsilaužimų. Šiuo metu įmonės sprendimai apsaugo virš milijardo atskirų programų kopijų. Įmonės aptarnaujamų industrijų spektras yra platus: nuo bankų ir mobiliųjų mokėjimų sistemų iki kompiuterinių žaidimų ir pramogų. Įmonės kuriamos technologijos leidžia užsakovams apsaugoti savo intelektinę nuosavybę, duomenis ir prekės ženklo reputaciją bei užtikrinti klientų pasitikėjimą. Patentuoti „Arxan Technologies“ sprendimai leidžia pastebėti ataką jai tik prasidėjus ir realiuoju laiku informuoti programos savininką apie įsilaužimo bandymą. „Mūsų siūlomi sprendimai palaiko daugybę įrenginių ir platformų, įskaitant „iOS“ ir „Android“ operacines sistemas“, – tikina bendrovės vyresnysis viceprezidentas. „Įmonės komanda stebi, bando ir analizuoja skirtingus atakos vektorius, o mūsų kuriamos apsaugos priemonės yra nuolat atnaujinamos“. Siekdama sustiprinti savo poziciją mobilių programėlių saugumo rinkoje, pernai „Arxan Technologies“ įsigijo sektoriaus lyderę „Apperian“. Įmonė rimtai žiūri į sektoriaus ateitį Lietuvoje. Ji inicijavo pirmąjį „hackathon“ tipo kibernetinio saugumo renginį Lietuvoje, skirtą srities profesionalams. Vasario 23 d. technologijų startuolių parke „Vilnius Tech Park“ vyksiantis renginys suburs tiek programuotojus ir kibernetinio saugumo ekspertus, tiek ir visus besidominančius. Pranešimus skaitys „Arxan Technologies“, „NRD Security“, „CUJO AI“ ir „ReachSEC“ įmonių atstovai. Organizatoriai ragina dalyvius atsinešti kompiuterius ir renginio metu palavinti programavimo ir kriptografijos įgūdžius, sprendžiant skirtingo sudėtingumo uždavinius. „Džiaugiamės, kad Lietuva tampa vis patrauklesne vieta įsikurti kibernetinio saugumo rinkos naujokams bei senbuviams“, – teigia VšĮ „Investuok Lietuvoje“ generalinis direktorius Mantas Katinas. „Tikimės, kad plačiajai auditoriai prieinami renginiai paskatins daugiau jaunų žmonių susidomėti šiomis technologijomis“. „Arxan Technologies“ įkurta 2001 m. JAV, jos būstinė yra San Fransisko mieste. Įmonės biuruose JAV, Azijoje bei Europoje šiuo metu dirba virš 200 žmonių.