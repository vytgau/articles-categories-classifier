Pranešime žiniasklaidai – keturios Evaldo Viselgos, „Tele2“ telefonų priežiūros centro vadovo ir „Inovacijų biuro“ eksperto, programėlių rekomendacijos, skirtos šunų augintojams. 1. Duodate maistą nuo stalo? Įsitikinkite, kad jis nėra nuodingas Ar žinojote, kad šokoladas, avokadas, „Pepperoni“ dešra, apyniai šunims yra mirtinai pavojingi? Tačiau imbieras, obuoliai, kai kurie dumbliai ar morkos – itin sveiki ir specialistų rekomenduojami užkandžiai? Kadangi geriausi žmogaus draugai yra visaėdžiai, neretai šeimininkai juos šeria ne tik specialiu sausu ar drėgnu ėdalu, bet ir palepina maistu nuo savo stalo – tik kaip žinoti kuo dalintis tikrai galima? Programėlėse „iKibble“ (veikia „iOS“ sistemoje) arba „DogFoodInfo“ (veikia „Android“ sistemoje) visada galėsite pasitikrinti, kurie produktai jūsų augintiniui yra labai naudingi, kurie – tik tinkami, o kurie – net toksiški ar mirtinai nuodingi. 2. Sėdėt, gulėt, šalia – vieni juokai! Nusprendėte, kad jūsų šuniui atėjo laikas išmokti daugiau komandų nei tik sėdėti ir paduoti leteną? Galite augintinį vesti į dresūros mokyklą, tačiau kai kurių komandų galite nesunkiai išmokyti ir namuose. Pradėti galima nuo aplikacijų „Dogo“ (skirta „iOS“ sistemai) arba „Dog Training“ (skirta „Android“ sistemai) parsisiuntimo į išmanųjį. Programėlėse pamokų ciklas prasideda nuo pačių paprasčiausių užduočių, o jas įveikus – pereinama prie sudėtingesnių. Be to, į šias aplikacijas yra integruoti profesionalių dresuotojų dažnai naudojamas klikeris bei švilpukas. 3. Išmanūs šuniški pasivaikščiojimai Vaikščiojantiems ant dviejų kojų yra sukurta daugybė išmanių prietaisų ir programėlių, skaičiuojančių per dieną sukartus žingsnius. Dabar tokią programėlę gali turėti ir jūsų šuo. „Tractive Dog Walk“ seka kasdienių pasivaikščiojimų laiką ir maršrutą. Programėlėje galima pažymėti vietas bei kartus, kai augintis... na, atliko reikalus! Šie duomenys yra kaupiami, o po to – virsta į naudingą savaičių ir mėnesių statistiką. Be to, maršrutus galima įamžinti ir dalintis su draugais bei susirasti ir naujų bičiulių pasivaikščiojimams. 4. Nuotraukoms pozuojantis augintis? Įmanoma! Ar kas antra nuotrauka jūsų telefone – mylimo augintinio? Tuomet žinote, kad užfiksuoti tobulą akimirką, kai keturkojis nejudėdamas žvelgia į kamerą, yra itin sunku. Šias bėdas lengvai išspręs „BarkCam“. Programėlės pagalba bus tikrai lengva atkreipti šuns dėmesį – kameros mygtukas kiekvieną kartą skleidžia smalsumą žadinantį žaisliuko pypsėjimo, katino miaukimo, beldimo į duris ir svetimo lojimo garsus. Kol jūsų augintinis bus susitelkęs į šias garsines žinutes, galėsite jį tobulai nufotografuoti. O ne mažiau svarbu – įamžintas akimirkas bus galima redaguoti pasirenkant įvairius filtrus, pridedant įvairiausių lipdukų ir smagių efektų.