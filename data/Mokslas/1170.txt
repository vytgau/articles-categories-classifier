Izraelio mokslinių tyrimų bendrovė „Ricor Systems 2011 – A.C.S. Ltd.“, dirbanti su gynybos ir kosmoso projektais, pateikė paraišką pagal ES priemonę „Smart FDI“ ir nurodo Lietuvoje norinti kurti unikalų perimetro stebėsenos ir saugumo prietaisą „Halo“. Tačiau paraiška gali būti atmesta, jei projektas neatitiks sumaniosios specializacijos krypčių ar „Smart FDI“ aprašo. Paraiškoje nurodyta projekto vertė – 2,9 mln. eurų, prašoma skirti 1,9 mln. eurų Europos Sąjungos finansavimą. „Ricor“ paraiškos vertinimas dar tik pradinės stadijos, palaukime, kol visus taškus sudėlios Lietuvos verslo paramos agentūra“, – sako Lietuvos inovacijų centro Inovacijų paramos paslaugų departamento vadovas Artūras Jakubavičius, kurio žiniomis, priemone „Smart FDI“ domisi ne viena užsienio kompanija. Apie potencialią investuotoją neatvirauja ir valstybinių institucijų atstovai. Remiantis Lietuvos verslo paramos agentūrai pateiktu projektu, įmonė siekia sukurti unikalų produktą „Halo“, skirtą perimetro stebėsenai ir saugumo užtikrinimui. Projektu bus sukurta optinius ir radarų jutiklius jungianti sistema, kuri užtikrins nuolatinį stebėjimą realiuoju laiku ir lauko sąlygomis.