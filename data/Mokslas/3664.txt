Žiniasklaidoje nuolat kartojami įvairūs sveikatos patarimai. Štai neseniai ir šiame puslapyje buvo skelbti dešimt tylių žmogaus širdies priešų. Visgi, kažkodėl apie smegenų sveikatą kalbama retai. Todėl šiandien kviečiame susipažinti su septyniais dalykais, kurie kenkia jūsų smegenims. Praleisti pusryčiai. Kaip teigiama populiariame posakyje, pusryčiai tikrai yra svarbiausias dienos valgis. Visgi, nemažai žmonių juos tiesiog praleidžia. Nereguliarus valgymas kenkia smegenims. Dar daugiau - pastebėta, kad žmonės, kurie nevalgo pusryčių, ryte sunkiau susitvarko su protinėmis užduotimis. Tiesa, vaikams (tai yra besivystančioms smegenims) praleisti pusryčiai yra kur kas kenksmingesni. Nepakankamai ilgas miegas. Studentai ir daug dirbantys žmonės dažnai yra linkę mažai miegoti. Regis, su laiku prie to priprantama. Visgi, tai stipriai kenkia smegenims. Miego metu smegenys apsivalo nuo toksinų, kurie žaloja smegenų ląsteles. Miego trūkumas, tikrąja to žodžio prasme, naikina smegenų audinį. Nuolatinis stresas. Atsipalaiduoti ir į viską pažiūrėti ramiai įmanoma ne visose situacijose. Tačiau vis tiek verta pasistengti vengti bet kokių stresinių situacijų. Streso metu išsiskiria hormonas kortizolis, kuris, kaip pastebėjo Kalifornijos Universiteto mokslininkai, kenkia kamieninėms ląstelėms. Taip sutrikdomas smegenų atsistatymo procesas, o ilgainiui gali būti padaryta ir negrįžtama žala. Socialinių santykių vengimas. Kartais taip jau nutinka, kad per dienas pasikalbame vos su pora žmonių ir nei vienas rimtas pokalbis neužsimezga. Pasirodo, bendravimo su kitais žmonėmis trūkumas labai kenkia smegenims, o ilgainiui gali išsivystyti ir kai kurios ligos. Persivalgymas. JAV Senėjimo Instituto mokslininkai nustatė, kad persivalgymas sendina smegenis ir gali prisidėti prie tokių sutrikimų kaip Parkinsono liga atsiradimo. Dar daugiau - mokslininkai nustatė, kad per daug maisto trumpina gyvenimą. Todėl žmonės turėtų susirūpinti savo mitybos subalansavimu. Beje, žmonės turėtų reguliariai gerti vandenį - jis sudaro net 80% smegenų masės, todėl net mažas vandens trūkumas daro didelę žalą. Čia rasite dar kelis įdomius faktus apie žmogaus smegenis. Žalingi įpročiai. Rūkymas, alkoholis, nesaikingas saldumynų vartojimas, narkotinės medžiagos ir kiti panašūs žalingi įpročiai kenkia žmogaus smegenims. Pavyzdžiui, mokslininkai teigia, kad nikotinas gali paskatinti Alzheimerio ligos atsiradimą, alkoholis sutrikdo ryšius tarp neuronų, o aukštas cukraus kiekis gali sutrukdyti pasisavinti naudingas medžiagas. Protinės veiklos trūkumas. Kaip raumenys nenaudojami atrofuojasi, taip ir žmogaus intelektas turi būti nuolat treniruojamas, kad išliktų stiprus. Visgi, šiais laikais visa informacija yra taip greitai prieinama, kad beveik nieko nebereikia įsiminti. Ir problemos nebėra sprendžiamos taip, kaip anksčiau. Todėl patariama iškilusius sunkumus, sudėtingas užduotis pabandyti išspręsti patiems, o ne ieškoti sprendimo internete. Šie prasti įpročiai kenkia žmogaus smegenims, tačiau sąrašą būtų galima ilgai plėsti. Norėdami pasirūpinti savo smegenimis, žmonės turėtų sveikai maitintis, ilsėtis, miklinti protą (pavyzdžiui, spręsti loginius galvosūkius) ir vengti streso.