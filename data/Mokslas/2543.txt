Bendrovė savo tinklaraštyje pranešė, kad tinklalapių savininkams suteiks įrankį „Ad Experience Reports“, kuris padės suprasti, kokia reklama yra nepriimtina ir kaip spręsti standartų neatitinkančios reklamos problemą. Reklamos kokybės standartus nustatys „Koalicija už geresnę reklamą“, kuriai priklauso stambios bendrovės, kaip „Google“, „Facebook“, „News Corp.“, „Interactive Advertising Bureau“ (IAB) ir „Procter & Gamble“. Nepriimtina reklama bus laikomi iššokantys langai, automatiškai įsijungiantys vaizdo įrašai ar reklaminiai pranešimai su atgaliniu laikmačiu, skelbia BBC. „Google“ mano, kad tokia funkcija leis sumažinti skaičių vartotojų, kurie dėl įkyrios reklamos įsidiegia specialią programinę įrangą, blokuojančią visą reklamą. „Google Chrome“ šiuo metu yra populiariausia naršyklė pasaulyje. „StatCounter“ duomenys rodo, kad gegužę ja naudojosi 54,14 proc. internautų. Verta paminėti, kad pastaraisiais metais vis labiau populiarėja įvairios reklamos blokavimo priemonės. IAB duomenimis, jas naudoja maždaug 26 proc. amerikiečių.