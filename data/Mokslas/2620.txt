Penktadienį Kinijos mokslų akademijos suburta akademikų komanda pradėjo precdento šalyje neturintį dinozaurų fosilijų kasinėjimo projektą. Kaip skelbia vietos žiniasklaida, tai pirmasis toks kartas, kai tiek daug svarbių dinozaurų liekanų aptikta šiuolaikinėje urbanistinėje aplinkoje. Archeologiniai kasinėjimai vyksta Kinijos Dzilino provincijos Jandzi mieste. Anot mokslininkų, fosilijų radimvietės plotas gali sudaryti net 10 kvadratinių kilometrų teritoriją. Be to, tai pirmasis kartas, kai šiame mieste aptikta dinozaurų liekanų. Kinijos mokslų akademijos ekspertai sako, jog kasinėjimų vietoje aptikti skirtingų atspalvių grunto sluoksniai daug pasako apie minėtosios teritorijos klimatines sąlygas ir leidžia daryti išvadą, jog jie galėjo susiformuoti prieš maždaug 100 mln. metų.