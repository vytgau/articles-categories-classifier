Jo žodžiais, Rusijos centrinis bankas sulaukia pakankamai daug signalų iš finansų rinkos, kurie atspindi išaugusį tiek profesionalių jos dalyvių, tiek ir jų klientų susidomėjimą šiais finansų instrumentais. „Akivaizdu, jog finansų piramidės augimo laikotarpiu dėmesį jai kaitina didelis pajamingumas. Mes stebime vienos jų – bitkoino – kainos pastaraisiais metais dinamiką“, – pabrėžė S.Švecovas. „Kriptovaliuta ir jos vediniai – tai instrumentai, neleidžiantys rinkos reguliuotojui užtikrinti investuotojų saugumo. Mes manome, kad mūsų piliečiams, verslui tokių finansų instrumentų naudojimas kelia nepateisinamą riziką. Akivaizdu, kad bitkoinas iš mokėjimo priemonės transformuojasi į aktyvą, į kurį investuojama tik tam, kad per trumpą laiką būtų galima solidžiai uždirbti“, – pridūrė jis. Prekyba kriptovaliutomis Rusijoje oficialiai uždrausta, tokia veikla užtraukia administracinę ar baudžiamąją atsakomybę. Finansų ministerija kiek daugiau nei prieš mėnesį pasiūlė leisti kriptovaliutomis prekiauti tik profesionaliems investuotojams, ir tik per Maskvos biržą. Fiziniai asmenys jų negalėtų nei pirkti, nei jų parduoti.