Tris kursus baigęs jaunuolis rugpjūčio pabaigoje pradeda keturių mėnesių stažuotę JAV Nacionalinės aeronautikos ir kosmoso administracijos (NASA) Ameso mokslinių tyrimų centre. „Pamatyti, kaip dirba tokios organizacijos, turbūt yra ne vieno noras. Džiaugiuosi, kad turėsiu tokią galimybę. Jos siekiau ne tik dėl to, kad gyvenimo aprašyme atsirastų eilutė apie stažuotę NASA. Man svarbesnė patirtis, kurią čia įgysiu“, – sako L. Paukštė. Jis prisidės prie biologinius darinius imituojančio optinio sensoriaus, fiziologiškai panašaus į musės akį, kūrimo, testavimo ir tobulinimo. Dėl panašumo šis sensorius ir vadinamas „Musės akimi“. Jis skirtas lėktuvų sparnų nuokrypiui matuoti realiuoju laiku. VU studentą iš pat pradžių sudomino šis projektas, nes atitiko studijų sritį ir interesus. Telekomunikacijų fiziką ir elektroniką studijuojantis L. Paukštė praktiką atliko VU Lazerinių tyrimų centre, kur išbandė 3D spausdintuvą. Ši patirtis studentui pravers ir Ameso mokslinių tyrimų centre. Pernai NASA Ameso mokslinių tyrimų centre, esančiame Palo Alto, Kalifornijos valstijoje, stažavosi du VU studentai iš Fizikos ir Gamtos mokslų fakultetų. Mokslo, inovacijų ir technologijų agentūrai 2014 m. pasirašius bendradarbiavimo sutartį su NASA, Lietuvos studentams atsivėrė galimybės padirbėti NASA tyrimų centre, naudotis NASA infrastruktūra ir resursais, įgyti patirties bendradarbiaujant su NASA mokslininkais ir inžinieriais.