„Zume“ priklauso didėjančiam maisto technologijų firmų, kurios nori supurtyti restoranų verslą programine įranga ir robotais, būriui. „Mes eliminuosime nuobodžius, pasikartojančius, pavojingus darbus ir sudarysime sąlygas žmonėms daryti didesnę vertę kuriančius dalykus“, – sakė vienas „Zume“ steigėjų Alexas Gardenas, buvęs „Microsoft“ vadybininkas ir žaidimų gamintojos „Zynga Studios“ prezidentas. Firmos virtuvėje Mauntin Vju picos papločių tešla keliauja konvejerio juosta, kur mašinos užpila padažo, jį paskirsto ir atsargiai pašauna picas į įkaitusią orkaitę. Firma greit naudos robotus ir tešlai paruošti, sūriui užbarstyti, kitiems priedams išdėlioti, picoms iš krosnies išimti, joms supjaustyti ir supakuoti. „Automatizuojame šias pasikartojančias užduotis, kad galėtume daugiau pinigų skirti aukštesnės kokybės ingredientams, – sakė Julia Collins, „Zume“ generalinė direktorė ir viena steigėjų. – Čia, „Zume“, visuomet bus modelis, kai robotai ir žmonės dirba drauge, kad paruoštų skanų maistą.“ Silicio slėnyje ir už jo ribų pradedančiosios technologijų įmonės kuria restoranų verslui robotus darbo kaštams sąnaudoms, gamybai spartinti ir saugumui didinti. San Franciske įsikūrusi „Momentum Machines“ kuria mašinas mėsainiams gaminti, o „BistroBot“, kita San Fransisko pradedančioji įmonė, sukūrė mašiną, kuri gamina sumuštinius tiesiog klientų akivaizdoje. „Bandome automatizuoti kai kuriuos punktus... Taip greičiau, pigiau, nuosekliau ir tai tikrai smagi patirtis“, – sakė vienas steigėjų Jay Reppertas. Robotai gali gaminti paprastesnius patiekalus, tokius kaip picos, mėsainiai ir sumuštiniai, bet kol kas jie tikrai nepakeis restoranų virėjų, nes jiems vis dar sunku atlikti nestandartines užduotis, kurioms reikia motorinių įgūdžių, sprendimų priėmimo ir išlavinto skonio, sakė Kenas Goldbergas, vadovaujantis Berklyje įsikūrusio Kalifornijos universiteto Automatikos laboratorijai.  „Yra labai daug darbų, ... kurie yra labai sudėtingi, ir praeis labai daug laiko, kol juos atlikti galės robotai, – sakė jis. – Noriu patikinti restoranų darbuotojus, kad jų įgūdžiai vis tiek bus vertingi.“ „Zume“ įkūrėjai sako, kad kompanija neplanuoja naikinti maždaug 50 savo etatų, ir nurodo, kad robotams perimant daugiau virtuvės darbų žmonės bus perkelti į naujas darbo vietas kompanijai atidarant naujus padalinius. „Yra daug daugiau darbo nei žmonių“, – sakė A. Gardenas. „Zume“ taip pat nori pertvarkyti picų pristatymo klientams procesą. Šį rudenį kompanija planuoja pradėti naudoti sunkvežimius su 56 orkaitėmis, kuriose picos gali būti kepamos pakeliui pas klientus. Tokiu būdu bus galima įvykdyti dešimtis užsakymų negrįžtant į virtuvę. Kompanija bando trumpinti pristatymo laiką pasitelkdama programinę įrangą, prognozuojančią, kada ir kokių picų klientai užsakys. Charity Suzuki nuolat naudojasi „Zume“ mobiliąja programėle picai užsisakyti. Virėjai robotai jai problemų nekelia. „(Jų picos) skanios. Jos visad atkeliauja karštos ir šviežios, – sakė ji. – Negaliu atskirti, kurią padarė robotas, o kurią – žmogus.“