2016 metų raštą, kurį paskelbė naujienų svetainė „Buzzfeed“, parengė „Facebook“ ilgai dirbantis ir vadovaujančias pareigas užimantis Andrew Bozworthas, kuris, kaip manoma, priklauso įmonės vadovo Marko Zuckerbergo vidaus ratui. „Bjauri tiesa yra ta, kad mes taip tvirtai tikime žmonių tarpusavio sujungimu, jog „faktiškai“ yra geros bet kokios priemonės, kurios mums padeda sujungti daugiau žmonių ir juos sujungti dažniau“, – nurodoma dokumente. Rašte pažymima, kad žmonių sujungimas gali turėti gerų pasekmių, pavyzdžiui, gali padėti susirasti mylimą žmogų arba užkirsti kelią savižudybei. Tačiau gali būti ir neigiamų pasekmių, aiškina A. Bozworthas dokumente. „Jeigu kas nors taps patyčių taikiniu, tai jam galbūt gali kainuoti gyvybę, – rašoma dokumente. – Galbūt kas nors žus per teroristų išpuolį, kuris bus koordinuotas mūsų tinkle.“ A. Bozworthas garsėja kaip aktyvus „Facebook“ gynėjas, drąsiai reiškiantis savo nuomonę. „Nesutinku su šio rašto turiniu šiandien ir nesutikau su juo net tada, kai jį rašiau“, – pareiškė jis naujienų agentūrai AFP. „Šiuo raštu, kaip ir daugeliu kitų mano raštų, kurie skirti vidaus naudojimui, buvo siekta iškelti į paviršių klausimus, kuriuos, mano nuomone, buvo verta išsamiau aptarti su daugiau įmonės darbuotojų“, – pažymėjo jis. Atsakymuose į AFP pateiktus klausimus M. Zuckerbergas A. Bozworthą pavadino talentingu vadovu, kuris išsako provokuojančių minčių, įskaitant ir nutekėjusį dokumentą. „Šiame dokumente išdėstytoms mintims griežtai nepritarė dauguma „Facebook“ žmonių, įskaitant mane“, – pareiškė M. Zuckerbergas. „Niekada nemanėme, jog tikslui pasiekti tinka bet kokios priemonės. Pripažįstame, kad vien sujungti žmones nepakanka. Mums taip pat reikia stengtis suartinti žmones“, – pažymėjo jis. Net jei A. Bozwortho parengtas raštas buvo skirtas vien paskatinti kolegas svarstyti sudėtingus klausimus, jis duoda suprasti, jog „Facebook“ vadovai suvokė, kokia rizika yra susijusi su bendravimu socialiniame tinkle. Nutekėjęs dokumentas viešumoje pasirodė tuo metu, kai „Facebook“ toliau krečia skandalas dėl asmens duomenų saugumo pažeidimo. Skandalas kilo kovo mėnesio viduryje. Socialinis tinklas tuomet blokavo „Cambridge Analytica“ ir Kembridžo universiteto psichologijos profesoriaus Aleksandro Kogano puslapius socialiniame tinkle. A. Koganas per savo programėlę „This is your digital life“, kurią jis sukūrė socialinio tinklo platformoje ir kuri turėjo sudaryti naudotojo psichologinį portretą, perdavė duomenis apie „Facebook“ naudotojus trečiosioms šalims, įskaitant „Cambridge Analytica“. Pranešama, kad tai palietė daugiau kaip 50 mln. socialinio tinklo naudotojų. Manoma, kad šie duomenys galėjo būti panaudoti per JAV prezidento rinkimų kampaniją 2016 metais ir rengiantis referendumui dėl Didžiosios Britanijos pasitraukimo iš Europos Sąjungos (ES).