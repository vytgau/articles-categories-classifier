Trečiadienį Tokijuje prasidėjo pirmoji dirbtinio intelekto paroda „Expo“. Jos lankytojai gali iš arčiau susipažinti su daugybe naujos kartos technologijų – pradedant someljė funkcijas perėmusiu robotu ir baigiant specialiu emocijų skaitytuvu. Logistinių sprendimų bendrovė iš Japonijos VINX kartu su dirbtinio intelekto startuoliu „Sensy“ sukūrė someljė funkcijas atliekantį robotą, kuris klientui, atsižvelgdamas į jo skonį, gali pasiūlyti geriausiai tinkantį vyną. Tiesa, šis robotas neskaito minčių – prieš tai po trumpos degustacijos teks atsakyti į specialiai parengtą klausimyną. Sistema, kurioje naudojamas „Softbank's Pepper“ humanoidas, jau naudojama vienoje Tokijo universalinėje parduotuvėje. Jos kūrėjai teigia, kad nuo tada, kai žmonėms ėmė patarinėti šis robotizuotas someljė, pardavimai šoktelėjo 48 proc. Projekto vystytojų teigimu, šis robotas žymiai tiksliau atspėja žmonių norus nei tikras žmogiškas vyno ekspertas. Parodoje pristatomas ir dar vienas įdomus gaminys – saugumo sistema „Sense Guard“, kuri atpažįsta žmogaus veidą, naudojamasi dirbtiniu intelektu. Rinkodaros sprendimų vystytojas iš Niujorko „McCann“ Tokijuje eksponuoja „Creative Flower“ – ši technologija analizuoja smegenų impulsus ir gali gana tiksliai nustatyti, ar žmogus kūrybingas. Dalis parodoje pristatomų technologijų dar vystymo procese. Pavyzdžiui, japonų programinės įrangos gamintojo „Automagi“ pristatomas maisto detektorius „Robot Concierge Cart“, gebantis identifikuoti apie 200 skirtingų maisto produktų ir pateikiantis jų maistinę vertę. Bendrovė viliasi, kad vieną dieną ši sistema virs robotu, gebančiu savarankiškai apsipirkti maisto prekių parduotuvėje.