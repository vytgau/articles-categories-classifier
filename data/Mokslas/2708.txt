„Šiandieninis sprendimas siunčia aiškų signalą kompanijoms, kad jos privalo laikytis visų ES įmonių susijungimų taisyklių aspektų, įskaitant ir reikalavimą pateikti teisingą informaciją. Komisija turi priimti sprendimus dėl įmonių susijungimų poveikio konkurencijai žinodama visus tikslius faktus“, – išplatintame pranešime cituojama ES konkurencijos komisarė Margrethe Vestager. EK 2014 metų pabaigoje leido „Facebook“ už 19 mlrd. JAV dolerių perimti „WhatsApp“, nustačiusi, kad nėra pagrindo manyti, kad šis sandoris pakenks konkurencijai socialinių tinklų sektoriuje. Komisijos pranešime pažymima, kad kai „Facebook“ 2014 metais informavo Komisiją apie planuojamą „WhatsApp“ perėmimą, ji teigė, kad negalės techniškai susieti „Facebook“ ir „WhatsApp“ vartotojų paskyrų. „Tačiau 2016 metų rugpjūtį „WhatsApp“ atnaujino savo paslaugų teikimo ir privatumo politikos nuostatas ir pranešė apie galimybę susieti „WhatsApp“ vartotojų telefonų numerius su „Facebook“ vartotojų tapatybėmis“, – teigiama Komisijos pranešime. Dėl to pradėjusi tyrimą EK nustatė, kad „priešingai nei teigė „Facebook“, kai 2014 metais buvo vertinamas planuojamas susiliejimas, jau 2014 metais egzistavo techninė galimybė automatiškai susieti „WhatsApp“ ir „Facebook“ vartotojų tapatybes, ir „Facebook“ darbuotojai apie tai žinojo“. Tačiau Komisija pabrėžė, kad skirta bauda neturės jokios įtakos jos 2014 metų spalį priimtam sprendimui pritarti minėtam sandoriui.