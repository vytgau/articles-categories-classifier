45 proc. apklaustųjų atostogaujant turėti interneto ryšį yra labai svarbu, 37 proc. – gana svarbu. Ir tik vienas respondentas atsakė, kad jam interneto ryšys atostogų metu nėra svarbus. Dažniausiai internetas atostogų metu vartojamas naudotis elektroniniu paštu (74 proc. respondentų), socialiniais tinklais (59 proc.), taip pat įvairiomis paslaugomis, tokiomis kaip internetinė bankininkystė ir kitomis (50 proc.), bei skaityti naujienas (48 proc.). Be to, dalis respondentų atostogų metu internetą naudoja ir žiūrėti filmus bei kitą vaizdo turinį, klausyti muzikos ar žaisti žaidimus. Lietuvos gyventojai mėgsta vasarą laiką leisti sode, sodyboje ar kaime. Be interneto neišsiverčiama ir ten. Net 94 proc. respondentų savo „vasaros rezidencijoje“ turi galimybę naudotis internetu: 80 proc. iš jų – mobiliuoju internetu telefone ar per modemą. Pagrindiniai reikalavimai, kuriuos vartotojai kelia mobiliajam internetui, yra jo kaina (76 proc. respondentų) bei sparta (59 proc.). Vartotojų apklausą liepos 24-27 d. atliko rinkos tyrimų kompanija „Synopticom“. Apklausos metu įvairiuose Lietuvos miestuose ir miesteliuose buvo apklausta 314 interneto naudotojų, kurių amžius nuo 18 iki 60 m.