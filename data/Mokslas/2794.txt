Ieškinį padavė Austrijos žaliųjų partija po to, kai partijos lyderė nukentėjo nuo neapykantą kurstančių žinučių socialiniame tinkle. Vienos apeliacinis teismas nusprendė, kad „Facebook“ privalo pašalinti įžeidžiamo turinio žinutes, skirtas Evos Glawischnig adresu, nurodęs, kad tik blokuoti panašaus turinio informaciją Austrijos teritorijoje, nepašalinus jos už šalies ribų, nepakanka. Teisėjo nuomone, socialiniam tinklui bus nesudėtinga automatizuoti šį procesą. Socialinio tinklo atstovai kol kas nekomentavo teismo sprendimo. „Facebook“ stengiasi padaryti viską, kad jam nubūtų suteiktas „leidėjo“ statusas, nes su juo priskiriamos ir papildomos atsakomybės bei įpareigojimai, rašo BBC. Žaliųjų partijos deputatas Dieteris Broszas pareiškė, kad „Facebook“ daugiau nebegali tvirtinti,= kad socialinis tinklas yra vien platforma, jis turi prisiimti atsakomybę už kovą su agresija. Interneto milžinės, įskaitant „Facebook“, „Twitter“ ir „Google“, pastaruoju metu sulaukė aršios kritikos daugelyje šalių dėl nesugebėjimo veiksmingai šalinti agresyvius komentarus iš savo platformų. Balandžio pradžioje Vokietijos vyriausybė pritarė pasiūlymui taikyti iki 53 mln. eurų baudas socialiniams tinklams, kurie nepašalins neapykantą kurstančių žinučių ar melagingų pranešimų sulaukus vartotojų skundų. Bendrovės privalės per 24 valandas pašalinti bet kokias žinutes ar komentarus, kurių turinys pažeidžia Vokietijos įstatymus. Kitoks įžeidžiamo pobūdžio turinys turės būti pašalinamas per septynias dienas nuo tada, kai apie jį pranešama. Bendrovės taip pat pranešė apie kai kurias kovos su šia problema priemones. „Facebook“ pažadėjo pasamdyti 3 tūkst. papildomų darbuotojų, taip siekdamas sustiprinti kovą su agresyviomis publikacijomis ir smurto scenų transliacijomis. „Google“ pareiškė pakeisiąs paieškos sistemos darbą, kad ji galėtų užkirsti kelią melagingų naujienų ir agresyvių pasisakymų skleidimui.