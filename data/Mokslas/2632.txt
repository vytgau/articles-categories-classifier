„Per 11 LOGIN gyvavimo metų „Lietuvos interneto apdovanojimai“ tapo didžiausiu pačios technologijų bendruomenės kuriamu projektu, tad natūralu, kad toks kolegų ir rinkos profesionalų įvertinimas nominantams yra puiki paskata tęsti pradėtus darbus ir toliau ieškoti netradicinių inovatyvių sprendimų. Smagu matyti, kiek per šiuos visus metus, kol rengiame apdovanojimus, užaugo naujų puikių projektų, kaip apdovanojimuose susipažinę žmonės sukūrė daug nuostabių dalykų ir išplaukė į tarptautinius vandenis – reiškia, mūsų misija – įkvėpti ir skatinti – pavyko. Peržvelgdami tą dešimtmetį, kol gyvuoja LOGIN, supratome, kad yra tokių, kurie tyliai, be jokių apdovanojimų, vykdo įdomius projektus, ieško netradicinių sprendimų ir taiko naujas technologijas, rodydami kryptį naujokams, tad nusprendėme pirmą kartą „Lietuvos interneto apdovanojimuose“ įtraukti nominaciją už gyvenimo pasiekimus. Verslininkas Vladas Lašas – tiesiog puikus viso šio sumanymo ir apdovanojimo reikšmės įrodymas“, – sako LOGIN 2017 vadovė Ieva Dirvonskaitė. Lietuvos interneto apdovanojimų laimėtojai: Bene svarbiausioje Lietuvos interneto apdovanojimų nominacijoje – Metų interneto žmogus, išrinktas televizijos laidų vedėjas, rašytojas ir televizijos „Laisvės TV“ įkūrėjas Andrius Tapinas. Jo „Facebook“ paskyrą seka ir publikuojamus įrašus skaito daugiau nei 130 tūkst. vartotojų. Metų starto titulą gavo „Oberlo“. Šią platformą, sujungiančią elektroninių parduotuvių savininkus su produktų gamintojais, jau išbandė daugiau nei 100 tūkst. verslų, kurie per paskutinius metus pardavė daugiau nei 80 milijonų produktų ir viršijo 178 mln. JAV dolerių pardavimus. Metų žaidimu tapo „LFF Legendos“ – virtualus futbolas, kuriame galima surinkti savo Lietuvos svajonių futbolo rinktinę iš praeities ir dabarties žaidėjų, išsirinkti stadioną, nustatyti strategijas ir sudaryti sutartį su rėmėju, kuris skirs didžiausią paramą. Kūrėjas – Lietuvos futbolo federacija. Metų inovacija pripažintas Valstybės pažinimo centras. Jo kūrimo procese dalyvavo daugiau nei 100 įvairių sričių profesionalų, specialistų, menininkų ir kūrėjų. Per metus centrą aplankė daugiau nei 55 tūkst. lankytojų. Jis – inovatyvus ne tik savo vizija, bet ir ekspozicijose naudojamomis informacijos pateikimo priemonėmis bei būdais. Jame ekspozicijos temoms perteikti naudojam objektai, tekstai, vaizdinė ir audiovizualinė medžiaga, virtuali realybė, garsinis gidas. Kūrėjas – „PROCESSOFFICE“. Internetinio filmo / serialo / laidos kategorijoje triumfavo laida „Laikykitės ten su Andriumi Tapinu“. Tai – naują puslapį Lietuvos televizijų rinkoje atvertusio projekto „Laisvės TV“ flagmanas, surenkantis dešimtis ar net šimtus tūkstančių peržiūrų kiekvieną savaitę. Šis intelektualios satyros šou užpildė ilgai Lietuvoje tuščią buvusią „Late Night Show“ laidų nišą, o taip pat įrodė, kad internetinės laidos gali tiek kokybe, tiek pritraukiama auditorija nenusileisti ar net gerokai lenkti tradicinių televizijų programas. Metų vaizdo įrašu tapo „Minecraft Tesla Gigafactory in Lithuania“. Susivienijusi Lietuvos kompiuterinio žaidimo „Minecraft“ gerbėjų bendruomenė virtualiame pasaulyje („Minecraft“ žaidime) atkūrė Kruonio LEZ aplinką ir joje pastatė Nevadoje (JAV) esančio „Tesla Gigafactory“ repliką. Šio projekto organizatorių idėja – parodyti pasauliui, kad Lietuvos žaidimų entuziastai yra neabejingi, gali susitelkti dėl bendro tikslo ir savo hobiu atkreipti dėmesį į mūsų valstybę. Geriausia mobiliąja programėle pripažinta „TRAFI“. Ši programėlė yra Vilniuje gimusi ir iš čia sėkmingai į didžiausius pasaulio augančius miestus (Stambulas, San Paulas, Džakarta, Maskva, Mumbajus ir kiti) išsiplėtusi kelionių mieste planavimo programėlė. Pradėjusi nuo transporto grafikų ir maršrutų atvaizdavimo, ji dabar ne tik gyvai rodo viso viešojo transporto judėjimą žemėlapyje, padeda surasti pigiausią arba greičiausią maršrutą, bet padeda integruoti ir kitas keliavimo mieste alternatyvas, tokias kaip UBER. Interaktyvios reklamos / kampanijos kategorijoje triumfavo – „Gali plaukti“. Didžiausias Lietuvoje prekybos tinklas „Maxima“, įkvėptas tikros 12 metų berniuko Edvino istorijos, pradėjo bendradarbiavimą su garsiausia Lietuvos plaukike ir olimpine čempione Rūta Meilutyte, ir sukūrė svetainę, kurios lankytojai gali asmeniškai patirti skendimo jausmą, ir, įsitikinę šios problemos aktualumu, prisidėti prie teigiamų pokyčių bei aukoti lėšų vaikų plaukimo pamokoms. Reklamos kūrėjas – „Not Perfect I Y&R Vilnius“. Metų agentūra, susumavus visus balsus už pristatytus projektus, išrinkta kūrybinė agentūra MILK. Metų prekės ženklas – DNB bankas. Savo prekės ženklo sklaidą DNB sėkmingai vykdo kurdama ir įgyvendinama įvairius projektus. Kai kurie jų buvo nominuoti skirtingoms Lietuvos interneto apdovanojimų kategorijoms: „360 virtualus turas po DNB būstinę „Quadrum“, „DNB trumpiausias naujienlaiškis“, „DNB paskola be dėžutės“, „DNB Facebook komunikacija“ projektai. Socialinių medijų reklama / kampanija pripažinta „DNB paskola be dėžutės“. Trumpiausia marketingo realiu laiku DNB kampanija truko vos kelias dienas ir buvo visiškai nemokama. Ją įkvėpė viena nesėkmingiausių paskolų Lietuvos politikos istorijoje. Humoro jausmas – geriausias sklaidos šaltinis, todėl greitą DNB reakciją pasigavo visi – pradedant žymiais žmonėmis ir baigiant tituliniais pagrindinių žiniasklaidos kanalų puslapiais. Kampanijos metu iš savo paskyros DNB pasiekė 121K žmonių, Geriausia prekės ženklo paskyra / kampanija socialinėje erdvėje pripažinta #ateikitpasitarsim. Tai Valstybės mokesčių inspekcijos projektas – „Facebook“ paskyra, kuris administruojamas realiai egzistuojančių žmonių (ne inspektorių). Todėl skirtingai nei automatiškai vykstantys VMI atrankos kontrolės veiksmai, „Facebook“ įrašai yra ir šališki, ir kategoriški, ir šmaikštūs. Geriausio BLOG‘o / asmeninio tinklalapio nominaciją pelnė asmeninis maisto fotografijos projektas „52 kartai“. Tai Roberto Daskevičiaus sukurtas projektas, kuris tęsiasi visus metus ir apima 52 vakarienių su draugais receptus, 52 virtuvės šefus ir 52 maisto fotosesijas. Geriausios e-paslaugos ar produkto tinklalapio kategorijoje pripažinta „Robotikos akademijos“ patogios išradėjo narystės svetainė. Ši sistema leidžia pasirinkti tinkamą amžiaus grupę, miestą, adresą, kuriame būtų patogu lankyti būrelį bei matyti, kiek laisvų vietų yra likę pasirinktu laiku. Tai padėjo visų miestų koordinatoriams operatyviau reaguoti, padėti tėvams greičiau ir geriau susiorientuoti padidėjusioje vietų pasiūloje. Geriausiu el. prekybos tinklalapiu šiais metais pripažinta Makalius.lt. Lyderiaujantis pigių kelionių internetu pardavėjas bei sparčiai augantis kelionių organizatorius organiškai integruoja turinio rinkodarą bei investuoja į internetinės kelionių pardavimo sistemos kūrimą, redaktorių komandos didinimą, kompetencijų kėlimą, turinio kokybės kėlimą, siekiant padėti vartotojui daug lengviau išsirinkti ir priimti sprendimą renkantis kelionę. Geriausiu dizaino sprendimu el. erdvėje išrinktas projektas „Ąžuolyno namai“. Tai – inovatyvi reprezentatyvi nekilnojamojo turto projekto internetinė svetainė. Kūrėjai – „EVO MEDIA“. Geriausia Metų interneto svetaine pripažinta „Kosmetikos DNR“. 2012 metais „Kosmetikos DNR“ gimė kaip kuklus asmeninis tikslas pažinti kosmetikos priemonių sudėtis, o šiandien tai didžiausias tinklaraštis apie kosmetiką Lietuvoje. Interneto svetainė vaikams LRT.lt/vaikams buvo įvertinta kaip geriausias švietimo ar edukacinis tinklalapis/ projektas. Tai – saugaus interneto erdvė, kurioje vaikai gali pažinti pasaulį ir pramogauti. Puslapis pritaikytas trims amžiaus grupėms: ikimokyklinukams, pradinių ir vyresnių klasių mokiniams. Socialinės atsakomybės tinklapio ar projekto kategorijoje apdovanojimas atiteko projektui „Knyga be pavadinimo“. Tai knyga, kurioje pateiktos pusantrų metų rinktos ir kruopščiai užrašytos nusižudžiusių artimųjų istorijos. Metų kultūrinio, ne pelno siekiančio tinklalapio kategorijoje laurus nuskynė „It's Kaunastic“. Jo „Facebook“ profilyje kasdien publikuojamos kultūros, dizaino, sporto, kulinarijos, muzikos ir kt. temų naujienos bei miesto istorijos, įdomybės, nuorodos į projekto autorių sukurtus ar internete rastus straipsnius apie Kauną. Visa tai – anglų kalba, nes projektas skirtas mieste gyvenantiems užsieniečiams ir turistams. Žiniasklaidos portalo, projekto ar tinklalapio titulą pelnė „Laisvės TV“. Tai – pelno nesiekiantis, idėjinis ir pilietinis projektas bei internetinė televizija, kurioje televizijos profesionalai kuria TV standartus atitinkančias laidas. „vitalityDNA“ – DNR tyrimais paremta sveikatingumo programa šįmet pripažinta Metų eksportu. Jos kūrėjų užduotis buvo supaprastinti genetinių tyrimų temos atskleidimą: sukurtos personalizuotos kortelės, kuriose konkrečiai parašyta, ką turi daryti ir ko nedaryti kiekvienu gyvenimo aspektu. Tai – genetinis testas, kuris pasako informaciją apie praeitį, kurios tu pakeisti negali. Tačiau tuo pat metu jis tau pasako informaciją apie ateitį – ką daryti ir ko nedaryti. Metų tech renginio titulą pelnė „Gigathon: Let's bring Gigafactory to Lithuania!“. Tai renginys, skirtas suburti entuziastus darbui dėl vieno tikslo – sukurti pačią sėkmingiausią komunikacijos strategiją, skirtą nukreipti „Tesla Motors“ dėmesį į Lietuvą, kaip geriausią vietą ličio akumuliatorių gamyklos „Tesla Motors Gigafactory“ statyboms“. Gyvenimo pasiekimas technologijų srityje titulą pelnė verslininkas, visuomenės veikėjas ir „Skubios siuntos“ įkūrėjas ir generalinis direktorius Vladas Lašas. Apie apdovanojimus Lietuvos interneto apdovanojimuose darbus buvo galima nominuoti 27 kategorijose ir subkategorijose. Pretendentai į geriausiųjų vardą buvo vertinami pagal pateiktos idėjos naujumą, netikėtumą ir originalumą, jos efektyvų pritaikymą ir funkcionalumą, progreso skatinimą, pasiektus tikslus ir rezultatus bei vizualinį pateikimą. Darbų nominavimą sudarė du etapai: pirmojo turo metu, iki gegužės 12 d. savo balsus už nominuotus darbus atidavė interneto vartotojai. Pasibaigus šiam etapui, nuo gegužės 13 d. darbus vertino speciali LOGIN Apdovanojimų komisija, kurią sudarė praėjusių metų LOGIN apdovanojimų laimėtojai. „Lietuvos interneto apdovanojimų“ nugalėtojai buvo renkami anonimiškai ir nešališkai, t. y. komisijos nariai už savo nominuotus projektus, jeigu tokių buvo, balsuoti negalėjo. Šiais metais taip pat buvo išdalinti ir specialūs „People‘s Choice“ apdovanojimai kiekvienam asmeniui ar projektui, pirmojo etapo metu savo kategorijoje surinkusiam daugiausiai internautų balsų. Didžiausias technologijų ir inovacijų festivalis Baltijos šalyse LOGIN 2017, kurio pagrindiniai partneriai – telekomunikacijų bendrovė „Telia Lietuva“ bei VšĮ „Versli Lietuva“, gegužės 24–26 dienomis vyksta Lietuvos nacionalinio dramos teatro, Kongresų rūmų, Lietuvos mokslų akademijos, Valstybinio Vilniaus Mažojo teatro, „Naujojo“ (buv. „Vaidilos“) teatro, Vilniaus „Tech Park“ bei kitose erdvėse. 