Šios galimos atakos pasireikšdavo JAV Ambasados Havanoje pastate arba viešbučiuose. Kai kurie žmonės nieko negirdėjo, tačiau pasakoja jautę vibraciją ir spaudimą. Tuo tarpu kiti teigia, kad nemalonius pojūčius lydėjo stiprus garsas. Jis sukėlė vėmimą, galvos svaigimą ir netgi klausos praradimą. Šie simptomai buvo ilgalaikiai, nors kai kurie žmonės nusiskundimų turėjo mažiau nei kiti ir atsistatė greičiau. Kažkodėl dažniausiai buvo kalbama apie paslaptingo garso bangų ginklo panaudojimą. Buvo įsivaizduojama, kad kažkur netoli pastato, tikriausiai automobilyje, yra padėtas įrenginys, kuris tarsi lazerio tikslumu į nustatytą vietą paleidžia garso bangas. Jų dažnis yra sureguliuotas taip, kad kenktų žmonių sveikatai. Taip pat svarstyta, kad tokie įtaisai galėtų būti paslėpti kur nors kambaryje, kuriame yra žmonės, kuriuos norima paveikti. Visgi, mokslinę fantastiką primenantys ginklai įtikino ne visus. Mokslininkai iš Pensilvanijos Universiteto ištyrė 21 nukentėjusįjį. Buvo siekiama išsiaiškinti, ar jų simptomai gali būti sukelti vieno šaltinio – kokio nors viruso ar to mistinio ginklo. Ir iš tiesų, simptomai gąsdina. Šie žmonės negali prisiminti kai kurių žodžių, jiems buvo sunku susikaupti, išlaikyti pusiausvyrą. Ne vienas iš jų kentėjo ir nuo susilpnėjusios klausos, jautrumo šviesai. Visi simptomai buvo panašūs į smegenų sutrenkimą, tačiau jokios traumos šie žmonės patyrę nebuvo. Smegenyse jokių pakitimų surasta nebuvo, tačiau tik 7 iš šių žmonių po metų sugrįžo į darbą – kitiems neleidžia sveikata. Visgi, mokslininkai yra įsitikinę, kad tokių simptomų garso bangos sukelti negali. Visgi, jie į kai kurių žmonių girdėtus garsus ir jų lydimą skausmą žiūri rimtai, tačiau jie spėja, kad tikrąsias problemas sukėlė ne pats garsas. Galbūt aplinkoje buvo koks nors toksiškas medžiagas paleidžiantis aparatas? Tačiau kiti mokslininkai spėja, kad visi šie simptomai, kurių šaknų neįmanoma aptikti atliekant smegenų skenavimus, tėra masinės panikos padarinys. Kuomet pirmieji žmonės patyrė šias galimas atakas, istorija pradėjo sklisti iš lūpų į lūpas. Paslaptingas ginklas kėlė paniką, todėl mokslininkai mano, kad galbūt simptomai yra pritempiami prie situacijos ir neturi bendros priežasties. JAV jau paskelbė, kad nuo šiol tirs savo į Kubą vykstančių diplomatų sveikatą. Prieš misijas surinkti duomenys suteiks palyginimui tinkamos informacijos, jei atakos pasikartotų.