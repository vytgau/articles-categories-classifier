VU pranešime žiniasklaidai rašoma, kad jos projektas, sprendžiantis sergančiųjų paveldima fenilketonurijos liga mitybos problemą, Bostone įvertintas aukso medaliu. Studentų pasiekimais džiaugiasi ir VU rektorius prof. Artūras Žukauskas, asmeniškai pasveikinęs jaunuosius mokslininkus ir palinkėjęs nesustoti ties tuo, kas pasiekta. „Praėjusiame amžiuje vyko informacijos revoliucija ir pagrindinis įrankis buvo kompiuteris, o dabar vyksta medžiagų revoliucija, kurios įrankis – sintetinė biologija. Nuo tų, kas jį valdys, priklausys mūsų ateitis“, – įsitikinusi „Vilnius iGEM“ komanda. Pavasarį ji įsteigė Sintetinės biologijos organizaciją. Pasak genetikos ketvirtakursės Miglės Kalvaitytės, taip siekiama populiarinti sintetinę biologiją, šviesti visuomenę, užmegzti dialogą tarp jos ir mokslininkų. „Dabar daug kalbama apie informacijos saugojimą DNR molekulėje. Tai pagrįsta sintetine biologija, nes tam reikia susintetinti DNR grandinę, kurioje galėtume laikyti mėgstamą muziką, nuotraukas ar kitus duomenis“, – paaiškina M. Kalvaitytė. Artimiausiu metu studentai paskelbs atranką į trečiąją „Vilnius iGEM“ komandą, nes jaučia atsakomybę ir pareigą tęsti tradiciją, didinti konkurso žinomumą, skatinti naujų idėjų gimimą. „Tiek pernai, tiek šiemet komandos branduolį sudarė gamtos mokslų atstovai. Tačiau labai lauktume studentų iš Komunikacijos, Teisės, Matematikos ir informatikos, Filosofijos fakultetų“, – sako Medicinos fakulteto šešto kurso studentas Karolis Šablauskas. Šiųmetės komandos vadovas, biochemijos ketvirtakursis Marius Jatautas priduria, kad svarbiausia – naujų narių motyvacija, žinios ir noras dirbti. Studentai tikina, kad stengsis suburti dar stipresnę komandą, kuriai perduos sukauptą patirtį. „Vilnius iGEM“ nariai vienareikšmiškai tvirtina, kad susidomėjimas konkursu vis labiau auga. Tai pastebėjo ir lankydamiesi įvairiose šalies mokyklose, kur pristatydavo tiek patį „iGEM“, tiek savo studijas bei VU. Jaunieji mokslininkai iš moksleivių ne kartą išgirdo, kad jie nori studijuoti būtent tuos dalykus, kurių žinias galėtų pritaikyti „iGEM“ konkurse. „The COINS“ konferencijoje dalyvavusi VU komanda taip pat sulaukė dėmesio. „Mano kurso draugai, sužinoję, kad esu „Vilnius iGEM“ komandoje, taip pat klausinėjo apie konkursą, domėjosi, ar galės kitąmet dalyvauti“, – sako mikrobiologijos ir biotechnologijos ketvirtakursė Kotryna Čekuolytė. VU studentai įrodė, kad gali varžytis su komandomis iš Londono universiteto koledžo, Oksfordo universiteto, Kalifornijos universiteto Los Andžele ir Sun Yat-sen universiteto Kinijoje. Būtent šių penkių komandų iš maždaug keturių dešimčių darbai medicinos, vienos populiariausių ir konkurencingiausių, srityje pelnė aukso medalį. Molekulinės biologijos trečiakursei Rugilei Burbulytei, kaip ir likusiems studentams, šis konkursas suteikė daug patirties. Komanda jį vadina mokslo ir verslo pradžiamoksliu, kuris atveria duris tiek į vieną, tiek į kitą sritį. Pavyzdžiui, M. Kalvaitytei, K. Šablauskui, K. Čekuolytei artimesnė grynoji mokslinė veikla, o M. Jatautas ir R. Burbulytė savo ateitį sieja su gyvybės mokslų integravimu į verslą ar pramonę.