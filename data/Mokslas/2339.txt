Grupelė archeologų, atliekančių kasinėjimus vergų kapinėse netoliese Rio de Žaneiro, aptiko puikiai išsilaikiusių jaunų iš Afrikos atkeliavusių moterų skeletų liekanų. Kasinėjimai kapinėse, pavadinimu „Pretos Novos“, vykdomi jau septynis mėnesius. Spėjama, kad kai kurie palaikai gali būti ir 200 metų senumo – būtent tuo metu klestėjo prekyba žmonėmis. Kaip pavyko nustatyti detaliai ištyrus skeletų liekanas, mirties momentu vienai moteriai buvo ne daugiau 20 metų. Nors kapinėse aptikta ir daugiau vergų palaikų, šis radinys ypatingas tuo, jog atkastas būtent moteriškos lyties skeletas. Dauguma Afrikos žmonių, kurie kaip vergai atkeliavo į Braziliją, buvo vyrai, kurie vietinių buvo perkami kaip darbo jėga. Archeologai skeleto liekanas pavadino Josefinos Bakhitos garbei. Ši moteris buvo vergė iš Sudano, Italijoje tapusi vienuole ir galiausiai Katalikų bažnyčios paskelbta šventąja. Brazilija – paskutinė Vakarų pasaulio valstybė, kur buvo uždrausta vergovė. Tai buvo padaryta tik 1888 metais. Remiantis ekspertų skaičiavimais, iš Afrikos į Braziliją iš viso atkeliavo per keturis milijonus vergų – tai net 40 proc. visų, atgabentų į Šiaurės ir Pietų Ameriką kartu sudėjus.