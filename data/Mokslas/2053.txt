Liepos 28 dieną, nuo lėktuvnešio denio, naudojant naująją sistemą buvo paleistas „F/A-18F Super Hornet" ir tada sėkmingai nusileido, naudodamas pažangią sulaikymo (angl. Advanced Arresting Gear – AAG) sistemą. EALS naikintuvų įgreitinimo sistema panaši į naudojamą elektromagnetinėse patrankose (angl. railgun). Naikintuvai tradiciškai būdavo paleidžiami, naudojant katapultas, įgreitinant jas ant lėktuvų denio. Šioms mechaninėms katapultoms energiją tiekdavo lėktuvnešio atominio reaktoriaus kuriamas garas. Iš esmės, garai denyje įrengtu grioveliu stumdavo prietaisą, kuris įgreitindavo prie jo pritvirtintą lėktuvą. Tai patikimas metodas ir naudojamas buvo nuo pat II Pasaulinio karo. Deja, sistemai reikia daug priežiūros, o sukuriamą galią reguliuoti sunku. Katapultų galia idealiai tinkama naikintuvams, bet dabar iš laivų paleidžiami ir dronai, tad gebėjimas sumažinti teikiamą galią – būtinas reikalavimas. Naujam paleidimo metodui, Elektromagnetinei orlaivių paleidimo sistemai EALS, energija tiekiama tiesiai iš laivų generatoriaus. Reguliuojamos galios elektromagnetai pakilimo taku naikintuvus įgreitina taip pat, kaip elektromagnetinės patrankos – sviedinius. EALS kelias link sėkmingo paleidimo nebuvo be problemų. Ankstesniame bandyme sistema nesuveikė ir sėkmingai jį atlikti pavyko kai žiniasklaida jau buvo išvykusi, rašo Jessica Miley interestingengineering.com. Prezidentas Donaldas Trumpas irgi kritikavo technologiją, sakydamas: „Skaitmeninė. Jie turi skaitmeninę. Kas yra skaitmeninė? Ir tai labai sudėtinga, reikia būti Albertu Einšteinu, kad tai suprastum. Naudokit garą, skaitmeninė kainuoja šimtais milijonų dolerių daugiau ir iš jos nieko gero“. Kapitonas Rickas McCormackas, „USS Gerald R. Ford" vadas, pasakoja kiek linksmiau. „AAG ir EALS buvo sėkmingai išbandytos prie Lakehursto krantų, Naujajame Džersyje, bet tai pirmasis fiksuotų sparnų laivyno lėktuvų priėmimas į laivą ir pakėlimas į orą“, - sakė jis. Pranešama, kad nauja EALS sistema sukurta paprastesnė, jos naudojimui ir priežiūrai reikia mažesnės įgulos ir techninio personalo ir ji gali suteikti platesnį galios spektrą. Buvo atnaujinta ir Fordo lėktuvų priėmimo technologija. Seną sulaikymo lynų metodą, kuriame lėktuvai „gaudomi“ hidraulika, pakeitė nauja AAG sistema, kai lėktuvų stabdymui naudojami elektros motorai ir energijos rekuperavimo sistemos. Be to, AAG sistema kontroliuojama kompiuteriu, kas dar labiau sumažina bereikalingą krūvį įgulai. Be to, sistema gali būti lengvai pritaikyta tiek sunkiems naikintuvams, tiek mažesniems ir lengvesniems dronams.