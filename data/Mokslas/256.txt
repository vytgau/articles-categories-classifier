Čikagoje įvykusiame renginyje „Apple“ pristatė naują mokymo programą, pavadintą „Kiekvienas gali kurti“ (angl. „Everyone Can Create“), kuri mokytojams leidžia į savo pamokas įtraukti piešimą, muzikos ir filmų kūrimą ar fotografavimą. Įmonė taip pat anonsavo naują programėlę, pavadintą „Schoolwork“ („Mokymasis“), kuri mokytojams padeda kurti užduotis ir stebėti moksleivių pažangą. Be to, „Apple“ pristatė atnaujintą 9,7 colio „iPad“ versiją, kuri mokykloms kainuos nuo 299 JAV dolerių, o vartotojų rinkoje – nuo 329 JAV dolerių. Atnaujintame „iPad“ galima naudoti „Apple“ pieštuką, kuris kainuoja papildomus 99 JAV dolerius ir kurį galima naudoti eskizų piešimui ir pastabų rašymui ranka. „Galimybė kurti skatina didesnį moksleivių įsitraukimą ir džiaugiamės, galėdami padėti mokytojams skatinti tą kūrybingumą klasėje“, – pareiškė už rinkodarą atsakingas vyresnysis „Apple“ viceprezidentas Philipas Schilleris. Kadaise „Apple“ pirmavo mokyklų rinkoje, tačiau pastaraisiais metais gerokai atsiliko nuo „Google“, kuri, konsultacijų įmonės „Futuresource Consulting“ duomenimis, šiuo metu parūpina maždaug 60 proc. JAV mokykloms tiekiamų naujų nešiojamų kompiuterių. Tuo tarpu „Apple“ dalis sudaro tik 12,3 procento.