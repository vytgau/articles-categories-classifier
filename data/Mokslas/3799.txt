Sportiniai bateliai „Nike HyperAdapt 1.0“ Sportinės aprangos ir avalynės kūrėja „Nike“ beveik tris dešimtmečius kūrė „HyperAdapt 1.0“ – prie pėdos formos prisitaikančius sportbačius. Šią kino filmo „Atgal į ateitį“ įkvėptą avalynę drąsiai galima vadinti inžinerijos šedevru. Pėdą apglėbiančiame „Flyknit“ audinyje yra paslėpta savaime prie pėdos formos prisitaikanti sistema. Kai žmogus apsiauna šiuos išmaniuosius batu, jutiklis perduoda signalą sistemai, kuri savo ruožtu priverčia audinį apglėbti pėdą, todėl batas tobulai prisitaiko prie jos. Išmanusis telefonas „Xiaomi Mi Mix“ Tenka pripažinti, kad įspūdingiausią išmanųjį telefoną šiais metais pristatė ne „Apple“ ar „Google“, o kinų bendrovė „Xiaomi“. Jos sukurtas „Mi Mix“ – tikras pramoninio dizaino šedevras. Šio išmaniojo 6,4 colio įstrižainės ekranas iš esmės neturi jokio rėmelio. Todėl asmenukėms daryti skirtą priekinę vaizdo kamerą inžinieriai turėjo „nustumti“ į pačią ekrano apačią, o pirštų atspaudų jutiklį – perkelti ant nugarėlės. Garsas iš išmaniojo telefono sklinda per prietaisą, vibracijas paverčiantį garsu. Kol kas „Mi Mix“ galima įsigyti tik Kinijoje. Kėdė „Autodesk Elbo Chair“ Ši naujovė – neįprastos partnerystės tarp žmogaus ir kompiuterio rezultatas. „Autodesk“ bendrovės dizaineriai šią kėdę kūrė kartu su dirbtiniu intelektu. Kaip pagrindą pradinei idėjai dizaineriai pasirinko vienas garsiausių kėdžių – Hanso Wegnerio Round Chair ir Markeley Millso Lambda Chair. Jų trimačiai modeliai buvo perkelti „Autodesk“ kuriamą programą „Dreamweaver“, kurioje toliau viską modeliavo kompiuteriniai algoritmai. Dizaineriai periodiškai įterpdavo savo korekcijas ir toliau leisdavo kurti dirbtiniam intelektui. Taip atsirado ši patogi ir išskirtinai atrodanti kėdė – pavyzdys, kaip ateityje bus kuriama dauguma mus supančių objektų. Išmanusis telefonas „Apple iPhone 7” Iš pirmo žvilgsnio naujasis „iPhone“ ne ką tesiskiria nuo „iPhone 6” ar „iPhone 6S”. Žinoma, priekabūs estetai sakys, kad naujasis modelis yra juodesnis, kampai švelniau užapvalinti, paviršius itin glotnus... Vis tik „iPhone 7“ išskirtiniu daro tai, ko jame nėra. Tai pirmasis telefonas be ausinių kištuko, o tai reiškia, kad muzikos klausyti teks belaidėmis ausinėmis arba nuolat nešioti su savimi adapterį. Panašu, kad ir kitos įmonės seks „Apple“ pavyzdžiu – ši kompanija ir vėl diktuoja madas. Stalinė lempa „The FADE Task Lamp“ Dizaineriai iš San Franciske įsikūrusios studijos „Box Clever“ norėjo sukurti ne tik moderniai atrodančią, bet ir ypatingai patogią stalinę lempą. Panašu, kad per dvejus metus jiems pavyko pasiekti savo tikslą. Visi šviestuvo „sąnariai“ yra magnetiniai, todėl jį galima lengvai lankstyti, kaip tik patogiau. Be to, šie magnetai niekada neišsiklibina ir šviestuvas nepradeda smukinėti ar kitaip kraipytis. Taip pat šviestuvas leidžia valdyti skleidžiamos šviesos temperatūrą (atspalvį) ir intensyvumą. Termometras „Withings Thermo“ Kūno temperatūros matavimas visada keblus veiksmas – po pažastimi ar burnoje nepatogu jį laikyti. Naujasis „Withings Thermo“ termometras primena didelį markerį ir veikia kitokiu principu. Užtenka jį priglausti prie smilkinio ir vos per dvi sekundes sužinosite savo kūno temperatūrą. 16 infraraudonųjų spindulių jutiklių akimirksniu surenka visus reikalingus duomenis tiksliai temperatūrai nustatyti. Visi šie jutikliai yra termometro gale, kurio nereikia niekur kišti – jis išmatuoja tiesiog priglaudus jį prie odos paviršiaus. Tad net ir visiškose karštinės haliucinacijose paskendęs žmogus per kelias akimirkas galės pasimatuoti temperatūrą. Virtualios realybės akiniai „PlayStation VR“ Trečiasis konkurentas „Oculus Rift“ ir „HTC Vive“ VR akiniams ne tik yra pigesnis, bet ir atrodo kur kas estetiškiau. Vis tik svarbiausia šių akinių savybė – patogumas, mat nors įtaisas sveria daugiau nei 600 gramų, jį kūrę dizaineriai „nuėmė“ pagrindinius atramos taškus nuo nosies, skruostų ir akių. Tad lankantis virtualiuose pasauliuose šios jautrios vietos mažiau spaudžiamos, todėl žaidėjai greičiau įsijaučia ir pamiršta, kad jų nosys pabalnotos masyviu šalmu. Šviestuvas „Dyson's Cu-Beam Duo“ Šiandien daugybę laiko praleidžiame darbe. Deja, daugumos biurų apšvietimas yra visiškai „kreivas“ – šviesa per ryški, krenta įvairiais kampais, nesukuriamas jaukumas. Žymiojo inžinieriaus ir išradėjo Jameso Dysono sūnus Jake’as Dysonas sukūrė geresnį variantą. „Cu-Beam Duo“ – tai šviesos diodų (LED) šviestuvas, paskirstantis šviesą savotiškomis „porcijomis“ į tas sritis, kur pasirenka vartotojas. Pagal tai išmanusis šviestuvas paskirsto ir į viršų sklindančią šviesą – tokiu būdu šviestuvas ne tik apšviečia reikalingą plotą, bet ir sukuria jaukesnę atmosferą. J. Dysonas tikisi, kad už šį įmantrų šviestuvą žmonės mokės nemažus pinigus – panašiai, kaip ir už jo tėvo sukurtus dulkių siurblius, plaukų ar rankų džiovintuvus. Kompiuteris „Microsoft Surface Studio“ Šis įrenginys skirtas toli gražu ne kiekvienam. Beveik tris tūkstančius eurų kainuojantis stacionarus kompiuteris – tikras savo srities šedevras. Galingas 28 colių įstrižainės liečiamasis ekranas specialios vyrių sistemos pagalba per kelias sekundes virsta planšete, kuria patogu dirbti su grafika. Tiesą pasakius, „Surface Studio“ labiau primena interaktyvų braižymo stalą nei kompiuterį – nejaugi „Microsoft“ rimtai planuoja iš šios srities išstumti legendinius „Apple iMac“ kompiuterius? Valdymo pulteliai „Oculus Touch“ Naujieji „Oculus Touch“ valdikliai yra skirti perkelti rankų judesius į virtualiąją realybę (VR), kuriamą „Oculus Rift“ VR akinių. Iš tiesų, patekti į visiškai kitą pasaulį užsidėjus šiuos akinius, yra viena, tačiau visai kas kita – kai tame pasaulyje pamatote ir savo rankas. „Oculus“ inžinieriai sukūrė tokius jautrius valdiklius, kurie gali perkelti ne tik rankų, bet ir kai kurių pirštų judesius. Tai dar vienas didžiulis žingsnis link virtualios realybės revoliucijos, kuri, beje, nėra skirta tik žaidimams, bet ir profesionalams – pavyzdžiui, dizaineriams, architektams ar gydytojams.