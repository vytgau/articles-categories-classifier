Slovėnijoje įsikūrusios „NiceHash“ svetainėje paskelbtame pranešime sakoma, kad kompanija sustabdė veiklą ir tikrina, kiek bitkoinų buvo pavogta. Naujienų agentūra „Reuters“ citavo vienas iš bendrovės vadovų, sakiusį, kad galėjo būti pavogta kriptovaliutos maždaug už 64 mln. JAV dolerių (54 mln. eurų). Pastarąją parą stebėti tinklalapio veiklos sutrikimai sukėlė nerimą ir išprovokavo skundų. Daugelis išsigandusių bitkoinų savininkų reiškė susirūpinimą komentarais „NiceHash“ paskyrose socialiniuose tinkluose. Bitkoinų kursą stebintis tinklalapis „Coindesk“ nurodė, kad šios kriptovaliutos kaina išaugo maždaug iki 14 125 JAV dolerių (11 953 eurų) už vieną bitkoiną. Toks brangimas atrodo stulbinamas – šių metų pradžioje vienas bitkoinas kainavo mažiau kaip tūkstantį dolerių. Bitkoinai – tik viena iš daugelio virtualiųjų valiutų, kurių galima įsigyti arba parduoti už JAV dolerius arba kitas valiutas. 2009 metais atsiradęs bitkoinas, šių metų sausio vidury dar kainavęs 752 JAV dolerius, vėliau ėmė sparčiai brangti, nes šią valiutą pripažino vis daugiau tradicinių investuotojų. Praėjusią savaitę JAV rinkos priežiūros tarnybos davė leidimą sudarinėti bitkoinų ateities sandorius stambiose biržose, įskaitant didžiausią pasaulyje ateities sandorių centrą – Čikagos prekių biržą. Tačiau nemažai ekspertų ir institucijų, įskaitant ir JAV centrinį banką, perspėja, kad bitkoinas gali kelti grėsmę finansiniam stabilumui, nes baiminamasi, jog šis burbulas galiausiai sprogs.