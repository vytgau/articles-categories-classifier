Interneto naudotojai siuntė pranešimus apie internete rastą informaciją, susijusią su rasinės ir tautinės nesantaikos kurstymu, pornografija, vaikų seksualiniu išnaudojimu, smurtu ar patyčiomis prieš asmenis, narkotinių medžiagų platinimu, taip pat apie neleistiną asmeninės informacijos skelbimą. Palyginti su 2016 m., kada buvo gauti 842 pranešimai, pranešimų skaičius išaugo daugiau kaip 4 kartus, rašoma pranešime žiniasklaidai. Toks išaugęs pranešimų skaičius susijęs su gautais pranešimais apie narkotinių medžiagų (dažniausiai kanapių) reklamą ir galimą platinimą. Daugėjo ir pranešimų apie smurtą ar patyčias prieš asmenis. Po atlikto tyrimo tolesnių veiksmų imtasi 717 atvejų: 41 pranešimas persiųstas tolesniam tyrimui Policijos departamentui. Įtariamas neteisėtas turinys Lietuvos tarnybinėse stotyse. 36 pranešimai persiųsti tolesniam tyrimui Žurnalistų etikos inspektoriaus tarnybai. Įtariama neigiamą poveikį nepilnamečiams daranti informacija. 268 pranešimai apie vaikų seksualinio išnaudojimo vaizdus persiųsti kitų šalių karštosioms linijoms, tarptautinės interneto karštųjų linijų asociacijos INHOPE narėms. 372 pranešimai persiųsti įvairių šalių interneto paslaugų teikėjams, svetainių savininkams, socialinių tinklų valdytojams su NTD (angl. Notice and Take Down) žyma apie jų svetainėse ar tinkluose esantį neteisėtą interneto turinį, siekiant, kad jis būtų kuo skubiau pašalintas (iš jų 262 pranešimai Facebook administratoriams apie galimą narkotinių medžiagų (kanapių) platinimą šiame socialiniame tinkle). Dėl kitų pranešimų nesiimta tolesnių veiksmų, kadangi juose buvo pranešta apie turinį, kuris nebuvo žalingas ar neteisėtas pagal Lietuvos teisės aktus, buvo paskelbtas užsienio šalių, kuriose toks turinys nėra laikomas neteisėtu, tarnybinėse stotyse, buvo nepasiekiamas (pvz., apsaugotas slaptažodžiu, skelbiamas privačiose uždarose grupėse ir pan.) ar nerastas (turinys pašalintas arba nuoroda nebeaktyvi). Pavyzdžiui, Facebook tinkle nėra draudžiama dalytis informacija apie vienos iš narkotinių medžiagų (kanapių) auginimą ir naudojimą medicininiais tikslais, griežtai draudžiama tik informacija apie jų platinimą, pirkimą, pardavimą. Taip pat RRT specialistai suteikė 219 konsultacijų socialinių tinklų naudotojams dėl paskelbtos asmeninės ar žalingos informacijos pašalinimo, užgrobtų paskyrų susigrąžinimo, tinkamų saugumo ir privatumo parinkčių nustatymo socialiniuose tinkluose. RRT primena, kad nuo 2017 m. rugsėjo 1 d. įsigaliojo Lietuvos Respublikos švietimo įstatymo pataisos, kurios reglamentuoja pranešimų apie patyčias kibernetinėje erdvėje ir kitą draudžiamą ar ribojamą skleisti viešąją informaciją pateikimo ir nagrinėjimo bei tokios informacijos pašalinimo tvarką. Naujoje tvarkoje numatyta, kad, sužinoję apie viešų patyčių kibernetinėje erdvėje atvejį, smurtaujančio bei smurtą patiriančio nepilnamečio mokinio tėvai (globėjai, rūpintojai) privalo, o kiti asmenys turi teisę apie tai pranešti RRT. Be to, kaip ir iki šiol, visi interneto naudotojai apie neteisėtą (draudžiamą skelbti) ar žalingą (neigiamą poveikį nepilnamečiams darantį) turinį skatinami pranešti interneto karštąja linija, kurios naujasis adresas yra https://pranesk.draugiskasinternetas.lt/. Pranešimus galima teikti ir anonimiškai. Apie interneto karštąją liniją RRT interneto karštosios linijos veikla Lietuvoje vykdoma nuo 2007 m. pagal Europos Komisijos finansuojamą „Saugesnio interneto“ projektą. 2016 m. Europos Komisija pritarė „Saugesnio interneto“ projekto pratęsimui, tad projekto „Saugesnis internetas“ konsorciumo partneriai – Lietuvos Respublikos švietimo ir mokslo ministerijos Švietimo informacinių technologijų centras (ITC), RRT, asociacija „Langas į ateitį“ ir VšĮ „Vaikų linija“, vykdo naują projekto etapą, kurį įgyvendins iki 2018 m. pabaigos. Konsorciumas, kartu su viešojo ir privačiojo sektoriaus partneriais, planuoja toliau įgyvendinti įvairias visuomenės skatinimo atsakingai elgtis internete iniciatyvas ir vykdyti neteisėto bei žalingo turinio elektroninėje erdvėje prevenciją. Pranešti apie pastebėtą neteisėtą ar žalingą turinį internete galima užpildžius specialią pranešimo formą adresu https://pranesk.draugiskasinternetas.lt. Pranešimus galima teikti ir anonimiškai. Šiuo metu 45 pasaulio šalyse veikia 51 interneto karštoji linija, kurias jungia tarptautinė INHOPE asociacija. RRT karštoji linija yra INHOPE narė nuo 2008 m.