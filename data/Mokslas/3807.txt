Specialistų teigimu, šių atakų metu dažniausiai vagiami vartotojų el. paštai ir kiti autentifikaciją patvirtinantys duomenys, kurie padeda prisijungti prie pagrindinių duomenų, esančių „Gmail“, „Google Photos“, „Google Docs“ bei kitų programų ir paslaugų. Pasak „Baltimax“ pardavimų vadovo Deivido Pelenio, šis kenkėjas signalizuoja kitą kibernetinių atakų lygį. „Šiuo metu yra aiškiai juntamas kibernetinių sukčių dėmesio sutelkimas į mobiliuosius įrenginius, kai atakų metu siekiama perimti jautrią vartotojo informaciją. Panašios atakos stebimos jau kurį laiką, tačiau tokio masto įvykiai kelią nerimą – tyrimas rodo, kad „Gooligan“ atveju jau pavogta virš 1 milijono vartotojų „Google“ paskyrų“. Naujausias „Eurostat“ tyrimas apie interneto vartojimą atskleidžia, kad Europos Sąjungoje beveik 8 iš 10-ies vartotojų internetu naudojasi mobiliajame įrenginyje. „Jis tampa neatskiriamas kasdienio gyvenimo atributas, kuriame dažnas tikriname el. paštą, planuojame veiklas, atliekame finansines operacijas – dėl to įsilaužėliams mobilusis įrenginys tampa vis patrauklesniu prieigos šaltiniu prie itin jautrios asmens informacijos“, – sako D. Pelenis. Po išsamios analizės paaiškėjo, kad pirmasis „Gooligan“ kodas pasirodė šių metų rugpjūčio mėn. ir nuo to laiko įsilaužia į daugiau nei 13 000 įrenginių kiekvieną dieną. Tyrimas atskleidžia, kad apie 57 proc. iš šių įrenginių yra Azijoje, o 9 proc. atvejų užfiksuoti Europoje. Pasak tyrėjų, „Android“ įrenginys yra užkrečiamas, kuomet yra atsiunčiama ir įdiegiama „Gooligan“ kodu infekuota programėlė. Taip pat paspaudus ant virusuotos nuorodos, kuri lygiai taip pat gali apkrėsti „Android“ įrenginį. Apkrėtę įrenginį, sukčiai perima jo kontrolę, diegia apgaulingas finansines programėles iš „Google Play“ parduotuvės ir jas įvertina už vartotojus. Pasak „eScan“ antivirusinių programų kūrėjų, technologijų gigantai, tokie kaip „Google“ ar kiti IT rinkos žaidėjai, turi įgyvendinti būtinus žingsnius, siekiant išvengti tokių „Android“ įrenginių užkratų. Jei jūsų įrenginys yra užkrėstas, „eScan“ specialistai rekomenduoja atstatyti „Android“ įrenginio gamyklinius parametrus. Svarbu išjungti įrenginį ir kreiptis į savo paslaugų tiekėją, kurio sertifikuotas technikas arba paslaugų aptarnavimo įmonės specialistas galėtų perkrauti (angl. Re-flash) įrenginį.