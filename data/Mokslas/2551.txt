„Nusprendžiau įsigyti „Windows 10”. Galima tiesiai siųstis iš „Microsoft“, bet naudoju pigu.lt visokioms prekėms pirkti, tai galvoju, pažiūrėsiu, ar jie neturi „Windows 10” pigiau. Turi, pasirodo, DVD už 99 eurus, internetu – 130 eurų. Pasirinkau „Windows 10 home edition OEM“. Tai reiškia, kad „Windows 10” bus susieti su vienu kompiuteriu, tai yra su mano, ir kitur panaudoti (instaliuoti) jų nebegali. Žodžiu, man kaip tik”, - rašė DELFI skaitytojas (vardas ir pavardė redakcijai žinomi). Kai atsiėmė pakuotę ir pamėgino instaliuoti programinę įrangą, jis sulaukė nemalonaus pranešimo – išmėtė pranešimą apie klaidą, kad kodas jau buvo panaudotas vieną kartą. Įmonės „Pigu.lt“ rinkodaros direktorė Giedrė Vilkė paaiškino, kas įvyko. „Labai apgailestaujame dėl susidariusios situacijos ir atsiprašome mūsų kliento, kad dėl nepakankamai išsamaus prekės aprašymo jį suklaidinome. Kliento įsigyta prekė - „OEM Windows“ operacinė sistema yra skirta tik naujiems kompiuteriams, todėl instaliuoti ją į naudojamą kompiuterį buvo neįmanoma. Esame „Microsoft“ partneriai, bendradarbiaujame ne vienerius metus, tad norime patikinti, kad mūsų parduodama programinė įranga yra legali, tą patvirtino ir mūsų oficialus partneris „Microsoft“. Labai apmaudu, kad mūsų klientas buvo suklaidintas, ir buvo sudarytos sąlygos suabejoti „Pigu.lt“ patikimumu“, – dėstė ji. Įmonė papildė prekės aprašymą, o klientui pažadėjo padovanosianti naują operaciją sistemą, kuri tiks jo kompiuteriui. „Microsoft“ DELFI patvirtino, kad „Pigu.lt“ yra registruotas partneris „Microsoft Partner Network“ tinkle.