Vien antrąjį ketvirtį, palyginti su praėjusių metų tuo pačiu ketvirčiu, elektroninių ryšių rinka išaugo 8,8 proc. 174,75 mln. eurų, pranešė Ryšių reguliavimo tarnyba (RRT). Jos teigimu, antrąjį šių metų ketvirtį bendrosios elektroninių ryšių sektoriaus pajamos buvo didžiausios nuo 2015-ųjų antrojo ketvirčio. „Didžiausią teigiamą įtaką bendrųjų elektroninių ryšių pajamų augimui turėjo didmeninių viešųjų ryšių tinklų teikimo bei didmeninių viešųjų telefono ryšio paslaugų sektoriaus, duomenų perdavimo, išskyrus interneto prieigą, paslaugų sektoriaus ir interneto prieigos paslaugų sektoriaus augimas“, - rašoma RRT pranešime. Antrąjį ketvirtį didžiausios buvo interneto prieigos paslaugų pajamos, jos per metus padidėjo 15,5 proc. iki 54,76 mln. eurų. Mobiliojo ryšio paslaugų pajamos per metus ūgtelėjo 0,6 proc. iki 44,11 mln. eurų. Didmeninės viešųjų ryšių tinklų teikimo paslaugos ir didmeninės viešosios telefono ryšio paslaugos šiemet išaugo 14,8 proc. iki 39,71 mln. eurų, mokamos televizijos paslaugų pajamos - 5,8 proc. iki 16,87 mln. eurų, fiksuoto telefono ryšio paslaugų pajamos smuko 8,7 proc. iki 10,16 mln. eurų. Duomenų perdavimo, išskyrus interneto prieigą, paslaugų pajamos padidėjo 15,2 proc. iki 5,96 mln. eurų. Antrąjį šių metų ketvirtį investicijos į viešojo ryšių tinklo infrastruktūrą siekė 16,96 mln. eurų ir buvo 50 proc. mažesnės nei pernai tuo pačiu metu (21,51 mln. eurų). Birželio pabaigoje plačiajuosčio interneto paslaugų abonentų skaičius siekė 1,12 mln. ir buvo 8,9 proc. mažesnis nei pernai birželio pabaigoje. Mokamos televizijos abonentų skaičius per metus sumažėjo 0,7 proc. iki 708,1 tūkst., iš jų skaitmeninės televizijos turėtojų padaugėjo 7,6 proc. iki 515,6 tūkstančio. Fiksuoto telefono ryšio paslaugų gavėjų per metus sumažėjo 8,5 proc. iki 503,2 tūkstančio, o aktyvių SIM kortelių padaugėjo 0,8 proc. iki 4,217 milijono.