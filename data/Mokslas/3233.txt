„Manau, tai yra svarbu, kad Kinija ir toliau atsivertų, plačiau atvertų duris“, – sakė T. Cookas valdžios remiamame Kinijos plėtros forume. „Apple“ vadovas savo nuomonę išsakė tuo metu, kai tarp JAV ir Kinijos kyla įtampa, o JAV prezidento Donaldo Trumpo protekcionistinė retorika kelia susirūpinimą dėl galimai didėsiančios trinties tarp abiejų valstybių. „Realybė tokia, kad valstybių uždarumas, saviizoliacija, nėra gerai jų žmonėms“, – T. Cookas pareiškė vienoje iš savo retų kalbų. Penktadienį „Apple“ pranešė atidarysianti du naujus mokslinių tyrimų ir technologijų plėtros centrus Šanchajuje ir Sudžou bei investuosianti daugiau nei 508 mln. JAV dolerių į mokslinių tyrimų veiklą Kinijoje. Kinijos žiniasklaida yra pabrėžusi, kad kilus prekybos karui tarp abiejų šalių, „Apple“ taptų potencialiu Kinijos atsakomųjų veiksmų taikiniu.