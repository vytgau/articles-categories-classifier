Pasak Majamyje įsikūrusio JAV Nacionalinio uraganų centro (NHC), „Norma“ turėtų pasiekti Meksikos Kaboso kurortą šeštadienį. 3 val. Grinvičo (6 val. Lietuvos) laiku audra buvo apie 435 km į pietus nuo Šventojo Luko kyšulio. „Normos“ nešamo vėjo greitis siekė 120 km per valandą. NHC prognozuoja, kad artimiausiomis dienomis uraganas turėtų dar labiau sustiprėti. Tuo tarpu Meksikos vakarinę pakrantę ketvirtadienį nusiaubęs pirmos kategorijos uraganas „Max“ nusilpo iki atogrąžų audros. Visgi šios audros nešamo vėjo gūsių greitis siekia 110 km per valandą. „Max“ slenka pietiniu Meksikos pakraščiu maždaug 13 km per val. greičiu, pranešė NHC. Meteorologai informavo, kad Gerero valstijoje ir vakarinėse Oachakos valstijos teritorijose audra išlaistys 12-25 cm lietaus, o kai kur gali iškristi per 50 cm kritulių.