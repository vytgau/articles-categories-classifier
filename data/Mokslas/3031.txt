„Mes su vyru Mindaugu apie 2 metus laiko dirbome prie projekto, kuris, manome tikrai galėtų padėti išvengti tokių ar panašių nelaimingų įvykių kaip neseniai įvyko su Ieva Strazdauskaite, - rašoma jų prisistatymo laiške. - Laikas yra kritinis faktorius užpuolimo ar staigaus sveikatos sutrikimo atveju. Dažniausiai užpuolimo aukos arba tie, kam staigiai sutriko sveikata, neturi galimybės ir laiko išsitraukti telefoną, surinkti numerį, sulaukti kol atsilieps, paaiškinti kas atsitiko ir kur esi.“ Todėl jie sukūrė mobilų prietaisą, kurio tikslas - vienu mygtuko paspaudimu pranešti, kad ištiko kažkokia nelaimė ir nurodyti savo buvimo vietą. „Dirbdami su inžinieriumi iš JAV ir programuotuoju iš Lietuvos, sukonstravome labai nedidelį įrenginį, kuris paspaudus mygtuką iškart išsiunčia SMS pasirinktam kontaktų sąrašui su nelaimės žinute ir nuoroda į nelaimėlio dabartinę buvimo vietą“, - rašo D. Butnorienė. Pasak jos, buvo norima, kad prietaisas būtų nešiojamas ir lengvai pasiekiamoje vietoje, geriausia - ant rankos, kad jo nereikėtų ieškoti atsitikus kritinei situacijai. „Aišku, kad moterys vargu ar nešios kokį guminį ar plastmasinį prietaisą su raudonu mygtuku ant rankos, dėl funkcijos, kurios nežinia kada gali prireikti. Visi galvoja, kad tokie dalykai nutinka kažkam kitam, bet ne man. Todėl į pagalbą juvelyrę, dirbančia su 3D juvelyrikos technologijomis“, - dėstė projekto viena iš įkūrėjų. Įrenginį pavyko įmontuoti į sidabrinį papuošalą. „Esame pagaminę kelis pilnai veikiančius prototipus ir pasiruošę gamybai didelėmis apimtimis. Masinė gamyba reikalauja nemažų investicijų, nusprendėme jas bandyti pritraukti per sutelktinio finansavimo platformą „Indiegogo“. Nors minios finansavimo platformomis labiausiai naudojasi JAV žmonės ir kampanija buvo orientuota į šią rinką, tikimės, kad tarp galimų investuotojų galėtų būti ir Lietuvos žmonės“, - sakė D. Butnorienė.  Šio prietaiso veikimo principas – mažų energijos sąnaudų Bluetooth sąsaja su mobiliuoju telefonu, kai paspaudus įrenginio mygtuką automatinis pranešimas apie įvykusią nelaimę ir tuo metu esamą buvimo vietą SMS formatu išsiunčiamas numatytam gavėjų sąrašui. Norint naudoti įrenginį, į telefoną reikia instaliuoti ir specialią programėlę. Prietaisas kraunamas naudojant micro USB jungtį, jo kūrėjai sako, kad įrenginį pakanka krauti kartą per mėnesį. Žadama, kad įrenginys veikia 70 m nuo telefono atstumu. Pagalbos pranešimai yra išsiunčiami ir tuomet, kai įrenginys ir telefonas nutolsta vienas nuo kito didesniu nei numatyta atstumu, ar jų įkrovimo lygis nukrenta iki kritinių žemumų. Projekto kūrėjai planuoja sutelktinio finansavimo kampaniją pradėti balandį, jie skaičiuoja, kad jos metu įrenginio kaina sieks 119 eurų. Nors kol kas įrenginiu planuojama sudominti moterišką auditoriją, ateityje žadama ir kitokių dizaino sprendimų. 