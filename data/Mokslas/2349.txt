Investuotojų konsorciumas, kuriam vadovauja „Livonia Partners“, sutarė įsigyti „Cgates“ ženklią mažumos akcijų paketo dalį ir taip padėti bendrovei toliau vykdyti tinklo ir techninius atnaujinimus. Sandorį dar turi patvirtinti konkurenciją reguliuojančios institucijos. „Cgates“ yra antras pagal dydį Lietuvoje interneto ir TV paslaugų tiekėjas. Bendrovėje dirba beveik 300 darbuotojų, konsoliduotos pardavimo pajamos pernai siekė 19,5 mln. eurų. „Cgates“ paslaugomis 18 Lietuvos miestų naudojasi daugiau nei 270 tūkst. vartotojų. Šiuo metu bendrovė priklauso buvusių „Cgates“ savininkų „Starman“ įkūrėjams. Pastarąją bendrovę šiais metais įsigijo Suomijos telekomunikacijų bendrovė „Elisa Corporation“. „Šiuo sandoriu užbaigiame procesą, kuriuo per pastaruosius kelis metus restruktūrizavome savo veiklą telekomunikacijų srityje Baltijos šalyse. Lietuvos rinka turi milžinišką potencialą ir šiuo metu esame unikalioje pozicijoje tuo pasinaudoti“, – pranešime cituojamas didžiojo „Cgates“ akcininko „Polaris Invest“ valdybos pirmininkas Indekas Kuivallikas. „Livonia Partners“ partneriai Rainas Lõhmusas ir Kristine Berzina anksčiau dirbo „Starman“ ir Latvijos telekomunikacijų bendrovėje „Lattelecom“. Šis sandoris – ketvirta „Livonia Partners“ investicija. Fondas investuoja į vidutinio dydžio bendroves Baltijos šalyse. Pernai fondas įsigijo Estijos saunų gamintoją „Ha Serv“ ir Estijos rinkoje pirmaujančią sodo ir namų apyvokos prekių pardavėją „Hortes“. Šiemet „Livonia Partners“ investavo į duomenų perdavimo tinklų ir IT saugumo sprendimų bendrovės „Santa Monica Networks“ padalinius Lietuvoje ir Latvijoje. „Livonia Partners“ yra privataus kapitalo investicijų įmonė, įsikūrusi Baltijos šalyse, kuri šiuo metu valdo 83 mln. eurų fondus „Livonia Partners Fund 1“ ir „Livonia Partners EIF Co-Investment Fund“. Fondą įkūrė Kaido Veske, Kristine Berzina, Rain Lõhmus ir Mindaugas Utkevičius. Į fondą investavę tiek vietiniai, tiek tarptautiniai instituciniai investuotojai. Prie fondo prisidėjo ir Baltijos inovacijų fondo (BIF) iniciatyva, sukurta bendradarbiaujant Estijai, Latvijai, Lietuvai ir Europos investicijų fondui. „LHV Pension Funds Estonia“ yra vieni didžiausių pensijos fondų valdytojai Baltijos šalyse ir turi daugiau nei 170 tūkst. klientų, o jų valdomas turtas viršija 1 mlrd. eurų. Bendrovė priklauso Estijos finansinei grupei LHV, kurios akcijomis prekiaujama „Nasdaq“ Baltijos šalių biržoje. „Ambient Sound Investments“ yra nepriklausoma investicijų bendrovė, kurią 2003 metais įkūrė keturi inžinieriai, įkūrę „Skype Technologies“. Šiuo metu bendrovė valdo turtą, kurio vertė siekia 100 mln. eurų. „Ambient Sound Investments“ investuoja į technologijų sektoriaus bendrovės.