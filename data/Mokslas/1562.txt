Minimas vyras mirė 2016 metų spalį, būdamas 55-erių. Tuomet jo telefone buvo rastas žinutės juodraštis, skirtas velionio broliui. „Dėl to, kad žinutė nėra oficialiai užrašyta, negalima jos atmesti kaip nepakankamai atspindinčios velionio ketinimus sudaryti testamentą“, – savo sprendimą paskelbė Brisbano Aukščiausiojo Teismo teisėja Susan Brown. Teismas paviešino neišsiųstos žinutės turinį, iš kurio galima suprasti, kad velionio ir jo žmonos santykiai nebuvo geri. „Tau ir (sūnėnui) lieka viskas ką turiu – namas ir pensija, mano pelenus užkaskit sodo gale... (žmona) tegu susirenka tik savo daiktus, jai viskas gerai, ji VĖL grįžo pas savo buvusįjį, aš nugalėtas“, – rašoma žinutėje. Žinutėje dar buvo pateikta vyro banko sąskaitos informacija ir pasirašyta „mano testamentas“ su šypsenėlės simboliu. Velionio žmona ginčija, kad žinutė negalioja, nes ji nebuvo išsiųsta, bet teismas pirmadienį nusprendė, kad žinutės formulavimas rodo vyro ketinimus įtraukti brolį į savo testamentą. „Paminėdamas tik namą ir pensiją, bei tiksliai išsakydamas norą, kad žmona pasiimtų savo daiktus, velionis suprato, kad turto dydis nebuvo didelis“, – pridūrė S. Brown. Teismas paaiškino, kad velionis tikro ryšio su sūnumi neturėjo, o santykiai su žmona buvo netvirti, nors buvo ir laimingų metų. Nepaisant teismo sprendimo, teisėja vyro žmoną informavo, kad ji gali pamėginti atgauti turtą remdamasi šeimos teise.