Nostalgiją keliantis prietaisas priminė, kad geriausi dalykai gali būti paprasti. Nokiamob portalas praneša, kad buvo nutekinti dokumentai apie Kinijoje gaminamo „Nokia 3310“ atnaujinimus 2018-iesiems. Iš tikrųjų, atnaujinti tikrai yra ką. Telefonas naudoja labai paprastą operacinę sistemą, kuri neskaito jokių „Android“ programėlių. „Nokia 3310“ turi 2 megapikselių kamerą, kurios daromos nuotraukos atrodo išties prastai, o ir valdymo įrenginiai nėra tokie intuityvūs kaip norėtųsi. Vis dėlto, taisoma bus ne tai. Panašu, kad „Nokia 3310“ netaps išmaniuoju telefonu, tačiau nori pasibelsti į šių įrenginių duris. Ir šiemet jis išlaikys savo mažą ekraną, prastą kamerą ir retro išvaizdą. Tačiau jau visai greitai jis turėtų jungtis prie 4G tinklo. Iki šiol „Nokia 3310“ jungėsi tik prie 2G arba 3G tinklų, kurie yra lėti, tačiau kaip ir pateisino telefono charakterį. Tai kam jam 4G? „Nokia“ mėgėjai turi minčių, kam to gali reikėti. Tikėtina, kad telefonas jau visai greitai turės tokias pokalbių programėles kaip „WhatsApp“. Tiesa, tos programėlės turės būti specialiai pritaikytos – kiek įmanoma labiau palengvintos, kad „Nokia 3310“ jas vykdytų be trukdžių. Tai – gana didelis patobulinimas, reikalaujantis geresnės operacinės sistemos. Tačiau kai kuriose šalyse „WhatsApp“ yra populiaresnė už SMS žinutes ir skambinimą. Pavyzdžiui, daugelis įstaigų ir paslaugas teikiančių įmonių Brazilijoje ir kitose Pietų Amerikos šalyse visų pirma pateikia „WhatsApp“ numerį. 4G yra 5-7 kartus greitesnis už 3G, todėl pasitarnaus ir naršant internete. Taip pat teigiama, kad „Nokia 3310“ išlaikys stipriausią savo bruožą – tiesiog nenužudomą bateriją, kuri budėjimo režimu be įkroviklio laido išgyvena savaitę. Aišku, 4G tikriausiai sutrumpins jos darbinį tarnavimo laiką, jei naudotojai tikrai naudosis šia programėle. Kaip atrodys atnaujinta operacinė sistema ir ar jai tikrai įkandamas 4G saldainis pamatysime vėliau šiais metais. Įdomu, kaip į „Nokia 3310“ 2018 metų atnaujinimus reaguos kinai. Mat 2017 m. tuoj po naujojo „Nokia 3310“ anonso į rinką pasiūlė identišką kloną „Vkworld Z3310“, kuris ir seniau, ir dabar kainuoja gerokai pigiau („Nokia 3310“ Lietuvoje kainuoja 52€ , o „Vkworld Z3310“ perkant Kinijoje – tik 17€), bet kai kuriais parametrais net ir lenkė „Nokia 3310“ telefoną. Tad nieko keista, kad klonas buvo ypatingai gerai perkamas – tapo vienu iš populiariausių 2017 m. rudens telefonu. Labai tikėtina, kad ir 2018 metais atnaujinus „Nokia 3310“, kinai ilgai nelauks ir pasiūlys naują analogą.