Vykdant išankstinius užsakymus jau išparduota visa pirmoji atnaujintų „Nokia 3310“ modelių partija. Suomijoje tai įvyko pačią pirmąją išleidimo į rinką dieną. Panaši sėkmė legendinį telefoną atkartojančią versiją lydėjo ir Didžiojoje Britanijoje. 2014 metais kadaise lyderio pozicijas užėmusi „Nokia“ telefonų gamybos padalinį pardavė bendrovei „Microsoft“, o pati specializavosi telekomunikacinių tinklų įrangos srityje. Dabar gi nuo seno pažįstamas prekės ženklas grįžta į mobiliųjų įrenginių rinką. Šis žingsnis žengtas pasirašius licencinę sutartį su „HMD Global“. Tai nauja, buvusiems „Nokia“ vadovams pavaldi ir Kinijos elektronikos milžinės „Foxconn“ palaikoma įmonė. Skambučiams ir teksto žinutėms skirtas telefonas „Nokia 3310“ buvo bene populiariausias 2000-ųjų įrenginys. Tai taip pat pirmasis daugelio dabartinių išmaniųjų telefonų naudotojų telefonas. Dabar pasirodžiusi atnaujinta jo versija kainuoja 49 eurus. Siūlomas raudonos, geltonos ir kiek blankesnių mėlynos bei pilkos spalvų pasirinkimas. Naujame, kaip ir sename modelyje, veikia žaidimas „Snake“. HMD tikisi, kad siūlomos 22 pokalbių valandos ir net mėnuo budėjimo režimu tikrai didina telefono patrauklumą. Kaip antrą įrenginį jį mielai renkasi „Nokia“ gerbėjai, norintys pailsėti nuo išmaniaisiais telefonais plūstančio informacijos srauto.