Kompanijai tokie darbuotojai reikalingi, kad užsienio šalys negalėtų manipuliuoti rinkimais Jungtinėse Valstijose, talpindamos socialiniame tinkle reklamą. Nei „Facebook“ atstovai, nei Nacionalinės žvalgybos direktorius, nei Vidaus saugumo ministerija šios informacijos kol kas nepakomentavo. Paprastai tokius leidimus turintys asmenys anksčiau yra dirbę vyriausybėje arba žvalgybos tarnybose, pažymi „Bloomberg“. Jei valstybinė įstaiga savo darbuotojui išduoda tokį leidimą, tam asmeniui perėjus dirbti į privatų sektorių, jis tampa neaktyvus, bet vis dar galioja. Dėl to „Facebook“ gali paprašyti atnaujinti leidimą tokiems darbuotojams susipažinti su valstybinėmis paslaptimis. Kiek anksčiau „Facebook“ perdavė 3 tūkst. reklaminių pranešimų, kurie neva buvo paskelbti Rusijos, JAV Atstovų Rūmų Žvalgybos komitetui. Tie skelbimai buvo susiję su 470 socialiniame tinkle sukurtų puslapių ir užregistruotų paskyrų. Kompanija už tuos reklaminius pranešimus gavo apie 100 tūkst. dolerių (beveik 85 tūkst. eurų). Socialinių tinklų „Facebook“ ir „Twitter“ atstovai turės dalyvauti lapkričio 1-ąją vyksiančiuose JAV Senato Žvalgybos komiteto posėdžiuose dėl galimo Rusijos kišimosi į JAV prezidento rinkimus pernai lapkritį.