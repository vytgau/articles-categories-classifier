Technologijų ekspertas iš Vietnamo parodė, kaip galima apgauti „Apple Inc.“ veidų atpažinimo programą, įdiegtą „iPhone X“ išmaniajame telefone. Savo eksperimentui jis pasitelkė veido kaukę, kuriai pagaminti prireikė 3D spausdintuvo, silikono ir lipnios popierinės juostelės. Lapkričio 10 dieną Vietnamo kibernetinio saugumo bendrovė „Bkav“ pranešė, kad jiems pavyko pergudrauti „Apple“ siūlomą „Face ID“ veidų atpažinimo programą. Jie išplatino ir vaizdo įrašą, kuriame matoma, kaip „iPhone“ telefonas atrakinamas nukreipus jį ne į veidą, o į kaukę. Eksperimento rezultatai iš pradžių sutikti gana skeptiškai. „Bkav“ viceprezidentas Ngo Tuan Anh specialiai „Reuters“ surengė kelis bandymus: pirmiausia jis telefoną atrakino savo veidu, o tada pasinaudojęs kauke. Abiem atvejais jam pavyko. Nepaisant to, eksperimento iniciatorius teigia, kad kaukės variantas suveikia tik kaukę ir telefoną pakreipus konkrečiu kampu, o maskavimosi procesas gali užtrukti net iki devynių valandų. „Apple“ situaciją komentuoti atsisako ir nukreipia žurnalistus į puslapį savo svetainėje, kur detaliai paaiškinama, kokiu principu veikia „Face ID“. Svetainėje teigiama, jog tikimybė, kad atsitiktinis žmogus sugebės savo veidu atrakinti svetimo žmogus išmanųjį telefoną, yra maždaug viena iš milijono. Palyginimui: iki tol naudoto piršto atspaudo skenerio paklaida prilygsta vienam atvejui iš 50 tūkst. Be to, „Apple“ teigia, kad „Face ID“, prieš pareikalaudama slaptažodžio, leidžia bandyti veidu telefoną atrakinti penkis kartus. Ngo Tuan Anh pripažįsta, kad pasiruošti specialią kaukę tikrai nelengva, tačiau pabrėžia manąs, kad šis eksperimentas labai aiškiai parodė, jog kartais veido atpažinimo programos gali būti rizikingos. Tai pirmasis oficialus atvejis, kai pavyko pergudrauti „Apple“ sukurtą „Face ID“ programinę įrangą. Kibernetinio saugumo ekspertai sako, kad šiuo atveju svarbus ne pats faktas, jog galima pergudrauti „Face ID“, o tai, kiek laiko ir pastangų tam reikia. „Bkav“ viceprezidentas sako, kad pasiruošimas užtruko maždaug savaitę, per tą laiką patirta ne viena nesėkmė. Kaukės karkasas pagamintas iš plastiko, padengtas lipnia popierine juostele, imituojančia odą, nosis pagaminta iš silikono, o akims ir burnai panaudotos paprastos nuotraukos.