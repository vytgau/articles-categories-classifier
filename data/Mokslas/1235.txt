Valstijos premjeras Jay Weatherillas nurodė, kad didžiulio ličio jonų akumuliatoriaus bandymas prasidės artimiausiomis dienomis. E. Muskas, anksčiau šiemet ėmęsis šio projekto, buvo nusistatęs terminą įgyvendinti savo sumanymą iki gruodžio 1-osios. E. Muskas žadėjo pagaminti negausiai apgyvendintai Australijos valstijai skirtą bateriją nemokamai, jei šis projektas užtruktų ilgiau nei 100 dienų. Jo skaičiavimais, tokio įrenginio kaina turėtų būti mažiausiai 50 mln. dolerių; verslininkui šią sumą sumokės vietos valdžia. Dingus elektrai Pietų Australijos pareigūnai iki šiol neturėdavo galimybių atkurti jos tiekimą iš atsarginių šaltinių. Elektromobilių gamintojos „Tesla“ įkūrėjas ir vadovas E. Muskas pažadėjo šią problemą išspręsti. Pietų Australijoje pernai kilo didelė sumaištis, kai per smarkią audrą vėjui išvarčius elektros stulpus visoje valstijoje dingo elektra. Ši avarija paveikė 1,7 mln. žmonių. „Pietų Australija šią vasarą turės atsarginį elektros energijos šaltinį – didžiausią pasaulyje ličio jonų akumuliatorių, kuris pirmąkart bus įkrautas artimiausiomis dienomis ir prasidės reglamentuojamo bandymo fazė“, – vėlyvą ketvirtadienį sakė J. Weatherillas. E. Musko sukurta baterija „Tesla Powerpack“, esanti į šiaurę nuo didžiausio valstijos miesto Adelaidės, yra sujungta su prancūzų energetikos kompanijos „Neoen“ valdoma vėjo jėgaine. Tikimasi, kad šis sprendimas padės užtikrinti elektros tiekimą tūkstančiams namų, kai dėl perteklinio vartojimo iškyla tinklų avarijos pavojus. Šio akumuliatorių komplekso bendra talpa – apie 100 megavatvalandžių. Energijos kaupykla sudaryta iš 476 atskirų blokų; kiekviename jų sumontuota po 16 ličio jonų akumuliatorių baterijų su individualiais nuolatinės srovės keitikliais ir valdymo įranga. Akumuliatorių blokų grupės yra prijungtos prie galingų pramoninių keitiklių, paverčiančių nuolatinę srovę kintama. Keitikliai užtikrina trifazės kintamosios elektros srovės, kurios įtampa – nuo 380 iki 480 voltų – tiekimą. Vieno „Powerpack“ bloko galia – 50 kW, tiekiant 480 voltų srovę. Vieno bloko talpa – 210 kilovatvalandžių. Pietų Afrikos Respublikoje gimęs E. Muskas įkūrė interneto mokėjimų bendrovę „PayPal“, elektromobilių gamyba užsiimančią kompaniją „Tesla“ bei erdvėlaivius gaminančią ir skrydžių į kosmosą paslaugas teikiančią įmonę „SpaceX“. Be kita ko, jis vadovauja neseniai „Tesla“ įsigytai saulės baterijas gaminančiai kompanijai „SolarCity“. Jis siekia, kad „Tesla“ būtų kompanija, padedanti sumažinti taršą ne tik pardavinėjant žmonėms elektromobilius, bet ir generuojant ir kaupiant saulės energiją, kuria jie varomi. Australija yra viena didžiausių pasaulio teršėjų šiltnamio efektą sukeliančiomis dujomis. Šioje šalyje yra itin daug anglimis kūrenamų elektrinių.