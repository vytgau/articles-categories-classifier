„Aeroflot“ lėktuvas, skridęs į Tailandą, likus nedaug laiko iki nusileidimo, pateko į giedrąją turbulencijos zoną. Lėktuvą gerokai „pakratė“ – 27 žmonės buvo sužeisti, keletui prireikė ir chirurginio gydymo. Internete nesunku rasti ir kitų panašių atvejų, kuomet lėktuvas patenka į stiprią turbulenciją, o jo keleiviai pradeda panikuoti. Bet negi tai toks pavojingas reiškinys? Ką reikėtų žinoti apie turbulenciją? 1. Turbulencija daugeliu atveju yra visai nepavojinga. Taip, šįkart buvo sužeista nemažai žmonių, tačiau turbulencija iš tikrųjų yra gana dažnas reiškinys. Jis pasitaiko beveik kiekvieno skrydžio metu, įprastai keleiviai į ją net nebekreipia dėmesio. Turbulenciją sukelia keletas veiksnių, dažniausiai – šiltųjų oro srautų maišymasis. 2. Pilotai dažniausiai žino, kad lėktuvą gali pakratyti. Taip, šįkart keleiviai nebuvo įspėti ir nemažai jų nesegėjo saugos diržų. Tačiau dažniausiai pilotai žino, kad greitai lėktuvas įskris į turbulencijos zoną – jie mato debesų masyvus priekyje, yra informuoti apie orą viso skrydžio metu, gauna pranešimus iš kitų lėktuvų. Todėl dažniausiai ženklas, įspėjantis užsisegti saugos diržus, yra uždegamas pačiu laiku. 3. Turbulencija negali priversti lėktuvo sudužti. Kartais, jei lėktuvas įskrenda į stiprios turbulencijos zoną, keleiviai pradeda panikuoti – atrodo, kad kas nors tikrai neatlaikys ir lėktuvas nukris žemyn. Tačiau lėktuvai yra sukurti taip, kad atlaikytų ir didžiausius išbandymus – truputis turbulencijos jų tikrai nebaugina. Ir pilotai yra tam ruošiami. Jie žino, ko tikėtis kiekvieno skrydžio metu, stengiasi išvengti didelės turbulencijos zonų, o jei į jas patenka, nepasimeta ir saugiai pro jas praskrenda. Tačiau būtinai užsisekite diržus, kai pilotai to prašo – tai padės išvengti smulkių traumų. 4. Giedroji turbulencija yra nenuspėjama. „Aeroflot“ lėktuvo keleiviai nebuvo prisisegę saugos diržų, nes pilotai nenumatė stiprios turbulencijos zonos. To padaryti neįmanoma šiuolaikinėmis priemonėmis. Giedroji turbulencija įvyksta tuomet, kai danguje nėra debesų, o pilotai džiaugiasi puiku matomumu. Orų radaras negali pranešti apie artėjančią turbulencijos zoną, todėl pilotai negali įspėti ir keleivių. Tiesa, teigiama, kad labiausiai patyrė pilotai nujaučia, kuomet lėktuvas pradės drebėti. 5. Giedrosios turbulencijos artimiausioje ateityje bus tik daugiau. Vėliau parašysime ir gerų žinių, bet dabar būtina pasakyti, kad dėl klimato kaitos giedrosios turbulencijos atvejų tik daugės. Ją kelia nepastovios krypties vėjai, kurių dažnumas yra susijęs su klimato kaita. Mokslininkai skaičiuoja, kad per artimiausius tris dešimtmečius giedrosios turbulencijos atvejų statistika padvigubės. 6. Ateityje turbulencijos gali pavykti išvengti visiškai. Taip, giedrosios turbulencijos zonų bus vis daugiau, tačiau jas galima apskristi, jei pilotai žinotų, kur jos yra. Oro linijos jau bando ultravioletinių lazerių technologiją, kuri padėtų nustatyti ir nematomas turbulencijos zonas. 7. Traumos, susijusios su turbulencija, yra neįtikėtinai retos. Tai iliustruoja jau vien pats faktas, kad „Aeroflot“ lėktuvo incidentas buvo taip plačiai nušviestas. Skaičiuojama, kad tokiuose incidentuose sužeidžiamas vienas iš 40 milijonų keleivių (tiek dėl sužeidimų kreipiasi į medikus). Beveik visi sužeistieji turbulencijos metu nesegėjo saugos diržų arba net nesėdėjo savo vietose. Daug žmonių skrydžio metu užmiega. Jei jūs esate vienas iš tokių, diržą patariama palikti užsektą. Bet kuriuo atveju, vos užsidega perspėjimas užsisegti saugos diržus, jo būtina klausyti. Turbulencija keliautojams didelių jausmų jau seniai nekelia. Tai nėra labai pavojingas reiškinys, ypač jei būsite prisisegę saugos diržais. Todėl nuraminkite tuos, kurie bijo skraidyti ar skrenda pirmą kartą ir nepanikuokite patys – pilotai ir lėktuvai yra tam paruošti.