Visgi, skirtumų yra, vieno gamintojo telefonas dar užkariauja rinką, kai kitas – jau užkariavęs ir naudojamas daugiausiai, rašo techcrunch.com. Kartą „Samsung“ akivaizdžiai nukopijavo „Apple“ ir dėl to teismai įpareigojo bendrovę sumokėti 399 mln. JAV dol. žalos, nors sprendimas buvo skundžiamas. Šį kartą, tikėtina, „Apple“ seks paskui „Samsung“, nes turimos technologijos leidžia daryti tam tikras išvadas. Tad pagaląskite šakes ir paruoškite strėles: fanų karai netrukus prasidės. Gandai apie „iPhone“ skelbia, kad telefonas turės OLED ekraną užapvalintais kampais ir jame nebus fizinio „Home“ mygtuko. Naudojant šias dvi technologijas yra tik keletas būdų pagaminti telefoną ir galimi sprendimai yra labai panašūs į nutekintą „Galaxy S8“ vaizdą. Tikėtina, kad telefonų dizainas skirsis, nes „iPhone“ išsiskiria savo išvaizda. Taip pat neverta tikėtis 3.5 mm ausinių jungties, kuri turėtų būti „Galaxy S8“. „Apple“ pirmenybę teikia bevielėms ausinėms ir vargu, ar persigalvos. Kameros vieta naujajame „iPhone“ gali būti nulemta naujojo ekrano. Nuo pirmojo „iPhone“ pagaminimo laikų galinio vaizdo kamera visada buvo montuojama kairėje telefono nugarėlės viršaus pusėje. Kur bus priekinė kamera – lieka neaišku: jei rėmelis aplink ekraną bus sumažintas, veikiausiai dėl to teks pakeisti ir priekinės kameros vietą, o tai taip pat gali panašėti į sekimą paskui „Android“. Tiesa, naujieji telefonai gali skirtis dydžiu. Pavyzdžiui, LG pristatytas modelis G6 turi 18:9 dydžio ekraną, taigi, jis yra dvigubai tiek aukštas, kiek platus. Šis telefonas rankoje atrodo kitaip, be to, panašu, kad jį patogiau laikyti. Nutekintos „Galaxy S8“ nuotraukos leidžia manyti, kad telefonas atrodys panašiai. Pagrindinį skirtumą gali lemti kaina: „The Wall Street Journal“ skelbė, kad „Apple“ ruošia ypatingą, jubiliejinį „iPhone“ modelį, kuris skirtas priminti, kad šio prekės ženklo įrenginiui – jau 10 metų. Dėl šios priežasties telefonas gali kainuoti 1 tūkst. JAV dol., o tai yra 350 JAV dol. daugiau nei „iPhone 7“ ir 200 JAV dol. daugiau nei „Samsung S7 edge“. Jei „Samsung“ laikysis savo įkainojimo politikos, naujausias jų telefono modelis S8 kainuos panašiai kaip S7, o tai lems, kad šių metų naujovė iš „iPhone“ kainuos gerokai brangiau. „Samsung“ savo naujovę pristatys kovo 29 d. Niujorke, o „Apple“ tradiciškai pristatymą surengs rugsėjį. Be abejo, kad šis laiko skirtumas leis „Samsung“ fanams pastiprinti savo argumentus, kodėl „Apple“ seka paskui „Samsung“, o ne atvirkščiai. Ir visai nesvarbu, kad telefonų gamintojai naujausius modelius ima kurti prieš metus ar dvejus - fanų karuose racionaliems argumentams ne visada atsiranda vietos.