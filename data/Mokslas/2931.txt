Šiuo klausimu pasisako ne tik aukšto rango ginkluotųjų pajėgų vadai, garsūs politikai ir pripažinti akademinio sluoksnio veikėjai, bet ir plačiosios visuomenės populiarumą pelnę asmenys. Įsidėmėtina, kad temą bandoma paliesti net prestižinėse pasaulinio masto konferencijose. Prie pagarbaus požiūrio formavimo prisidėjo ir begalės įvairių pasaulio šalių vyriausybių paskelbti anksčiau įslaptinti dokumentai, rašo educateinspirechange.org. Per 2011 metais vykusį Pasaulinį konkurencingumo forumą (angl. „Global Competitiveness Forum“), kuriame dalyvavo nemažas būrys visuotinį pripažinimą pelniusių mokslininkų, buvo galima pasiklausyti Jacques‘o Vallee skaitomos paskaitos, kurios tema – su NSO susijusių reiškinių tyrinėjimas. Verta prisiminti, kad J. Vallee yra žinomas kaip vienas iš NASA skirto pirmojo kompiuterinio Marso žemėlapio autorių. Jis prisidėjo ir prie mokslinių tyrimų institute „SRI International“ vykdyto ARPANET tinklo projekto. Dar vieną įsimintiną pranešimą toje pačioje konferencijoje perskaitė branduolio fizikos specialistas Stantonas Friedmanas. Apskritai, kontaktas su aukšto intelekto ateiviais bei kosmoso reiškinių tyrinėjimas ir buvo pagrindinė tos konferencijos tema. Po konferencijos pasirodė daugybė straipsnių, kuriuose buvo apžvelgti įvairūs paviešinti dokumentai, iškeltos hipotezės. Dar vienas gerai žinomas asmuo, pakomentavęs žengimo į kosmosą perspektyvas, buvo Elonas Muskas, korporacijos „SpaceX“ įkūrėjas, vadovas ir technikos direktorius, taip pat vienas iš bendrovės „Tesla, Inc.“ įkūrėjų ir dabartinis jos generalinis direktorius. Akivaizdu, kad „Tesla“ vadovui rūpi ne tik verslo sėkmė. Jis suinteresuotas sukurti „tobulesnę“ Žemę ir šiam tikslui negaili nei uždirbamų lėšų, nei kitų išteklių. Kelionės už Žemės ribų temą E. Muskas palietė Pasauliniame vyriausybių susitikime (angl. „World Government Summit“). Tai pasaulinio masto platforma, kurios paskirtis – koordinuoti būsimus vyriausybių veiksmus ir bendrąsias strategijas. Kiekvienais metais šiame susitikime sudaroma vėlesnei vyriausybių kartai skirta programa. Daugiausia dėmesio sudarant programą skiriama klausimui, kaip pasitelkiant inovacijas ir pažangias technologijas įveikti žmonijai kylančius iššūkius. Štai ištrauka iš susitikime pasakytos kalbos: „Vaikystėje neretai kildavo tokių klausimų kaip, kokia yra gyvenimo prasmė, kodėl mes egzistuojame, kam viso to reikia... Vėliau priėjau išvadą, kad visų svarbiausia – bandyti išsiaiškinti, kokius klausimus reikia užduoti, be to, supratau, kad kuo labiau sugebėsime išplėsti suvokimo ribas, tuo didės tikimybė, kad suformuluosime tinkamus klausimus. Kai kurie dalykai yra ilgalaikiai ir perspektyviniai, pavyzdžiui, darnusis transportas ir darnios energijos gamyba, taip pat tapimas kosmoso civilizacija, tarpplanetine rūšimi, kelionė į žvaigždes, persikėlimas į kitas planetas. Manau, tapimas tarpplanetine rūšimi ir kelionė į žvaigždes yra svarbūs žmonijos išlikimo veiksniai... Visa tai skamba kaip nuotykis ir verčia domėtis, kas laukia ateityje...“ Jis taip pat pasakė, kad jei egzistuoja aukštu intelektu išsiskiriantys ateiviai, jie, ko gero, jau mus stebi, tik mes dar nepakankamai išsilavinę, kad tai suvoktume. 