Šis jo pareiškimas nuskambėjo vykstant viešai „Politico“ organizuotai vaizdo transliacijai. „Naftos kompanijos jau nuo 1959 metų žinojo, kai dar patys padarė tyrimą ir nustatė, kad visuotinis klimato šilimas didėja dėl iškastinio kuro, kad jų veikla yra pavojinga žmonių gyvybėms, kad tai nužudys žmones“, – transliacijos metu sakė Schwarzeneggeris. Jis prilygino naftos kompanijų vaidmenį klimato šiltėjimo reiškinyje su tabako pramone, kuri slepia faktą, kad rūkymas gali smarkiai pakenkti žmonių sveikatai. Žmonės turėtų būti informuoti apie tai, kiek jų gyvenimo būdas prisideda prie žalos aplinkai. Arnoldas mano, kad produktas, kuris buvo pagamintas ar perdirbtas naudojant iškastinį kurą (tai beveik viskas ką perkame), turėtų būti specialiai pažymėtas. Tą jau padarė su cigaretėmis, kai 2009 metais buvo pasirašytas „Šeimos rūkymo prevencijos ir tabako kontrolės įstatymas.“ „Man tai atrodo visiškai neatsakinga, kai žinai, kad tavo produktai žudo žmones, bet tu jų niekaip neįspėji (specialiu ženklinimu aut. past.), pavyzdžiui, kaip tabako pramonė“, – sakė Schwarzeneggeris. – Kiekviena degalinė, kiekvienas automobilis turi būti specialiai pažymėtas. Ant kiekvieno produkto, kuriame yra iškastinio kuro, turėtų būti specialus įspėjamasis ženklas.“ Buvęs Kalifornijos gubernatorius savo kalboje nuėjo ir dar toliau, jis iškastinio kuro pramonės poveikį prilygino pirmojo laipsnio žmogžudystei: „Jei įeinate į kambarį ir žnote, kad ketinate ką nors nužudyti, tai yra pirmojo laipsnio žmogžudystė. Manau, kad tai yra tas pats ir su naftos kompanijomis“, – teigė Schwarzeneggeris. Visas pokalbis su Arnoldu Schwarzeneggeriu: Jis taip pat siūlė rinktis alternatyvų transportą: „Rinkitės vandeniliu varomus automobilius, elektromobilius, hibridinius automobilius ar kažką tokio, kas sumažintų taršą Amerikoje ir visame pasaulyje.“ Arnoldas Schwarzeneggeris nenurodė, kurias konkrečias naftos kompanijas jis ketina paduoti į teismą, tačiau jis jau nebe pirmas politikas, kuris siekia atsakomybės iš tų, kurie, kaip manoma, yra atsakingi už klimato atšilimą. Šių metų sausio mėn. Niujorko meras Billas de Blasio paviešino savo ieškinį, kuriame būtų numatytos šios iškastinio kuro bendrovės: BP, „Chevron“, „ConocoPhilips“, „Exxon Mobile“ ir „Royal Dutch Shell“, nurodydamas, kad kiekviena iš šių bendrovių „tyčia apgaudinėjo visuomenę, kad apsaugotų savo pelną.“ Gruodį „Reuters“ prognozavo daugybę ieškinių prieš naftos kompanijas. Teisinę veiklą prieš naftos kompanijas gali pasparti moksliniai tyrimai, kuriuose įrodoma naftos korporacijų žala aplinkai. „Climate Change“ žurnale paskelbtoje „Union of Concerned Scientists (UCS)“ studijoje nustatyta, kad anglies dioksido emisijos, susijusios su 50-imi didžiausių privačių naftos bendrovių veikla, įskaitant BP, „Chevron“ ir „Shell“, buvo ta priežastis, kuri nulėmė, kad pasaulinė temperatūra nuo 1800 iki 2010 metų pakilo 16 proc. „Mes ilgą laiką žinojome, kad iškastinis kuras yra didžiausias klimato kaitos veiksnys“, – spaudos pranešime teigė UCS tyrimo vadovė Brenda Ekwurzel. „Šiame tyrime yra naujo tai, kad mes patvirtinome kiek konkrečios kompanijos prisidėjo prie to, kad didėtų pasaulinė temperatūrą ir pakiltų vandenynų ir jūrų lygis.“