Ši kolektyvinio administravimo organizacija kartu su kino filmus platinančia kompanija „Garsų pasaulio įrašai“ (GPĮ) ir Intelektinės nuosavybės apsaugos centru (INAC) pradėjo teisminius veiksmus prieš fizinius asmenis, kurie galimai administravo filmų „torrent“ platformą Baltracker.net, kuri šiuo metu jau nebeveikia, rašoma pranešime spaudai. „Visai neseniai, dar šių metų birželio mėnesį, Europos Sąjungos Teisingumo Teismas paskelbė verdiktą „The Pirate Bay“ „torrent“ platformos byloje. Teismas nustatė, kad tokias platformas administruojantys asmenys yra atsakingi už autorių teisių pažeidimus. Šiuo precedentu privalo vadovautis ir Lietuvos teismai“, – sako advokatas Erikas Saukalas, advokatų profesinės bendrijos „Žabolienė ir partneriai METIDA“, atstovaujantis AVAKA ir GPĮ interesams. Minėtos platformos lankytojai turėjo galimybę parsisiųsti ir tokius gerai žinomus lietuviškus kino filmus kaip „Valentinas už 2rų“, „Valentinas vienas“, „Kaip pavogti žmoną“, „Gustavo nuotykiai“, „Ekskursantė“, „Lošėjas“, „Nepatyręs“, „Moterys meluoja geriau. Kristina“, „Santa“, „Zero 2“, „Bitė Maja“ ar užsienio kūrybos filmus „Kanibalai“, „Kodas 999“, „Mėnulio afera“. Autorių teisės į šiuos kino filmus priklauso AVAKA nariams prodiuserinėms kompanijoms „Litl Baz Pictures“, „Tauras kino namai“, „Cinemark“, „Uljana Kim ir ko“, „Incognito films“, „Singing Fish“, „Artbox“, „Kino kultas“ ir kino platinimo kompanijai GPĮ. „Laikai, kai Lietuvoje buvo piktybiškai nepaisoma autorių teisių į kūrinius, keičiasi – sparčiai artėjame prie tokių šalių kaip Vokietija, kuri mums galėtų būti pavyzdžiu, kaip saugomos ir gerbiamos autorių teisės bei kaip reaguojama į teisių pažeidimus. Žinoma, pirmiausia patys teisių turėtojai yra suinteresuoti apsaugoti savo teises, tam palanki ir teisinė sistema, teismų praktika. Tačiau dar svarbiau yra visuomenės branda ir suvokimas, kad filmo žiūrėjimas ar parsisiuntimas tokiose interneto svetainėse yra tolygus vagystei, todėl tokio elgesio negalima toleruoti“, – sako Darius Vaitiekūnas, AVAKA direktorius. Pasak E. Saukalo, nors Baltracker.net „torrent“ platforma nebeveikia daugiau kaip pusantrų metų, teismui pripažinus jos administratorius pažeidus autorių teises, jie vis vien turėtų atsakyti ir atlyginti teisių turėtojų patirtą žalą. Per trejus metus, kol veikė ši platforma, minėti kino filmai buvo parsisiųsti daugiau nei 13 tūkst. kartų, o ieškinyje teismo reikalaujama iš atsakovų priteisti ne tik bylinėjimosi išlaidas, bet ir kiek daugiau nei 50 tūkst. eurų kompensaciją.