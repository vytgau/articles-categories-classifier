Dažnai girdime draugus ar kolegas giriantis, kad jiems pakanka vos keturių penkių valandų miego. Jeigu jie tai sako sėdėdami prie automobilio vairo, vertėtų paprašyti, kad jie sustotų ir baigti kelionę pėsčiomis. Taip bus tiesiog saugiau. Neseniai JAV atliktas tyrimas parodė, kad išmiegojus mažiau nei penkias valandas per naktį sėsti už vairo yra panašiai pavojinga, kaip vairuoti išgėrus. Mokslininkai nustatė, kad vairuotojai, kurie naktį miega viena ar dviem valandomis trumpiau nei rekomenduojamas septynias valandas, padidina riziką padaryti avariją beveik dvigubai, lyginant su visas septynias valandas išmiegojusiu žmogumi. Tuo tarpu, jei per naktį išmiegosite tik penkias ar keturias valandas, nelaimės riziką padidinsite net keturis kartus – panaši rizika atsiranda, kai prie vairo sėdate išgėręs daugiau nei leistina norma. „Negalite taip stipriai neišsimiegoję sėsti prie vairo ir tikėtis, kad būsite pakankamai budrus. Mūsų tyrimas parodė, kad vairuotojas, miegojęs mažiau nei penkias valandas turi panašią tikimybę padaryti avariją, kaip ir girtas“, – sako daktaras Davidas Yangas, JAV Saugaus eismo fondo direktorius. Šis tyrimas buvo atliktas, nagrinėjant avarijas padariusius vairuotojus – iš viso buvo ištirta daugiau nei keturi tūkstančiai atvejų. Tyrimo metu paaiškėjo, kad tie, kurie miegojo tik keturias valandas per parą, buvo apie 11 kartų labiau linkę padaryti avarijas. Jungtinės Karalystės mokslininkai taip pat yra apskaičiavę, kad per naktį išmiegojus mažiau nei šešias valandas, beveik trečdalis žmonių jaučia įvairias fizines ir psichines pasėkmes. Deja, nors daugiau nei 97 procentai apklaustų vairuotojų tvirtina pritariantys tam, kad vairavimas neišsimiegojus didina avarijų riziką, bent trečdalis jų pripažįsta, kad yra bent kartą per paskutinį mėnesį vairavę automobilį taip pavargę, kad vos išlaikydavo akis atmerktas. Pagrindiniai riziką keliantys veiksniai, kai žmogus vairuoja pavargęs: sudėtinga išlaikyti atmerktas akis, „plaukiojimas“ iš vienos eismo juostos į kitas arba nesugebėjimas prisiminti, kas vyko paskutinius kelis kilometrus. Jei pastebite tokius simptomus, geriau sustokite. Deja, miego trūkumas dažnai nėra pastebimas pačio neišsimiegojusiojo – beveik pusė į avarijas patekusių žmonių neparodė nė vieno iš aukščiau išvardintų požymių.