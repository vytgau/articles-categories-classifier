Kiek anksčiau Žemės egzistavimui lemtinga diena buvo įvardyta rugsėjo 23-ioji. Toks įsitikinimas buvo grindžiamas vieno krikščionių numerologo teiginiu, kad Nibiru atsidūrė mūsų planetos skrydžio aplink Saulę trajektorijoje. Su pasaulio pabaiga susijusios pranašystės sulaukė tokio aktyvaus žiniasklaidos dėmesio, kad NASA buvo priversta viešai jas paneigti, rašoma svetainėje untold-universe.org. Remiantis naujausiomis sąmokslo teorijomis, pražūtingų Nibiru poveikio nulemtų žemės drebėjimų bangos turėtume sulaukti lapkričio 19 d. Jų mastas, esą, bus toks didelis, kad pasmerks pražūčiai visas Žemėje tarpstančias gyvybės formas. Kartkartėmis su X planeta tapatinamos Nibiru egzistavimas pagrįstas vien hipotezėmis. Tai neva kas 3 600 metų prie vidinės Saulės sistemos dalies priartėjanti pačiu jos pakraščiu skriejanti planeta. Hipotezių šalininkai įsitikinę, kad prieš begalę metų Nibiru skriejant aplink Saulę dėl jos gravitacijos pakito kai kurių Saulės sistemos planetų orbitos. Jie tvirtina, kad kitos masinius sutrikimus sukelsiančios akistatos su Nibiru galima tikėtis bet kurią akimirką – planeta arba trenksis tiesiai į Žemę, arba nulems apokaliptines jos klimato permainas. Hipotetinis Nibiru planetos egzistavimas dvidešimt pastarųjų metų davė peno ne vienai sąmokslo teorijai. Naujausi gandai buvo paskleisti svetainėje planetxnews.com. Svetainėje besireiškiantys sąmokslo teorijų skleidėjai stengėsi atkreipti dėmesį į pastaraisiais mėnesiais vis dažnėjančius žemės drebėjimus ir ugnikalnių išsiveržimus. Jie tikino, kad katastrofų priežastis – Nibiru gravitacijos jėga, o jų gausą aiškino nesustabdomu planetos artėjimu prie Žemės. „Yra pagrindo prognozuoti pasaulinio seisminio aktyvumo piką per dvi ateinančias lapkričio savaites, – teigė rašytojas ir tyrinėtojas Terralas Croftas. – Lemtingas drebėjimas turėtų supurtyti Žemę 2017 m. lapkričio 19 d. – tada, kai ši skries pro Saulę ir atsidurs grėsmingai arti Juodosios žvaigždės [Nibiru].“ Šių metų rugsėjį, siekdama išsklaidyti apokaliptinių pranašysčių sėjamą nerimą, NASA turėjo viešai konstatuoti, kad tokios planetos kaip Nibiru nėra. „Nibiru planeta, apie kurią vis užsimenama, neegzistuoja, – pareiškė kosmoso tyrimų agentūra išplatintame pranešime. – Su Nibiru ir kitomis neprognozuojamomis planetomis susijusius pasakojimus reikia laikyti internetu plintančiomis apgavystėmis. Tokio pobūdžio tvirtinimai nėra pagrįsti jokiais realiais faktais. Jei Nibiru arba X planeta iš tiesų egzistuotų ir galėtų trenktis į Žemę, astronomai apie tai būtų žinoję bent prieš dešimtmetį, be to, dabar tokie dangaus kūnai jau būtų matomi plika akimi, taigi, akivaizdu, kad jų tiesiog nėra.“ Kai NASA tvirtinimai pasiteisino ir rugsėjo 23 d. jokios apokalipsės neįvyko, krikščionių numerologu prisistatantis Davidas Meade‘as, ne viename „YouTube“ įraše skelbęs apie Nibiru artėjimą, vėliau pamėgino paaiškinti savo pranašystę. Svetainėje planetxnews.com dažnai rašantis D. Meade‘as pareiškė, kad apokalipsė buvo tiesiog atidėta, be to, niekada nebuvo tvirtinta, kad ji ištiks būtent rugsėjo 23 d. Kalbėdamas su dienraščiu „Washington Post“, D. Meade‘as pasakė, kad ta konkreti diena tebuvo pražūties laikų pradžios data. „Pasaulio egzistencija nesibaigia – baigiasi tik pasaulio, kokį mes pažįstame, egzistencija“, – aiškino jis. Savo apskaičiavimą, kad rugsėjo 23 d. Nibiru trenksis į Žemę, D. Meade‘as grindė skaičiumi 33, kuris Biblijoje laikomas reikšmingu, ir Naujojo testamento Pranašysčių knygos interpretacija. Pasak D. Meade‘o, mįslingosios planetos poveikis sukels begalę kataklizmų, ir tai įvyks praėjus 33 dienoms po visiško Saulės užtemimo. Savo skelbiamoje analizėje D. Meade‘as pamini ir 33 metų trukusį Jėzaus gyvenimą. „Kalbu ir kaip astronomas, ir kaip Biblijos aiškintojas“, – sakė D. Meade‘as „Washington Post“ žurnalistui. Rugpjūčio pabaigoje jis teigė, kad Nibiru trenksis į Žemę ne anksčiau kaip rugsėjo 20 ir ne vėliau kaip 23 dieną. Tokias išvadas, anot jo, galima daryti atsižvelgiant į Egipto piramidėse ir Biblijoje randamas užuominas. „Kad ir kaip keista beatrodytų, tiek 12 apreiškimas, tiek Didžioji Gizos piramidė nurodo tą patį laikotarpį, būtent – 2017 m. rugsėjo 20–23 d. Ar tai gali reikšti krikščionybės eros pabaigą ir perėjimą prie Paskutinio teismo dienų? Dviejų akivaizdesnių įrodymų, šiaip ar taip, būti negali“, – sakė hipotezės autorius. Nepaisant įrodymų apie nematomus dangaus kūnus stygiaus ir NASA bei mokslininkų bendruomenės verdikto dėl internetu plinkančių melagysčių, nemažai žmonių tiki, kad mįslingosios planetos iš tiesų egzistuoja.