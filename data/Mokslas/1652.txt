„Šaukiuosi žiniasklaidos pagalbos, kadangi nebeturiu kur kreiptis. Reikalas tas, kad mane „Tele2“ paliko be ryšio atostogų metu. Šiuo metu esu Kretoje ir trečią parą esu be ryšio“, - rašoma skaitytojo laiške (vardas ir pavardė žinomi). Jis dėsto, kad nuo rugsėjo 27 d. tapo „Tele2“ klientu, tačiau iki šiol negali naudotis operatoriaus paslaugomis. „Dėkui Dievui, viešbutis teikia WI-FI ir juo galiu susisiekti su jumis. Internetu susisiekiau su draugais tėvynėje ir prašiau, kad susisiektų su „Tele2“ ir padėtų man turėti ryšį. Deja, trys draugai skambino į „Tele2“, klientų aptarnavimo linija. Visiems trims konsultantai žadėjo, kad skubos tvarka sutvarkys šį reikalą. Deja, nei vienas konsultantas netesėjo žodžio. O „Tele2“ su savo klientais bendrauja tik telefonu ir susisiekti su jais neturiu galimybių“, - rašoma laiške. Vyras pasakoja, kad jam teko kitų viešbučio gyventojų prašyti leisti pasinaudoti jų mobiliuoju telefonu, bendrovei skambino tris kartus, bet ir tai rezultatų nedavė. „Jau nebeturiu jokių galimybių ir vilties, negaliu susisiekti su namiškiais“, - rašė jis. „Tele2“ patikrino, dėl kokių priežasčių ryšys vyro turimu numeriu neteikiamas. „Mes matome, kad planas ir kortelė yra aktyvuoti, bet kortelė nesiregistruoja tinkle, dėl to ji neveikia. To priežastys gali būti dvi: arba telefonas yra sugedęs, arba kortelė yra brokuota. Jei žmogus turimu telefonu naudojosi anksčiau, tikėtina, kad brokuota yra SIM kortelė. Tokie atvejai yra reti, bet jų pasitaiko“, - DELFI komentavo „Tele2“ Komunikacijos vadovas Andrius Baranauskas. Pasak jo, tokią problemą lengviau išspręsti, kai žmogus yra Lietuvoje, nes jam reikia ateiti į bendrovės saloną. „Mes matome, kad žmogus yra ne Lietuvoje ir įgaliojo kitą asmenį su mumis susisiekti. Dabar realiausias sprendimas yra rasti laikiną sprendimą, pavyzdžiui, įsigyti vietinę kortelę. Klausimas, kiek laiko iki žmogaus kortelė keliautų per kurjerį, veikiausiai jis grįš iš atostogų anksčiau, nei atvyks kortelė“, - paaiškino A. Baranauskas. Bendrovės atstovas sako, kad brokas pasitaiko statistiškai iki 1-2 proc. iš visų gaminamų SIM kortelių ar įrenginių. A. Baranauskas sako, kad dėl susidariusios padėties įmonė apgailestauja.