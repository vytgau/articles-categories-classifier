„Interneto naudotojai siuntė pranešimus apie internete aptiktą informaciją, susijusią su rasinės ar tautinės nesantaikos kurstymu, pornografija, vaikų seksualiniu išnaudojimu, taip pat apie neleistiną asmeninės informacijos skelbimą“, - rašoma RRT pranešime. Šiemet padaugėjo pranešimų dėl kurių po atlikto tyrimo imtasi tolesnių veiksmų ‒ pirmąjį ketvirtį tolesnių veiksmų imtasi 140 atvejų, o 2016 metų pirmąjį ketvirtį - 99-iais. 13 pranešimų, įtariant seksualinį vaikų išnaudojimą, pornografiją, persiųsti tolesniam tyrimui Policijos departamentui, 21 pranešimas, įtariant neigiamą poveikį nepilnamečiams darančią informaciją, - Žurnalistų etikos inspektoriaus tarnybai. 75 pranešimai apie galimai seksualinio vaikų išnaudojimo vaizdus persiųsti kitų šalių karštosioms linijoms, tarptautinės interneto karštųjų linijų asociacijos INHOPE narėms, 31 pranešimas - įvairių šalių interneto teikėjams, informuojant juos apie neteisėtą turinį. RRT interneto karštoji linija Lietuvoje pagal Europos Komisijos Saugesnio interneto projektą veikia nuo 2007 metų. Šiuo metu 45 pasaulio šalyse veikia 51 tokios linijos, kurias jungia INHOPE. RRT karštoji linija yra INHOPE narė nuo 2008 metų.