Kartais darbas stoties išorėje tęsiasi valandų valandas ir per šį laiką žmonėms neišvengiamai tenka atlikti gamtinius reikalus. NASA nori pagerinti padėtį ir į ateities skafandrus montuos tualetus. Naujos kartos „Orion“ erdvėlaivis turėtų astronautus nugabenti už Žemės orbitos. Tai nebuvo atlikta jau kelis dešimtmečius, tačiau technologiniai iššūkiai yra milžiniški. NASA planuoja, kad „Orion“ įgula dėvėtų naujos kartos skafandrus, kurie galėtų palaikyti žmonių gyvybę bent kelias dienas jei kapsulę ištiktų avarija. Nors tai galėtų potencialiai apsaugoti nuo katastrofos, kelias dienas gyventi skafandre su savo paties gamtinėmis atliekomis nėra labai viliojantis nuotykis – net kelios valandos darbo kosminės stoties išorėje yra labai nemalonios dėl skafandre kaupiamo šlapimo ir, kai kuriais atvejais, išmatų. Dabar astronautai pasikliauja sauskelnėmis. Ypatingos NASA sukurtos sauskelnės sugeria skysčius nepaisant gravitacijos trūkumo. Jos yra lengvos ir efektyvios, tačiau astronautai jomis skundžiasi. Kartais jos prateka, o ir praleisti ilgą laiką ankštame skafandre su jomis yra tikras iššūkis. Bet tenka, nes kai kurie pasivaikščiojimai kosmose trunka ir šešias valandas. Dabar NASA planuoja, kad naujos kartos skafandrai turės įmontuotus tualetus. Esminis skirtumas būtų tas, kad atliekos būtų ne sugeriamos, o šalinamos tolyn nuo žmogaus kūno ir surenkamos sepcialiuose konteineriuose, kurie būtų nuimami ir ištuštinami, jei skafandrą tektų dėvėti kelias dienas iš eilės. NASA kol kas šio tualeto konstrukcijos nėra patvirtinusi, bet ekspertai mano, kad tai primins „Apollo“ misijų astronautų įrangą. Į Mėnulį skridę astronautai neturėjo jokio tualeto. Specialus ant varpos užmaunamas kateteris (kurie buvo gaminami trijų dydžių) leisdavo šlapimą surinkti į skafandro išorėje buvusį maišelį. Tuo tarpu tuštinti tekdavo į kitą maišelį, kurie taip pat buvo nuimama skafandro dalis. Ši įranga veikė neidealiai, ja naudotis buvo sunku, o ir šiokių tokių nelaimių buvo pasitaikę – „Apollo 10“ misijos metu išmatos buvo pradėjusios skraidyti po erdvėlaivį. NASA nedrąsiai užsimena apie tai, kad naujos kartos skafandrai būtų naudojami ir kelionės į Marsą metu. Pats skafandras yra tarsi erdvėlaivis su visomis gyvybę saugančiomis sistemomis. Visgi, skafandrai per keletą dešimtmečių keitėsi nedaug, nepaisant žmonijos pasiektų technologinių šuolių. Teigiama, kad ateities astronautai galės džiaugtis kur kas patogesne apranga ir švaresniu darbu.