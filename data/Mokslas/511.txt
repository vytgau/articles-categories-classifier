Turėjau galimybę išbandyti šią naujieną, kurios kaina – kaip gero sporto klubo mėnesio abonementas, o žadami rezultatai labai panašūs. Valdyti „Fitbit Ionic“ paprasta, tereikia į telefoną parsisiųsti programėlę ir susinchronizuoti įrenginius. Valdyti laikrodį galite ekrano šonuose esančiais mygtukais arba braukiant pirštu per ekraną. Pagrindiniame laikrodžio ekrane nuolat matysite laiką, nueitus žingsnius, širdies ritmą ir sudegintas kalorijas. Braukdami į šoną – informaciją apie bateriją ir atskiras „Fitbit“ programėles.  Asmeninis treneris Kaip ir daugelis išmaniųjų laikrodžių, „Fitbit Ionic“ tikslas – priversti jus mažiau sėdėti ir daugiau judėti. Šis žaisliukas ne išimtis. Jis fiksuoja kiekvieną jūsų judesį ir skaičiuoja nueitus žingsnius, sudegintas kalorijas, įliptus aukštus ar įveiktą atstumą. Prieš pradedant naudoti laikrodį programėlėje telefone reikia tiesiog suvesti savo asmeninę informaciją ir užsibrėžti norimą tikslą, arba pasinaudoti automatiniu programos pasiūlymu aktyvesnei dienos veiklai. Kad dienos krūvis neatrodytų neįveikiamas ir „sėsliųjų“ nešiotojų neatbaidytų nuo noro būti aktyvesnių bandant jį įveikti vienu atsikvėpimu, visa dienos fizinė veikla padalinta valandomis. Man patiko, kad šis laikrodis ne tik leidžia nusistatyti tikslus, bet ir apie juos nuolat primena: kas valandą laikrodis suvibruoja primindamas kiek liko pajudėti norint pasiekti tos valandos fizinio aktyvumo lygį. Taip jis tik primena, tačiau kai matai, kad iki tikslo trūksta visai nedaug žingsnių, atsistoji ir nevalingai eini: į virtuvę, pas kolegą arba tiesiog garbės ratą biure tarp stalų. Nes pirmomis naudojimo dienomis juk taip norisi būti pareigingam ir pagaliau vykdyti tą amžiną pažadą būti aktyvesniu. Suveikia ir sportinis azartas, ypač, kai pamatai, kad per 6 valandas, pavyzdžiui, nuėjai vos 20 žingsnių. Po darbo galima išnaudoti daugiau laikrodžio-asmeninio trenerio privalumų. „Coach“ programėlėje yra pateikti pagrindiniai skirtingų lygių pratimai su trumpais video kaip teisingai juos atlikti. Tereikia pasirinkti, kokio tipo ir kuriai kūno daliai treniruotės norėtum. Visai smagu, kelias sekundes pažiūri į laikrodį, ką daryti ir, suvibravus laikrodžiui, bandai pratimą numatytą laiką kartoti pats. Minusas tik tas, kad laikrodžio ekranas užgęsta ir tu nebematai, kiek laiko tą pratimą turi tęsti, o pradėjus rodyti naują pratimą laikrodis nebesuvibruoja, tad norint efektyviai atlikti treniruotę tenka maigyti ekrano įjungimo mygtuką. Taip pat galima naudoti atskirą bėgimo, ar ėjimo treniruotę, kurios metu taip pat bus stebimi jūsų rodikliai ir treniruotės efektyvumas. Laikrodis visą laiką matuoja jūsų širdies ritmą tiek fizinio aktyvumo, tiek poilsio metu. Taip pat pagal jūsų asmeninius programėlės nustatymus primena, kiek skysčių turite išgerti, ragina įvesti tos dienos suvartotas kalorijas. Ir aišku, kas svarbiausia – leidžia stebėti svorio pokyčius. Laikrodis – atsparus vandeniui, tad galima naudoti ir plaukimo treniruočių metu bei nereikia nusiimti maudantis. Iš pradžių nelabai jauku su laikrodžiu lįsti į vandenį, bet ilgainiui netgi smagu. Miego stebėtojas Laikrodis skirtas nešioti visą parą. Nugarinėje jo dalyje esantys sensoriai nuolat seka jūsų pulsą ir pagal tai jūsų individualius rodiklius fiksuoja ne tik fizinio aktyvumo metu, bet ir kai jūs miegate. Viena įdomesnių funkcijų – individuali jūsų miego analizė. Ryte galima pasitikrinti, kiek valandų per naktį miegojote, kokios miego stadijos kiek laiko truko ir kaip kokybiškai pailsėjote. Dar viena įdomybė – kvėpavimo programėlė, kurios metu atliekant tam tikrus kvėpavimo pratimus stebimas jūsų pulsas ir pagal tai sprendžiama, kiek atsipalaidavęs esate. Laikrodis taip pat turi ir žadintuvo funkciją, kuris nestipriai vibruodamas leidžia atsibusti be didelio šoko išgirdus garsų signalą. Bent jau man tokia žadintuvo versija kur kas priimtinesnė už tradicinį žadinimą garsu. Kai telefono nėra po ranka – jis ant tavo rankos Įjungus laikrodį į telefoną reikia parsisiųsti „Fitbit“ programėlę ir per „Bluetooth“ ryšį sinchronizuoti abu aparatus. Taip jūsų laikrodis susisieja su įvairiomis telefone esančiomis programėlėmis: FB, IG, Skype, Gmail ir kt. Laikrodis signalizuoja apie visus telefono pranešimus: skambučius, sms, elektroninius laiškus ar FB pranešimus. Tačiau minusas tas, kad ekrane gali matyti ne visą pranešimą, o tik vieną eilutę. Pvz, el. laiško autorių ir pavadinimą, bet ne visą laiško informaciją. Taip pat, nėra galimybės atsakyti į pranešimus ar atsiliepti į skambučius. Tad norint valdyti visą informaciją, teks ją nagrinėti savo telefone. Renkantis „Fitbit Ionic“ reiktų įsidėmėti, kad jis labiau yra orientuotas į treniruočių ir sporto funkcijas bei jų valdymą ir adaptavimą vartotojui, nei į išmaniojo laikrodžio charakteristikas. Baterija veikia ilgai Nors „Fitbit Ionic“ yra tiesiog sumažinta jūsų telefono versija ant rankos, jo baterijos tarnavimo laikas – įspūdingas. Nuo pirmadienio iki šeštadienio laikrodis veikė be problemų. Naudojant tiek video pratimus, tiek kitas jo funkcijas. Tačiau norint jį pakrauti teks apsišarvuoti kantrybe – laikrodis kraunasi apie pusantros valandos. Baterijos įkrovimo jungtis – magnetinė, tad reikia atidžiai žiūrėti, jog jungiklis nepajudėtų iš savo vietos. Kitaip galite tiesiog tuščiai laukti, galvodami, kad kraunate savo įrenginį.  Brangus aksesuaras „Fitbit Ionic“ dėžutėje rasite 2 skirtingo dydžio keičiamas apyrankes. Tačiau, jeigu „Fitbit“ su „Ionic“ taikė labiau į moterišką auditoriją, kuri dažniausiai ir yra spontaniška tokių prietaisų pirkėja, tai manau, smarkiai prašovė. Niekam ne paslaptis, kad viskas, kas susiję su figūros dailinimu, sportu ir sveikatos stebėsena, moterims suveikia tarsi signalas pirkti, tačiau nepatrauklus dizainas gali būti būtent tas rodiklis, kuris nuo pirkimo gali pristabdyti. „Fitb Ionic“ dizainas gan grubus, kvadratinė ekrano forma labiau pritaikyta vyriškai rankai („Fitbit Ionic“ spalvotas ekranas atitinka „Gorilla glass 3“ standartus, jo dydis 29,23 mm (plotis), 21 mm (aukštis), bendras plotis yra 35,99 mm. ). Didelis ekranas, plati rankenėlė sukelia tam tikrų nepatogumų, nes po jais oda nekvėpuoja ir drėksta. Gamintojas skelbia, kad su šiuo laikrodžiu įmanomi net ir bekontakčiai atsiskaitymai, tad išlėkę pabėgioti be vargo galėsite nusipirkti kavos ar sulčių. Aišku, jei rasite, kur galima atsiskaityti tokiu būdu. Lietuvoje kol kas tokios galimybės nėra. Į „Fitbit Ionic“ laikrodį galima įsikelti muzikos, kurios galima klausytis jį susinchronizavus su belaidėmis ausinėmis. Laikrodžio kaina 350 eurų. Gana brangus aksesuaras, kai panašių parametrų įrenginių galima įsigyti perpus pigiau. Tačiau, jei jūsų tikslas – treniruotės ir jų rezultatų sekimas, laikrodis – vertas dėmesio.