Rugsėjo 11-20 dienomis vienuolikoje Lietuvos miestų ir rajonų vyks daugiau kaip 300 nemokamų renginių, skirtų įvairaus amžiaus lankytojams. „Šiuolaikinis pasaulis neįsivaizduojamas be mokslo atradimų, todėl džiugu, kad „Erdvėlaivis Žemė“ vėl keliaus po visą Lietuvą, suteikdamas galimybes iš arčiau susipažinti su šiuolaikinio mokslo atveriamomis paslaptimis. Tikiuosi, kad festivalio įspūdžiai ne tik praplės akiratį, bet ir paskatins jaunimą rinktis įdomų ir nepaprastų iššūkių kupiną mokslininko kelią“, – pranešime cituojama švietimo ir mokslo ministrė Jurgita Petrauskienė. Atidarymo metu kino centre „Forum Cinemas Vingis“ Mokslo festivalio organizatoriai kartu su Lenkų institutu Vilniuje kvies žiūrėti rež. M. Noelle filmą „Marie Sklodowska-Curie“, skirtą šios mokslininkės 150-osioms gimimo metinėms paminėti. Jau kitą dieną, rugsėjo 12-ąją Lietuvos mokslų akademijoje vyks Lenkų instituto iniciatyva organizuotas tarptautinis seminaras, skirtas moterų vaidmeniui, kurį jos atlieka įvairiose mokslo srityse, o ypač tiksliuosiuose moksluose. Savo patirtimi ir įspūdžiais dalysis kelių Europos šalių atstovės. Italų kultūros instituto direktorės Paolos Cioni dėka vėl susitiksime su svečiais iš Italijos. Lietuvos mokslų akademijoje Nacionalinio branduolinės fizikos instituto prezidentas prof. Fernando Ferroni pasakos, kas šiuo metu žinoma apie tamsiąją medžiagą ir tamsiąją energiją, ir kaip mėginama atskleisti jų prigimtį. Prof. Marco Controzzi paskaitoje išgirsite apie Biorobotikos institute atliekamus išmaniųjų rankų protezų kūrimo ir žmogaus-mašinos sąsajų tobulinimo darbus. Mokslo žurnalistė Enrica Battifoglia atskleis, kaip mokslo komunikacija ruošia mus ateičiai. Be to, kadangi rugsėjo 15 d. JAV kosminė observatorija „Cassini“ ners į Saturną, taip baigdama savo misiją, dr. Kastytis Zubovas tą pačią dieną pasakos, ką šis projektas padovanojo žmonijai. Na, o KTU neuromarketingo specialistė Eglė Vaičiukynaitė paaiškins, kaip ir kodėl matuojamos emocijos fotografijose. VU Jungtiniame gyvybės mokslų centre parengta įvairi ir interaktyvi programa. Iš arti pamatysite kaip veikia optinis 3D spausdinimas moksle ir pramonėje. Išbandysite akių sekimo ir emocijų atpažinimo įrangą. Išgirsite paskaitą apie sintetinės gyvybės kūrimo metodus, susipažinsite su baltų genčių karyba nuo I-ojo tūkstantmečio vidurio iki Mindaugo valstybės susidarymo bei karų su kryžiuočiais pradžios XIII amžiuje. Išbandysite senųjų laikų kareivių aprangą ir ginklus. Sužinosite, kaip galima išmokti užsienio kalbų pačiu maloniausiu būdu – žiūrint filmus ir serialus. Tyrinėsite Lietuvoje augančių augalų žiedus ir aplankysite daržą ant stogo. Sužinosite, kaip iš tiesų atrodo nematomas grybų gyvenimas ir kaip bendrauja augalai. Nacionaliniame fizinių ir technologijos mokslų centre jūsų laukia intriguojantis pasakojimas apie antimedžiagos sintezę CERN Didžiajame hadronų greitintuve. Kartu su VU fizikais kursite sintetinius junginius, svarbius ateities molekulinei elektronikai ir kvantiniams kompiuteriams. Susipažinsite su spalvų ir šviesos atsiradimu gamtoje. Chemikai paaiškins, kaip tiriamos uolienos, kad ant jų pastatyti statiniai negriūtų ir kodėl tokios svarbios mikrofosilijos. VU Filosofijos fakulteto specialistai parodys kaip atsipalaiduoti, sekant „Google“ savininkų pavyzdžiu. VU Medicinos fakulteto Žmogaus genomo tyrimų centre sužinosite apie epigenomikos svarbą medicininėje genetikoje. Mat tam tikrų tipų vėžinius susirgimus, neurodegeneracines ligas gali lemti epigenomo pokyčiai. VU Planetariumo žvaigždžių salėje ir VU Teorinės fizikos ir astronomijos instituto Astronomijos observatorijoje – ne tik Visatos naujienos, bet ir paskaita apie Baltijos jūrą, jos susiformavimą ir piratus. Astronomai pasidalins informacija apie tai, kada skrisime į Marsą ir kiek kainuos bilietas; galėsite stebėti žvaigždžių spektrinių ir fotometrinių tyrimų demonstracijas, sužinoti įvairias Galaktikos paslaptis. VGTU moksleiviai ir visi norintys išgirs apie dar neatrastus pinigų taupymo būdus; vyks interaktyvi viktorina moksleiviams, interneto erdvėje ieškant atsakymų į aktualius ekonomikos klausimus. Susipažinsite su mechatroninių ir robotinių sistemų kūrimu, valdymo sistemų projektavimu, pagrindiniais fotografinio dizaino kūrimo principais; pabandysite sukurti vaizdo klipą, sužinosite, kaip ir kada inžinerijos dėka pasaulyje gali atsirasti įspūdingiausias tiltas, futbolo aikštės dydžio objektas kosmose, du žemynus skiriantis kanalas. Kompanija „VR cafe“ parengė jums netikėtą ekskursiją – kelionę po žmogaus kraują. Tai edukacinė virtualios realybės patirtis. Keliaudami kraujagyslėmis suprasite, kaip dirba kraujo ląstelės, nešiodamos po kūną deguonį ir kaip jos kovoja su virusais. Meno ir mokslo sąveika festivalyje kasmet vis stipresnė. Šiemet teatre „Meno fortas“ pakviesime į Meno ir mokslo laboratorijos sukurtą spektaklį „Reikalai“, atskleidžiantį mokslininko pasiaukojimo bei atsakomybės prieš visuomenę, žmogaus galimybių keisti pasaulį temas. Uždarymo metu Lietuvos nacionaliniame dramos teatre – Elektroninės muzikos projektas YXO, kuriame nagrinėjama (retro)futuristinės nostalgijos estetika analoginiais garso sintezatoriais. Koncerte bus atlikta nauja programa, skirta Jupiterio ir Saturno tyrimams. Renginiai Kaune Po kelerių metų pertraukos Mokslo festivalio metu Kaune, KTU „Santakos“ slėnyje ir fakultetuose rugsėjo 15 d. vyks Tarptautinė mokslo mugė, apie kurią plačiau parašysime kitame pranešime spaudai. Tačiau ir kitomis dienomis renginių bus gausu. Turiningą programą kauniečiams ir miesto svečiams parengė universitetų, gimnazijų, kolegijų mokslininkai ir studentai. Kauno kolegijoje bus organizuotos atviros laboratorijos, kur lankytojai matuos mažų dydžių objektus mikroskopu, pamatys kaip šildomi kūnai plečiasi ir tikrins fizikinius dėsnius arba galės pabandyti tapti kompiuterių tinklų administratoriais. Taip pat aplankys nuotoliniu būdu valdomų informacinių sistemų stendų ir daugiafunkcinių robotų parodą. Pamėgins sulituoti „kosminį namą“ iš elektronikos komponentų ir savo rankomis nulipdyti dirbinį iš keramikų naudojamų medžiagų. Restauravimo dirbtuvėse renginio dalyviai išbandys restauravimo technikas, o atsinešę savo vartojamą vandenį sužinos, ar jis neužterštas nitratais, kokių mineralinių medžiagų jame yra ir kuo jos naudingos. Lietuvos zoologijos sode susipažinsite su gyvūnais iš Australijos, Amerikos, Afrikos, Eurazijos. Lietuvos sveikatos mokslų universiteto (LSMU) Farmacijos fakulteto Naujausių farmacijos ir sveikatos technologijų centre tyrėjai pakvies pažvelgti į ląstelių ir gyvų audinių gyvenimą. Pasakos apie gyvūnų anatomijos savitumus ir eksponatus, esančius LSMU Veterinarijos akademijos Gyvūnų anatomijos muziejuje, anatomikume. Pamatysite išskirtinius ir egzotinių kraštų gyvūnų eksponatus. LSMU Veterinarijos akademijos dr. Leono Kriaučeliūno smulkiųjų gyvūnų klinikoje – interaktyvi programa apie gyvūnų augintinių kraujo tyrimus, mokslinius tyrimus ir veterinarijos gydytojo-mokslininko kasdienybę. VDU Kauno botanikos sodas pakvies jus į apžvalginę ekskursiją, o taip pat dalyvauti edukacinėse orientavimosi varžybose, kurių metu išmoksite pažinti įvairius augalus. VU Kauno fakultete kalbos mylėtojai išbandys fonetinės analizės kompiuterinę programą, tirdami lietuvių kalbos balsius, psichoanalitiniu žvilgsniu pažvelgs į romaną „Altorių šešėly“, o Audiovizualinio vertimo laboratorijoje tobulins savo anglų kalbos žinias, ieškodami reklamų šūkiuose praleistų žodžių, bandydami nuspėti netradicinių reklamų pabaigas. Kūrybinėse kalbų dirbtuvėse pasimokysite senųjų anglų, graikų ir lotynų kalbų. Renginiai Klaipėdoje Apsilankę Klaipėdos universitete išgirsite apie studentų pneumobilių varžybas. Bus pristatomas universiteto komandos sukurtas pneumobilis. Elektronikos laboratorijoje pamatysite, kaip veikia 3D spausdintuvas, išbandysite virtualios realybės akinius. Mokslininkai demonstruos projektuojamų laivų fizinio ir matematinio modeliavimo galimybes. Lankytojai galės išbandyti savo sugebėjimus priimant optimalius inžinerinius laivų modeliavimo sprendimus. Ekskursijoje po Klaipėdos universiteto Gamtos muziejaus Lietuvos paukščių ekspoziciją sužinosite, kokie paukščiai gyvena Lietuvoje, o ypač pajūryje. Klaipėdos valstybinio jūrų uosto direkcija pakvies į ekskursiją po uostą. Lietuvos aukštojoje jūreivystės mokykloje moksleiviai susipažins su jūrinio laivo įranga, patys galės valdyti įvairius laivus sumodeliuotose realiuose plaukiojimo rajonuose. Klaipėdos valstybinėje kolegijoje išgirsite apie socialinės reklamos įtaką jaunimui, išbandysite kūrybiškumo skatinimo būdus, sužinosite ką reikia daryti, norint turėti skaisčią ir švarią odą. Išmoksite įvertinti savo funkcinį pajėgumą, antropometrinius duomenis. Susipažinsite su kvapų pasauliu, pojūčiais, pernešamomis emocijomis. Sužinosite, kokias funkcijas atlieka dirbtiniai žemės palydovai. Ir ką reiškia „išmanioji statyba“ mieste, kuriant 3D pastatus taikant papildytos realybės technologijas. Renginiai Šiauliuose, Panevėžyje ir kituose regionuose Šiaulių universitete sužinosite apie augalus – rūgščių ir šarmų bei aplinkos taršos indikatorius. Taip pat apie ryšį tarp gamtos, matematikos ir muzikos. Besidomintys pabėgėlių ir terorizmo tema išgirs, kaip prieš septynis dešimtmečius Lietuva sėkmingai, kitaip nei didžiosios Europos valstybės, sprendė pabėgėlių klausimą. Susipažinsite su XXI a. inžinerija ir pagrindinėmis daiktų interneto sistemos platformomis. Paskaitoje „Juokas ir politinė komunikacija: „Dviračio šou“ atvejis“ bus analizuojamas humoro ir šiuolaikinės politinės komunikacijos santykis. Kaip humoro pagalba Lietuvoje yra plėtojama socialinė-politinė kritika ir ką tai reiškia patiems politikams? Šiaulių universiteto Botanikos sodo atviroje erdvėje bus demonstruojami Biblijoje minimi augalai ir aiškinama jų simbolinė reikšmė. O ragaudami arbatas, klausysitės pasakojimo apie augalų veikliąsias medžiagas. Šiaulių valstybinė kolegija pakvies susipažinti su Lietuvos žemės gelmių sandara, labiausiai paplitusiais mineralais ir uolienomis, mokys nustatyti amonio junginius vandenyje, išmatuoti triukšmo lygį gyvenamoje aplinkoje; išgirsite paskaitą apie fizinio aktyvumo naudą sveikatai ir intelektui. KTU Panevėžio technologijų ir verslo fakultete jūsų laukia smagi paskaita apie elektroniką. Panevėžio kolegijoje iš arti pažvelgsite į nervus ir nervines ląsteles; bus mokoma taisyklingai valytis dantis, nustatoma burnos sveikatos būklė, patariama, kaip prižiūrėti sveikus dantis. Išgirsite apie vakcinų sudėties ir kokybės kaitą pritaikant naujus mokslo pasiekimus, infekcines ligas, nuo kurių būtina skiepytis. Ir apie tai, kur dingo neandertalietis. Įvairiose šalies mokyklose ir gimnazijose svečiuosis mokslininkai iš Vilniaus. Etnologas prof. Libertas Klimka Panevėžyje kalbės apie lietuvių kultūros pasididžiavimo objektus iš baltų kalbos, materialiojo paveldo, mokslo istorijos, etninės kultūros sričių. LMA tikrasis narys prof. Eugenijus Butkus Alytuje pasakos, kaip molekulės bendrauja tarpusavyje; Druskininkuose prof. dr. Rimantas Vaišnoras aiškins, kaip nanotechnologijos gerina mūsų gyvenimą. Šalčininkuose doc. dr. Romualda Lazauskaitė supažindins su gyvybės paieškomis prie kitų žvaigždžių, o Kauno rajone Vilkijoje LMA tikrasis narys, habil. dr. Valdas Laurinavičius kalbės apie fermentus ir jų taikymus biosensoriuose. Anykščiuose vyks Mokslo populiarinimo šventė „Nuo ląstelės iki žvaigždžių“. Be abejo, tai tik nedidelė dalis to, ką jums siūlo inovatyviausi ir aktyviausi Lietuvos mokslininkai, doktorantai, studentai, norintys pasidalyti su jumis šiuolaikinio mokslo žavesiu. Visą programą rasite ir į norimus renginius užsiregistruosite svetainėje www.mokslofestivalis.eu.