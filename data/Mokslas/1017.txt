Kauno mokslo ir technologijų parke įsikūręs startuolis „iDenfy“ pritraukė kelių šimtų tūkstančių investiciją ir artimiausiu metu tikisi pritraukti septynženkles sumas tapatybės identifikavimo internetinei platformai. Šiemet birželį Lietuvos Respublikos Seimui priėmus papildomus reikalavimus atsiskaitant tiek grynaisiais pinigais, tiek atliekant elektroninius mokėjimus, poreikis diegti tapatybės patvirtinimo sprendimus tapo dar aktualesnis ir Lietuvoje. Įsidiegus kauniečių aplikaciją į internetinę svetainę ar mobiliąją aplikaciją, privalomas registracijos procesas tampa ypač operatyvus – vartotojui pakanka realiu laiku nuskenuoti savo ID kortelę arba pasą ir nusifotografuoti savo išmaniuoju įrenginiu. Panaudojo dirbtinį intelektą „Gerai apmokytas dirbtinis intelektas yra mūsų išskirtinumas, priklausomai nuo sistemos dalies, naudojamas tiek angl. machine-learning, tiek konvuliuciniai neuronų tinklai, leidžiantis konkuruoti su šiuo metu pasaulyje siūlomais sprendimais. Mūsų vystoma programa patikrina, ar nufotografuotas asmens tapatybę patvirtinantis dokumentas yra tikras ir jame esanti nuotrauka sutampa su asmens veidu. Taip pat sistema atpažįsta, kai bandoma ją apgauti: siekiant pasinaudoti svetimu ar padirbtu asmens tapatybės dokumentu ir identifikuoti žmogaus atvaizdą, fotografuojant mobiliojo ar kito išmaniojo įrenginio ekraną, kuriame yra asmens veido nuotrauka, pasitelkta iš socialinių tinklų ar kitos duomenų bazės. Papildomai yra tikrinama ar dokumentas nėra koreguotas „Photoshop“ ar kita programa bei analizuojamas dokumento paviršius – iš kokios medžiagos jis yra pagamintas“, – sako „iDenfy“ vadovas Gediminas Ratkevičius. Verslą įkūrė su draugu Kartu su vaikystės draugu Domantu Čiulde, turinčiu įmonę Anglijoje, teikiančią kibernetinės apsaugos sistemas, komandą subūręs verslininkas sistemos kūrime taiko ir kitų perspektyvių Lietuvos įmonių pasiekimus – konsultuojasi su „SearchNode“, pasaulyje „Forbes“ pripažinto, paieškos optimizavimo įrankio kūrėjais, Lietuvos kibernetinio saugumo ekspertu Mariumi Pareščiumi bei verslininku Vygandu Blandžiu. Iki savo idėjos išvystymo dirbęs internetinių platformų vystymo versle, kaunietis sako, kad komandos narių ir mentorių patirtis kibernetinio saugumo srityje – ypač reikšmingas privalumas tiek užsienio rinkoje, tiek derantis su investuotojais. Komanda, norėdama eliminuoti visus sukčiavimo būdus, pasitelkė ne tik mokslinius darbus, bendravo su IT saugumo specialistais, bet ypač tyrė vadinamuosius „Black Market“ forumus. Lietuvių sukurtas įrankis savo patikimumu ir tikslumu gerokai lenkia kitas šiuo metu asmens tapatybės identifikavimui naudojamas priemones: mobilųjį parašą, kurį kol kas naudoja santykinai mažai Lietuvos gyventojų, ar dokumentų skenavimą kameromis ir tikrinimą rankiniu būdu. Technologija jau naudojasi Lietuvos įmonės Esminiai sistemos privalumai internetiniam verslui yra apsikeitimo duomenimis greitis, patogumas ir saugumas. Klientui pačiam nereikia vesti duomenų, jo dokumento nuotrauka automatiškai susiejama su realiu veidu ir identifikuojama dirbtinio intelekto pagalba. Be to, nestabdomas pats paslaugos ar prekės įsigijimo procesas – tapatybės identifikacija, naudojantis kauniečių sukurta platforma, galima bet kuriuo paros metu ir neužtrunka ilgiau vienos minutes. „iDenfy“ sprendimu domisi verslai iš Vakarų Europos, Moldovijos, Jamaikos, Nigerijos ir Azijos šalių. „Viena perspektyviausių rinkų yra šiandienos diskusijų centre esanti kripto valiutų sistema, augantis žmonių susidomėjimas ir atsirandantis skaidrumo poreikis joje, tvirtinant asmens tapatybę, turėtų tapti svariu ateities pajamų šaltiniu. Taip pat, sistemą po birželį Seimo priimtų papildomų reikalavimų, atsiskaitant tiek grynaisiais pinigais, tiek atliekant elektroninius mokėjimus, ėmėsi diegti ir Lietuvoje įsikūrusios kredito įstaigos, sutelktinio skolinimo platformos, draudimo bendrovės bei P2P sektoriaus atstovai. “, – sako G. Ratkevičius. Tikisi pritraukti milijoną Šį rudenį „Websummit“ konferencijoje sulaukę dėmesio iš užsienio rizikos kapitalo bei keletos privačių investuotojų, lietuviai planuoja pritraukti papildomą investiciją, siekiančią septynženklią sumą, produkto plėtrai ir jo įvedimui į naujas rinkas. Šiuo metu Kauno mokslo ir technologijų parke įsikūrusi komanda aktyviai dalyvauja užsienio konferencijose bei jauno verslo akceleravimo „Inospurtas“ programoje ir iki 2018 m. pabaigos tikisi teikti paslaugas dešimtyje užsienio šalių.