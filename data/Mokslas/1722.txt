Be to, 2 iš 3 apklaustųjų tikisi, kad per ateinančius penkerius metus tradicines pinigines visiškai pakeis išmanieji telefonai ir juose naudojamos finansinių paslaugų programėlės, rodo „Swedbank" užsakytas tyrimas. „Parduotuvėse grynuosius pinigus jau prieš kurį laiką nustelbė mokėjimo kortelės. Šiuo metu stebime pokytį, kuomet perduodami pinigus tarpusavyje žmonės vis dažniau renkasi nebe grynuosius pinigus, bet elektroninius pervedimus. Ypatingai ši tendencija ryški stebint jaunesnių gyventojų elgseną. Apie 60 proc. 18-35 m. amžiaus gyventojų, norėdami draugui ar šeimos nariui perduoti 20 eurų, rinktųsi elektroninį pervedimą – pasinaudotų interneto arba mobiliąja bankininkyste“, – apklausos rezultatus komentuoja „Swedbank“ Klientų aptarnavimo tarnybos vadovė Loreta Lapinskaitė. Remiantis apklausos rezultatais, kai artimam žmogui reikia pervesti 20 eurų, didesnė dalis tai padarytų kompiuteriu. Išmanųjį telefoną pinigų pervedimui dažniausiai pasitelktų jaunimas iki 25 m. – ketvirtadalis jų pinigus kitam žmogui nusiųstų vos gavę prašymą, nes rinktųsi naudotis išmaniajame telefone esančią finansinių paslaugų programėlę. Prioritetą gryniesiems pinigams vis dar teikia gyventojai, kurių amžius nuo 56 metų ir daugiau. 86 proc. jų net ir nedidelę sumą draugams ar artimiesiems perduotų grynaisiais. Pasak „Swedbank“ Klientų aptarnavimo tarnybos vadovės, nepaisant sentimentų gryniesiems pinigams, šalies gyventojai pripažįsta augantį mobiliosios bankininkystės populiarumą ir pritaria, kad po kelerių metų išmaniajame telefone esančios programėlės leis visiškai atsisakyti tradicinių piniginių. 28 proc. apklaustųjų mano, kad šis pokytis įvyks per artimiausius 2 metus, o 32 proc. galvoja, kad tam prireiks iki penkerių metų. Reprezentatyvią šalies gyventojų apklausą, kurios metu buvo apklausti 1009 respondentai, šių metų liepos mėnesį „Swedbank“ užsakymu atliko rinkos tyrimų bendrovė „Spinter“.