Kompanija persikėlė į naują kompleksą Menlo Parke, kurio plotas siekia beveik 40 tūkst. kvadratinių metrų, vos prieš dvejus metus, tačiau jau yra pasirengusi plėstis, rašo leidinys „Recode“. Naujasis projektas įsikurs „Menlo Science & Technology Park“, kurio plotas sieks maždaug 227 tūkst. kvadratinių metrų. Šį plotą kompanija nusipirko 2015 metais. Maisto prekių parduotuvė, vaistinė ir kitos parduotuvės užims maždaug 11,6 tūkst. kvadratinių metrų plotą, o biurai – daugiau nei 162 tūkst. kvadratinių metrų. Taip pat miestelyje, kuris vadinsis „Willow Campus“, bus pastatyta 1,5 tūkst. gyvenamųjų objektų, kurių daugiau nei 200 bus nuomojami „už mažesnę nei rinkos kainą“, pranešė bendrovė. „Visa tai bus atvira visuomenei“, – nurodoma „Facebook“ tinklaraštyje. Anksčiau bendrovė svarstė galimybę komplekso teritorijoje statyti viešbutį, tačiau dabar apie jį nebeužsimenama, pažymi CNBC. Taip pat kol kas neaišku, ar naujos biuro patalpos bus skirtos tik „Facebook“ reikmėms. Pirmąjį komplekso statybų etapą ketinama užbaigti 2021 metų pradžioje.