Anksčiau ar vėliau išsenkantys akumuliatoriai be galo erzina daugelį mobiliųjų telefonų naudotojų. Inžinieriai į šią problemą sumanė pažvelgti kūrybiškai ir pamėgino išsiaiškinti, ar nepavyktų pasiūlyti tokio aparato, kurį naudojant būtų galima ir skambinti, ir kalbėtis visiškai neeikvojant akumuliatoriaus energijos. Idėja pasirodė patraukli Shyamui Gollakotai – informacinių technologijų galimybes tiriančiam specialistui iš Vašingtono universiteto. Jis subūrė komandą, kuriai išties pavyko sukurti be akumuliatoriaus veikiantį telefoną. Savo išvaizda jis primena spausdintinę plokštę su jutikliniais skaičių mygtukais. Tlefonui reikia tiek mažai elektros energijos, kad visą būtinąjį kiekį pavyksta gauti iš šviesos ir radijo signalų, sklindančių iš šalimais esančių belaidžių bazinių stočių. Be akumuliatoriaus veikiantį, efektyviai energiją naudojantį modelį komandai pavyko sukurti atsisakius poros ypač daug energijos reikalaujančių šiuolaikinių mobiliųjų telefonų charakteristikų. Eksperimentinis įrenginys nevykdo analoginio skaitmenų keitimo, be to, inicijuodamas skambučius negeneruoja nuosavų belaidžių signalų. Veikdamas gavimo režimu mokslininkų sukonstruotas telefonas sugeria iš bazinės stoties siunčiamas radijo bangas ir tiesiogiai konvertuoja jas į garsiakalbiu perduodamus virpesius. Telefonui veikiant siuntimo režimu, integruotu mikrofonu gaunami virpesiai pakoreguoja į bazinę stotį sugrįžtančias radijo bangas. Mokslininkų sumanytas principas pasiteisino: į jį pavyko prisiskambinti iš „Skype“. Išradimo aprašas ir išvados buvo paskelbti specialiame su technologijomis susijusiems tyrimams skirtame leidinyje „Proceedings of the Association for Computing Machinery on Interactive, Mobile, Wearable and Ubiquitous Technologies“. Kol kas demonstracinis įrenginys dar tikrai turi trūkumų. Vienas iš jų susijęs su atstumu iki bazinės stoties. Pastarasis negali būti didesnis nei 15 metrų. Liaupsių dar nenusipelno ir perduodamo balso kokybė. Patikrinti „Facebook“ paskyros kol kas, deja, taip pat neįmanoma. Mokslininkai juokauja, kad vis tiek kažkada pavyks patenkinti nuo socialinių tinklų negalinčių atsiplėšti internautų lūkesčius – juk, šiaip ar taip, kol kas žengiami tik pirmieji žingsniai, o juos galima vertinti kaip prisiartinimą prie tokios vietos, kurioje esama išteklių, leidžiančių vykdyti ir kitas operacijas. Kaip tik tos kitos operacijos, ko gero, ir yra didžiausia siekiamybė, nes išmaniesiems telefonams be paliovos tobulėjant, balso skambučiai pamažu traukiasi į vis rečiau naudojamų funkcijų sritį.