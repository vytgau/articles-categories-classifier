„YouTube“ – ne tik televizija, bet ir bendruomenė. O nuo šiol ji veiks ir kaip savarankiškas socialinis tinklas, rašo portalas „Thenextweb“. Populiariausiuose „YouTube“ kanaluose ir iki šiol vykdavo pokalbiai tarp video įrašų kūrėjų ir prisiregistravusių naudotojų auditorijos. Pastebint jų aktyvumą jau kurį laiką sklandė žinios apie galimus „YouTube“ pokyčius, o dabar jie jau patvirtinti oficialiai. Kai kuriuose „YouTube“ kanaluose atsirado bendruomenei skirtas skirtukas („Community“), iš kurio „YouTube“ kanalų kūrėjai gali siųsti pranešimus prisiregistravusiems naudotojams neskelbdami vaizdo įrašo. Tokia funkcija gali išstumti įrankį, leidžiantį siųsti pranešimus tik vaizdo įrašais, nes nuo šiol „YouTube“ kanalų kūrėjai gali akimirksniu išplatinti norimą informaciją nenaudodami vaizdo įrašo nusiuntimo mygtuko. Atsiradus tokiai galimybei, kanalų kūrėjai galės bendrauti su savo auditorija neišeidami iš „YouTube“: jiems neprireiks papildomų platformų, tokių kaip „Twitter“ ar „Facebook“. Prisiregistravę kanalų naudotojai galės gauti kiekvieną kanalų kūrėjų paskelbtą pranešimą. „Jei naudotojams pradeda labiau rūpėti bendravimas, o ne kačiukų vaizdo įrašai, reikia pripažinti, kad „YouTube“ panėšėja į socialinį tinklą. Išties puiku, kad pačioje svetainėje siūloma naujų galimybių, o ne vien nuorodų į socialinius tinklus“, - pastebi „Thenextweb“ apžvalgininkas Justinas Potas.