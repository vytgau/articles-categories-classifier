Apžvelgiant praėjusius metus, pagal parduodamų išmaniųjų skaičių, pirmauja „Samsung“, tačiau kinų kompanijos „Huawei“ ir „Xiaomi“ neatsilieka ir sparčiai augina savo vartotojų ratą. „Apple“ vis dar antroje vietoje. Lietuviai taip pat, nors ir skundžiasi pernelyg didelėmis išmaniųjų kainomis, vis dažniau renkasi brangesnius išmaniuosius. Skaitant komentarus po straipsniais, galima susidaryti įspūdį, kad Lietuvoje vis dar yra nemažai žmonių, kurie naudojasi įprastais mygtukiniais telefonais. Aišku, tai galima puikiai suprasti, nes vidutinis atlyginimas šalyje ne visiems leidžia įpirkti išmanųjį telefoną, o ypatingai flagmanus, kurių kaina jau didesnė nei geros karvės (skelbimuose jos įvertinamos apie 900 Eur). Kad lietuviai vis dar perka mygtukinius telefonus pripažįsta ir „Tele2“ telekomunikacijų bendrovės atstovas spaudai Andrius Baranauskas. „Mygtukiniai telefonai vis dar išlieka vyresnių žmonių pasirinkimu, nes jiems tiesiog patogiau. Kiti renkasi dėl ilgai tarnaujančios baterijos“, – sako A. Baranauskas. Keisčiausia tai, kad skųsdamiesi didėjančiomis produktų ir paslaugų kainomis, lietuviai netaupo ir stovi eilėse prie „iPhone X“. „Samsung Electronics Baltics“ padalinio vadovas Lietuvoje Simonas Skupas sako, kad net auganti išmaniųjų kainodara neatgraso pirkėjų. „Yra noras turėti technologiškai patį pažangiausią arba tiesiog patį brangiausią išmanųjį. Baltijos šalyse parduodama apie 40 procentų išmaniųjų telefonų, kurių kaina yra 600 eurų“, – statistiką vardija S. Skupas.  Pietų Korėjos technologijų milžinė „Samsung“ 2018 m. pradeda su „Galaxy A“ serijos naujausiu modeliu „Galaxy A8“. Šis modelis pasižymi kompanijos flagmanams būdingomis savybėmis: dviguba priekine kamera, dideliu „Infinity Display“ ekranu, stilingu ir ergonomišku dizainu. „Naujausiame „Galaxy A“ serijos telefone integruotos svarbiausios ir vartotojų ypač vertinamos mūsų flagmanų savybės ir funkcijos – didelis ekranas dviguba priekinė kamera bei premium klasės dizainas. Patobulintas modelis puikiai atliepia augančius vartotojų poreikius, todėl tikime, kad šis modelis sulauks didelio susidomėjimo. Norint šį telefoną gauti pirmiesiems, jį reikėtų užsisakyti iš anksto“, – sako „Samsung Electronics Baltics“ padalinio Lietuvoje vadovas Simonas Skupas. „Galaxy A8“ modelis turės patobulintą 16 MP F1.7 galinę ir dvigubą, tobulai asmenukėms pritaikytą ir dar geresnę nuotraukų kokybę užtikrinančią, 16MP + 8MP F1.9 priekinę kamerą. Taip pat naujasis įrenginys atitinka IP68 standartą, todėl telefonas yra atsparus vandeniui ir dulkėms. Į telefoną bus galima įdėti microSD kortelę, o tai leis padidinti jo atmintį iki 256 GB. Šis naujasis modelis turės ir du SIM kortelių lizdus, tad įrenginys vienu metu galės veikti su dviem kortelėmis. Viskas skamba puikiai, tik kaina 499 eurai gali būti ne visiems patraukli už vidutinės klasės modelį. Aišku, kai flagmanų kainos svyruoja apie 1000 Eur ir daugiau, tai tuomet ši kaina atrodo logiška. „Galaxy A8“ iš 32 GB vidinės atminties beveik 12 GB užima operacinė sistema, tuo metu „Xiaomi“ ir „Huawei“ pigesniuose modeliuose jau siūlo 64 GB vidiniams poreikiams su galimybe praplėsti micro SD kortele. Po kelių savaičių šį modelį apžvelgsiu plačiau ir palyginsiu su konkurentais. Kada galima įpirkti flagmaną Jei 2016 m. daugelis savo išmaniuosiuose telefonuose dėdavo dvi kameras, tai 2017 m. gamintojai pradėjo konkuruoti dėl kraštinių santykio išnaudojant tą patį telefono dydį. „Samsung“ su „Samsung Galaxy S8“ pasiūlė vartotojams visai kitokį telefono pojūtį su „Infinity Display“. Vėliau ir kiti gamintojai pasekė „Samsung“ pavyzdžiu ir rinkoje pasirodydavo vis daugiau išmaniųjų su 18:9 kraštinių santykiu. Atsiriboju nuo tų modelių, kurie yra pristatomi ir pardavinėjami Kinijoje. Ties kas nori, siunčiasi. Man labiau patinka garantija ir servisas, kurį gaunu pirkdamas Lietuvoje. 2017 m. pabaigoje pasirodė ir flagmanų žudiku tituluojamas „OnePlus 5T“, kuris techniniais parametrais labai panašus į „Sasmung Galaxy S8“, tiesa, nėra apsaugotas nuo dulkių ir vandens. Kol kas šio modelio Lietuvos operatoriai nepasiūlė, bet pirkėjai gali rinktis „OnePlus 3T“ ar „OnePlus 5“. Tiesa, pas mus brangiau nei oficialioje svetainėje. Asociacija „Eisa“ 2017 m. geriausiai fotografuojančiu išmaniuoju telefonu išrinko „Huawei P10“, tačiau „Samsung Galaxy S8“ buvo įvertintas kaip geriausias modelis. Gaila, bet žiūrint į pardavimų statistiką matome, kad „Sony“ ar „HTC“ flagmanai pirkėjams vis mažiau patrauklesni, nors jų telefonai nebūtinai prastesni. Šių išmaniųjų telefonų kaina svyruoja nuo 500 iki 800 eurų. Tiems, kurie nori sutaupyti, praėjusių metų flagmanai dabar siūlomi už patrauklias kainas. Tiems, kam kaina nesvarbi 2017 m. pabaigoje išvydome tris labai patrauklius išmaniuosius. Žmonės, kuriems kaina nėra svarbi, gali rinktis - „iPhone X“, „Samsung Galaxy Note 8“ arba „Huawei Mate 10 Pro“. Visi trys labai solidūs ir turi kuo išsiskirti. Pigiausias iš jų – „Mate 10 Pro“ (799 Eur) pirmasis su dirbtiniu intelektu jau spėjo būti pripažintas „Android Authority“ geriausiu 2017 m. išmaniuoju su „Android“ operacine. „Apple“ kompanija labai susikompromitavo dėl senesnių modelių lėtinimo, o kai kurios šalys net kreipsis į teisėsaugą, kad tai ištirtų. „iPhone X“ – verslo klasės modelis. Pirmasis modelis, atsisakęs „Home“ mygtuko, kai valdymas vyksta tiesiog braukant per ekraną. Jordan Peters, „Samsung Europe“ rinkodaros direktorius, rugsėjo mėnesį Berlyne vykusioje „IFA“ parodoje kalbėjo, kad išmaniųjų telefonų pardavimai flagmanų kategorijoje auga. „Samsung Galaxy Note 8“ modelis geriausias iš „Samsung“ siūlomų telefonų. Tai įrenginys, kuris skirtas tam tikrai auditorijai. „S Pen“ rašiklis suteikia telefonui išskirtinumo ir didina jo produktyvumą. Tai vienas didžiausių išmaniųjų, kokiais prekiaujama Lietuvoje. Man jis vis dar atrodo ne kiek per didelis, kiek per ilgas. Nepatogu kartais nešiotis džinsų kišenėje, bet patogu naudotis rašikliu. Tenka pripažinti, kad „Samsung Galaxy Note 8“ yra vienas geriausiai filmuojančių telefonų pritaikytų net medžiagos montavimui telefone. Tą galima kokybiškai daryti su pridedamu rašikliu. Tiesa, dvigubą kamerą „Samsung“ pasiūlė vėliausiai, o „Sony“ vis dar kuria savo tobulą telefoną su dviem kameromis. Laukiamiausios naujovės jau greitai Panašu, kad arši kova dėl vartotojų tarp lyderių išliks ir 2018 m. Artimiausiu metu, vasario pabaigoje Barselonoje „MWC“ parodoje išvysime nemažai naujovių. Pietų Korėjos milžinė pristatys flagmaną „Samsung Galaxy S9“. Gal pagaliau „Sony“ pakeis 5 metų senumo dizainą ir pasiūlys konkurencingą modelį. Nemažiau įdomus turėtų būti ir „Xiaomi Mi 7“ flagmanas. „Huawei“ šiais metais žada pristatyti „P“ serijos modelius su triguba kamera, o atgijusi „Nokia“ jau pristatė „Nokia 6 (2018)“, kurio kaina turėtų būti labai patraukli lietuviams. Bus tikrai įdomu.