Įvairūs naujienų šaltiniai skelbia apie „Samsung Galaxy Note 7“ keliamą pavojų. Vis pasirodo pranešimų apie tai, kad šio modelio telefonai tiesiog užsiliepsnoja, todėl „Samsung“ turi atšaukti jų prekybą, o JAV Federalinė aviacijos administracija (FAA) griežtai perspėja keleivius apie tokių telefonų naudojimo lėktuve keliamus pavojus. Kodėl gi šie išmanieji telefonai taip lengvai užsidega? Priežastis siejama su juos maitinančia ličio jonų baterija. Tokia baterija, kaip energijos šaltinis, naudojama ne tik išmaniuosiuose telefonuose, bet ir kompiuteriuose, įvairiuose elektros prietaisuose bei žaisluose. Litis yra trečias elementas periodinėje cheminių elementų lentelėje. Tai baltas, sidabro spalvos metalas, kuris reaguodamas su deguonimi arba vandeniu gali užsidegti, aiškina Lloydas Gordonas iš Alamoso nacionalinės laboratorijos Naujojoje Meksikoje. 1991-aisiais metais „Sony Corp.“ iš komercinės pusės pažvelgė į saugų jonų naudojimą: ličio jonai buvo pradėti naudoti su kokia nors suspensija arba chemine medžiaga, bet ne kaip grynas litis. Gaminant elektros įrangą paprastai numatomos ir į ličio jonų baterijas integruojamos tam tikros apsaugos priemonės. Deja, projektuojant elektros grandinę įsivėlusi klaida gali lemti baterijos perkaitimą ir užsiliepsnojimą. Pavyzdžiui, brokuotos baterijos gali būti per daug įkraunamos. Tuo tarpu visiškai įkrautų tinkamai pagamintų baterijų krovimas automatiškai sustabdomas. Jei brokuota baterija bus per ilgai prijungta prie elektros šaltinio, ličio jonai susitelks į vieną vietą ir baterijoje susidarys gryno ličio sluoksnis. Be to, per ilgai kraunama baterija įkaista ir organiniame skystyje gali susidaryti deguonies burbuliukų, o tarp deguonies ir ličio lengvai gali kilti reakcija. Su defektais pagamintos ličio jonų baterijos gali ir per daug išsikrauti, vadinasi, esant per mažai energijos jos automatiškai neišsijungs, o tada taip pat gali užsidegti. Nėra aišku, kas būtent sukelia problemas, su kuriomis susiduria „Samsung Galaxy Note 7“ savininkai. Bet kad problemų kyla, nepaneigiamai įrodo vieno naudotojo „YouTube“ paskelbtas vaizdo įrašas, kuriame demonstruojama, kaip atrodo nuo autentiško „Samsung“ įkroviklio atjungtas išmanusis telefonas.  Iki rugsėjo 1 d. „Samsung“ buvo pranešta apie 35 įvairiose pasaulio šalyse užfiksuotus brokuotų baterijų atvejus. Tokią žinią pati bendrovė paskelbė išplatintame pranešime. „Reaguodami į pastaruoju metu mus pasiekusius pranešimus apie naujojo modelio „Galaxy Note7“ veikimo triktis, nuodugniai ištyrėme gamybos technologiją ir nustatėme, kad problema susiusi su baterija“, – sakoma pranešime. Įmonės atstovai taip pat informavo, kad šuo metu yra laikinai pristabdyta prekyba įrenginiais, kurie gali būti brokuoti, o dabartiniai „Galaxy Note7“ modelio išmanieji telefonai per ateinančias savaites bus pakeisti naujais ir saugesniais modeliais. Šiuo metu FAA taip pat ėmėsi atitinkamų veiksmų. Agentūra primygtinai pataria naudotojams neįjunginėti ir nemėginti įkrauti šių „Samsung“ firmos įrenginių lėktuve, taip pat nelaikyti jų tikrinamame bagaže. Remiantis „Reuters“ skelbiama informacija, reaguodama į FAA išplatintą įspėjimą bendrovė „Samsung“ paspartino naujų išmaniųjų telefonų siuntų pristatymą.