Planetai to būtų per daug. O žvaigždė, oficialiai pavadinta KIC 8462852, bet neformaliai įvardinama kaip „Tabby žvaigždė“, per pastarąjį šimtmetį gerokai pritemo. To kol kas esą niekaip negalima paaiškinti, ir astronomas Jasonas Wrightas nurodė, kad tokio šviesos kitimo būtų galima tikėtis, jei nežemiška civilizacija statytų sudėtingą įrenginį apie žvaigždę jos energijai išgauti. Bet pats Wrightas pripažįsta, kad daug labiau tikėtinas natūralus tokio reiškinio paaiškinimas. Rugsėjo mėnesį jis su bendraautoriumi Steinnu Sigurd̵ssonu apibendrino ir išanalizavo kai kuriuos labiausiai paplitusius aiškinimus. Wrightas šiomis analizėmis dalinosi savo tinklaraštyje. Gal kažką sujaukė „Kepler“? Panašu, kad ši versija bus atmesta, nes duomenys yra patikrinti. Kai „Kepler“ teleskopas aptiko didžiulius KIC 8462852 šviesos pritemimus, jis veikė tvarkingai. Jokių kitokių keistenybių kituose tuo metu surinktuose duomenyse aptikta nebuvo. Gal įmanoma, kad teleskopo vaizdo taškai, atvaizdavę KIC 8462852, buvo pažeisti, nes žvaigždės atvaizdas krisdavo ne visada ant tų pačių pikselių. Žvaigždei judant ir teleskopui keičiant poziciją, KIC 8462852 stebėjo vis kiti jutikliai, ir visi jie rodė, kad žvaigždė elgiasi keistai. „Pritemimai yra realūs,“ – rašo Wrightas. Mokslininkai keletą mėnesių ginčijosi, ar žvaigždė per pastarąjį šimtmetį priblanko. Šie duomenys rėmėsi senais ir netiksliais astronominių stebėjimų duomenimis. Bet nauja analizė rodo, kad žvaigždė gerokai priblanko per ketverius metus, kol buvo stebima „Kepler“ teleskopu, tad užfiksuotas per šimtmetį vykęs pritemimas veikiausiai irgi tikras. Gal žvaigždės šviesą susiurbė juodoji skylė? Nors juodosios skylės dažnai įsivaizduojamos kaip viską savo kelyje – ir šviesą – šlamščiančios besotės, jos negalėtų pritemdyti KIC 8462852. Wrightas paaiškino „Popular Science“, kad jei greta KIC 8462852 tūnotų juodoji skylė, jos gravitacija verstų žvaigždę siūbuoti, ir mokslininkai Žemėje tai galėtų užfiksuoti. Ji nesiūbuoja. Be to, jei juodoji skylė siurbtų medžiagą iš žvaigždės, ši krisdama į juodąją skylę, ryškiai šviestų ir skleistų rentgeno spindulius, kurių mokslininkai irgi neužfiksavo. O ką, jeigu juodoji skylė yra kiek toliau nuo KIC 8462852, tarp jos ir Žemės? Vistiek ne. Gal ji veiktų kaip lęšis ir paryškintų iš Žemės regimą šviesą? O gal tai žvaigždės dėmės? Saulės dėmės šiek tiek sumažina šviesumą, tačiau tik dešimtųjų procento dalių lygiu. Kad galėtų sukelti tokius stiprius, 20 proc. lygio pritemimus, žvaigždės dėmės turėtų būti „10–100 kartų didesnės, nei stipriausi žinomi kitų žvaigždžių atvejai,“ – pabrėžė Wrightas savo tinklaraščio įraše. Be to, KIC 8462852 sparčiai sukasi, tad dėmių sukeltas pritemimas atsirastų ir pranyktų kiekvieną dieną, o ne tęstųsi kelias dienas. O ką, jei dėmės yra ašigalyje, o tas ašigalis nuolat nukreiptas į mus? Tai irgi atrodo menkai tikėtina, sako Wrightas, žinant, kad KIC 8462852 tipo žvaigždėse didelių dėmių paprastai nebūna. Kometos? Kometos yra šios žvaigždės atradėjos: itin didelių kometų tuntai skrieja žvaigždės orbita ir nereguliariai užstoja žvaigždės šviesą. Jei ten kometos, jos turėtų būti gan toli nuo žvaigždės, antraip astronomai galėtų užfiksuoti nuo jų sklindantį karštį. Papildomos šilumos nebuvimas eliminuoja praktiškai visus potencialius paaiškinimus, paremtus apie žvaigždę skriejančiais dideliais objektais. Bet nors kometų hipotezė gali paaiškinti trumpus šviesos susilpnėjimus, įvykusius 2011 ir 2013, ilgalaikio žvaigždės temimo ji paaiškinti negali, teigia Wrightas. O jo nuomone, geriausia hipotezė turėtų paaiškinti abu fenomenus. Tarpžvaigždinės juodosios skylės diskas? Nors juodoji skylė žvaigždės KIC 8462852 šviesos tikrai nevalgo, ji gali šviesą blokuoti kitaip. Galbūt yra kažkas didelio ir tamsaus tarpžvaigždinėje erdvėje tarp KIC 8462852 ir Žemės. Apie juodąją skylę besisukančios medžiagos diskas yra vienas iš galimų paaiškinimų. Nuolaužų diskai sukasi ir apie žvaigždes bei planetas, bet kadangi astronomai nemato nieko panašaus, šis objektas turėtų būti tamsus … maždaug juodosios skylės tamsumo. Kad ši hipotezė pasitvirtintų, apie juodąją skylę besisukančios medžiagos diskas turėtų būti gigantiškas – maždaug 600 kartų didesnis už atstumą nuo Žemės iki Saulės. Wrightas sako, kad, nors ir niekada nesame matę tokio dydžio juodosios skylės disko, fizika tokio dalyko nedraudžia. Jei ten didelis diskas, mokslininkams gali pavykti patvirtinti hipotezę, nuolaužoms slenkant prieš kaimynines žvaigždes. Kita tarpžvaigždinė medžiaga nėra atmestina Erdvėje tarp žvaigždžių pilna dujų, dulkių, o taip pat gravitacijos sulipintų įvairių medžiagų masyvų. Gali būti, kad ypač tanki tokios tarpžvaigždinės erdvės dalis atsidūrė tarp mūsų ir žvaigždės KIC 8462852, sugeria dalį šviesos. „Kad sukurtų didžiulius pritemimus, tokios sankaupos turėtų būti maždaug 1000 kartų mažesnės ir tankesnės, nei manome, kad jos yra, tačiau tai nėra neįmanoma“, – sako Wrightas. Gal tokios struktūros tiesiog yra tokios mažos ir retos, kad anksčiau nesame matę nieko panašaus. Tamsieji ūkai irgi gali būti prikišę nagus. Yra žinoma, kad šie tamsūs žvaigždes formuojančių dulkių ir dujų debesys gali užstoti žvaigždes. Gal ūke maišantis netolygiems dujų ir dulkių srautams, susiformuoja tankesnės jų atkarpos, užstojančios KIC žvaigždės šviesą. „Būtų neįprasta regėti tokį debesį šioje dangaus dalyje, bet nebūtų neįmanoma“, – svarsto Wrightas. Abu fenomenai – tarpžvaigždinės terpės ir tamsiųjų ūkų – turėtų pritemdyti ir gretimų žvaigždžių šviesą. Bėda ta, kad gretimos žvaigždės blyškios ir kad jų šviesį sunku tiksliai išmatuoti. Ateiviai? Nežemiškos civilizacijos, statančios apie žvaigždę megastruktūrą šviesulio energijos gavybai hipotezei kyla ta pati problema kaip ir kometų hipotezei: bet koks žvaigždės orbitoje skriejantis objektas turėtų sugerti šviesą ir spinduliuoti ją kaip perteklinę šilumą, bet astronomai šilumos pertekliaus neaptinka. Kas žino, gal žvaigždės dydžio objektus gebanti statyti nežemiškoji civilizacija įsigudrino panaudoti visą savo saulės energiją, įskaitant šiluminę. Tai yra visų su ateiviais susijusių hipotezių problema – nėra tinkamo būdo jų atmesti. Taip pat neįmanoma paskaičiuoti nežemiškos civilizacijos radimosi kosmose tikimybės, tad nelengva įvertinti šios hipotezės tikėtinumo lyginant su kitomis hipotezėmis. Kaip bebūtų, žinome, kad tarpžvaigždinė medžiaga egzistuoja, ir nežinome, ar ateiviai egzistuoja, tad statytume už natūralias (ne ateiviškas) hipotezes. Wrightas atsargiai užsiminė, kad ateiviai visuomet turėtų būti „paskutiniojo pasirinkimo“ hipotezė. Tačiau jis ir kiti mokslininkai tyrinėja žvaigždę naudodami tiksliausią prieinamą ateivių paieškos įrangą.