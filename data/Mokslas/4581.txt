Toks sprendimas yra laikomas tikra tradicinių ryšio bendrovių pergale. Europos Komisija rekomenduoja griežtinti privatumo ir saugumo reikalavimus, internetinio ryšio priemonėms, įskaitant „Skype“ ir „WhatsApp“. Šie pasiūlymai yra dalis reformų paketo, kurį pristatė EK pirmininkas Jeanas-Claude'as Junckeris. Tarp jų yra ir pažadas iki 2020 metų Europos miestuose sukurti nemokamo belaidžio interneto zonas. Remiantis direktyvos projektu, „Skype“ bus įpareigotas siūlyti klientams Europoje galimybę nemokamai skambinti skubios pagalbos telefonais. O tais atvejais, kai „Skype“ naudotojai gaus telefono numerius, (kad galėtų priimti skambučius iš įprastų telefonų), jie galės išsaugoti numerį keisdami operatorių. Be to, internetinių susirašinėjimo ir skambučių paslaugų teikėjai privalės užtikrinti savo paslaugų saugumą ir vientisumą bei teikti ataskaitas apie mėginimus įsilaužti, turėti parengtą planą nenumatytiems atvejams, ir sukurti nenutrūkstamo aptarnavimo užtikrinimo strategiją. Telekomunikacijų bendrovės jau ne vienerius metus reikalauja, kad visiems ryšio paslaugas teikiančioms bendrovėms, įskaitant internetines kompanijas, būtų užtikrintos vienodos veiklos sąlygos.