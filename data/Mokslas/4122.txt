Svarstoma galimybė siųsti specialiai tam pritaikytą marsaeigį, o paskui jį pargabenti į Žemę, kas būtų labai sudėtinga. Bet naujas prietaisas, pavadintas Bio-indikatorių lidaro instrumentu (arba BILI) galėtų šią problemą bent iš dalies išspręsti. Prietaisas kol kas yra tik koncepcinio modelio stadijoje, bet iki sekančio marsaeigio kelionės turėtų būti išbaigtas ir paruoštas naudojimui. Prietaiso veikimo principas – paprastas: lazerio spinduliai, siunčiami į atmosferą, atsimuša nuo visokiausių dalelių ir grįžta atgal. Lidaro sukeltas atmosferos atomų švytėjimas turėtų sukurti antrinius fotonus, atsirandančius dėl sužadintų atomų šuolių, ir taip po truputį signalas sustiprėtų ir taptų lengvai aptinkamas. Tada būtų galima net ir iš didoko atstumo – kelių šimtų metrų – pasiimti tuos mėginius ir analizuoti jų savybes. Taip būtų išvengiama galimo mėginio ėmimo vietos užteršimo. Jei atmosferoje būtų atrasta organinių molekulių, tai gal ir nebūtų nenuginčijamas argumentas už tai, kad Marse egzistuoja ar neseniai egzistavo gyvybė, bet rimtas žingsnis tokio teiginio pripažinimo link. BILI galėtų būti naudojamas ir kitur, ne tik Marse; pavyzdžiui, tyrinėjant Saturno palydovo Encelado išmestas čiurkšles.