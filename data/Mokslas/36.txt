Šioje parodoje sukurtas technologijas, perspektyviausius išradimus ir teikiamas paslaugas verslui pristato aktyviausiai su verslu dirbančios net 9 šalies mokslo įstaigos jungtiniame Lietuvos stende. Lietuvos mokslo delegacija šioje parodoje dalyvauja jau antrą kartą, rašoma pranešime žiniasklaidai. „Dalyvaudami pasaulinėse parodose turime puikią galimybę pristatyti Lietuvą kaip pažangią šalį, kurioje dirba aukštos kvalifikacijos įvairių sričių mokslininkai ir tyrėjai, o jų atliekami tyrimai nenusileidžia kitų šalių universitetams ar tyrimų centrams. Manome, kad Lietuvoje kuriamos technologijos yra aktualios užsienio verslui. Jau pirmosiomis parodos dienomis sulaukėme didelio dėmesio iš globalių kompanijų, tokių kaip „Samsung“, „TUV Austria“, „Huawei“, „Omron“, „Harting AG“. Tikimės užmegzti naudingų kontaktų ateities bendradarbiavimui ir naujiems projektams “, – sako Gintarė Narakienė, tinko „Open R&D Lietuva“ vadovė iš Mokslo, inovacijų ir technologijų agentūros. Kauno technologijos universitetas parodoje demonstruoja keletą technologijų: pažangios oksidacijos kompleksinę nuotekų valymo technologiją, kuri skirta sunkiai skaidomiems organiniams teršalams šalinti, taip pat kartu su verslu sukurtus ultragarsinis parkingo sensorius, GPS sekimo įrenginį bei temperatūrinį sensorių. Fizinių ir technologijos mokslų centras pristato elektrinių takelių gamybos būdą, panaudojant lazerines ir chemines technologijas ant polimerų ir stiklo. Ši technologija plačiai naudojama elektronikos pramonėje ir sulaukė ypač didelio dėmesio iš stendo lankytojų. Kitos pristatomos technologijos: elektrocheminiai jutikliai, skirti alergenų arba įvairių baltymų nustatymui, kurie pritaikomi maisto arba sveikatos apsaugoje, magnetinio lauko matavimo sistema, kuri skirta magnetinio impulsinio metalo suvirinimo kontrolei. Lietuvos energetikos institutas pasakoja apie verslui teikiamas laboratorijų notifikuotas ir akredituotas paslaugas, atsinaujinančių šaltinių ir branduolinės energetikos bei tinklų eksperimentinės plėtros paslaugas ir medžiagas, kurios gali būti naudojamos pramonėje, statyboje, namų ūkyje. Taip pristatoma perspektyvi vandenilio gavyba panaudojant aliuminio ir vandens reakcijas. Aleksandro Stulginskio universitetas pristato skaitmenizavimo agroinovacijas, duomenų apdorojimo sistemas bei praktinius pavyzdžius tausiam gamtos išteklių naudojimui, išmaniajai žemdirbystei, žemės ūkio mašinų modeliavimui ir miškų būklės vertinimui. Parodos metu „Open R&D Lietuva“ tinklo nariai kartu su MITA atstovais įvairiais būdais pristato Lietuvos mokslo potencialą, teikiamas MTEP paslaugas bei technologijas, nuolatos vyksta susitikimai su įmonėmis, organizacijomis bei kitų šalių nacionalinėmis delegacijomis. Planuojama, kad Lietuvos stende lankysis ūkio viceministras Gintaras Vilda, Lietuvos komercijos atašė Vokietijoje Daina Lipps. Parodoje dalyvauja Kauno technologijos universitetas, Vilniaus Gedmino technikos universitetas, Lietuvos energetikos institutas, Fizinių ir technologijos mokslų centras, Vytauto Didžiojo universitetas, Aleksandro Stulginskio universitetas, Klaipėdos universitetas, Vilniaus universitetas ir Klaipėdos universitetas. „Hannover Messe“ yra pasaulyje pirmaujanti pramoninių technologijų paroda, kurioje pristatomos svarbiausios pramonės sritys: nuo mokslinių tyrimų ir plėtros, pramonės automatikos, IT, pramonės tiekimo, gamybos technologijų ir paslaugų iki energijos ir mobilumo technologijų.