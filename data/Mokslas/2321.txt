Aukcionas „Profiles in History“ pranešė, kad maždaug metro aukščio droidas buvo surinktas iš originaliosios trilogijos filmavimo metu naudotų dalių. Kas jį nupirko – neskelbiama. R2-D2 buvo brangiausias daiktas, pasiūlytas atmintinų kino daiktų aukcione, kuriame taip pat buvo galima nusipirkti ir daug kito „Žvaigždžių karų“ rekvizito, pavyzdžiui, Luko Skaivolkerio šviečiantį kardą iš pirmųjų dviejų filmų (parduotas už 450 tūkst. dolerių) ir Darto Veiderio šalmą iš originaliojo filmo (parduotas už 96 tūkst. dolerių). Kalifornijoje įsikūręs „Profiles in History“ prieš trečiadienio aukcioną prognozavo, kad už R2-D2 galima gauti iki 2 mln. dolerių. Tarp kitų aukcionui pateiktų filmų ir serialų kosmoso tema daiktų buvo 23 erdvėlaivių kolekcija iš „Galaktikos kovų“ (angl. „Battlestar Galactica") ir „Bako Rodžerso“ (angl. „Buck Rogers"), parduota už 1,8 mln. dolerių. Velionio aktoriaus Billo Paxtono „Svetimų“ (angl. „Aliens") filmavimo aikštelėje dėvėtas kariškas šalmas buvo nupirktas už 51 tūkst. dolerių. Ne visi parduoti daiktai yra iš kito pasaulio: buvo nupirkta ir šviečianti šokių aikštelė iš „Šeštadienio nakties karštligės“ (angl. „Saturday Night Fever") – už ją sumokėta 1,2 mln. dolerių. 