Berlyne vykusios technologijų parodos IFA lankytojai turėjo progos apžiūrėti išmanųjį skėtį. Pavadinimą „Sunflower“ gavęs įrenginys kaip tikra saulėgrąža sugeba nuolat atsigręžti į saulę ir taip keisti kryptį, kad jo savininkas visada liktų šešėlyje. Įrenginys maitinamas saulės baterijomis ir, kaip tikina kūrėjai, gali atlikti ne tik savo paskirtį atitinkančią funkciją, bet ir begalę papildomų užduočių. Vis dėlto nuo stiprios liūties po šiuo skėčiu pasislėpti nepavyks. Jame sumontuoti specialūs jutikliai fiksuoja vėjo stiprumą. Vėjui pasiekus konkretų greitį, skėtis automatiškai suskleidžiamas. Skėtyje veikianti technologija gali nustatyti ultravioletinių spindulių kiekį ir oro kokybę. Skėtis veikia ne tik saulėtą, bet ir debesuotą dieną. Paprastai jis išeikvoja ne daugiau kaip 30 proc. sukauptos energijos, o visą kitą naudoja akumuliatoriams įkrauti. Parduotuvėse šis skėtis turėtų pasirodyti antroje 2018 metų pusėje. Kokia bus galutinė jo kaina, kol kas nepranešama.