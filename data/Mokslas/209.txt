Bet yra problema – patikrinti multivisatos idėjų praktiškai neįmanoma, nes neįmanoma aptikti paralelinių visatų, kadangi jos su mūsiške nesąveikauja. Prieš pat mirtį Stephenas Hawkingas dirbo prie rankraščio, kuriame nagrinėjamas vienas multivisatos modelis ir galimybės jį patikrinti. Modelis vadinamas „amžina infliacija“ ir remiasi idėja, kad mūsų Visatos pradžioje vykęs infliacijos periodas, daugybę kartų padidinęs Visatos tūrį, nesibaigė ir tęsiasi toliau kitose visatose. Autoriai šiame darbe aptaria galimybes amžinai infliacijai visgi sustoti ir pasiūlo idėją, kad gretimų visatų burbulai galėjo sustoti ir daugiau nebesiplėsti. Tai sukurtų ne begalinę, bet baigtinę multivisatą, o kai kurių gretimų visatų pakraščiai gali atsitrenkti ir į mūsų Visatą ir tapti matomi kosminėje foninėje spinuliuotėje. Tiesa, kiti mokslininkai teigia, kad šis darbas yra tik pirmas žingsnis bandant įrodyti kažką tokio svarbaus, kaip multivisatos egzistavimas.