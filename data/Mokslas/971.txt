Natūralios atrankos metu pirmenybė teikiama vyrams su didesniu kūno masės koeficientu bei moterims, kurios anksčiau gimdo. Mokslininkai pažymi, kad šis natūralios atrankos efektas yra labai nedidelis ir yra pastebimas tik po daugelio kartų. Mokslininkai išanalizavo 500 tūkst. vyresnių nei 45 metų britų genetinius duomenis, saugomus šalies Biobanke. Rezultatai parodė, kad evoliucijos proceso metu natūralios atrankos būdu pašalinami visi nukrypimai nuo vidutinės statistinės normos. Tai ypač pasakytina apie žmogaus ūgį ir liemens apimtį. Ankstesni tyrimai rodė, kad natūrali atranka nepalanki naujagimiams, kurie yra per mažo ar per didelio svorio. Tačiau naujausias tyrimas parodė, kad šis poveikis yra itin silpnas ir daugiausia susijęs su mergaitėmis. „Natūralios atrankos galia šiuo metu sudaro tik dalį to, kas buvo anksčiau. Puikus pavyzdys – naujagimių svoris, nes jis rodo, kad dėl dabartinės naujagimių priežiūros naujagimis gali gimti labai mažas arba labai didelis. Tačiau tai jau neturi jokios įtakos“, – sakė Londono universitetinio koledžo profesorius Steve‘as Jonesas. „Įdomiausia yra ne tai, kad vienur ar kitur pasimato natūralios atrankos požymiai. Dėl to abejonių niekada nebuvo. Įdomiausia yra tai, kad atsiranda sąlygos natūraliai atrankai visiškai išnykti“, – mano ekspertas. Tyrimas taip pat parodė, kad atsižvelgiant į dabartinį visuomenės išsivystymą, sunku nustatyti priežastį ir pasekmę, kai kalbame apie natūralią atranką. Pavyzdžiui, pasirodo, kad natūrali atranka teikia pirmenybę mažesnio išsilavinimo moterims. Tačiau ryšys čia nėra tiesioginis: moterys, kurios gimdo būdamos jaunos, turi mažiau galimybių įgyti išsilavinimą. O natūrali atranka „myli“ tas, kas anksčiau sukuria šeimą. „Mes suprantame, kad kuo anksčiau gimdo moteris, tuo daugiau vaikų ji gali turėti. Tačiau netikėta yra tai, kad visą tai galima stebėti genetiniame lygmenyje“, – sakė tyrimo bendraautorius, Kalifornijos universiteto mokslininkas Jalealas Sanjakas.