Visi mobiliojo ryšio operatoriai patvirtino naujas kainas, kurios įsigalios jų klientams nuo birželio vidurio. „Tele2” paskelbė, kad papildoma priemoka už Europos Sąjungos ir Europos ekonominės erdvės šalyse išnaudotus mobiliuosius duomenis „Tele2“ klientams mažės, ir dabar Lenkijoje išnaudoję 1 GB sumokėtumėte 61,95 Eur, o nuo birželio vidurio – 2,97 Eur. Kaina už 1 MB keičiasi nuo 0,06 Eur iki 0,0029 Eur. Bendrovė iki rudens naudojamiems duomenų kiekiams netaikys sąžiningo naudojimo taisyklės, tai reiškia, kad tiek, kiek žmonės su turimu planu gali sunaudoti duomenų Lietuvoje, tiek jų galės naudoti užsienyje, ir 1 GB kainuos 2,97 Eur. „Telia“ klientams priemoka mažėja taip pat nuo 0,06 Eur/MB iki 0,005 Eur/MB, tai reiškia, kad daugumoje šalių 1 GB kainuos nebe kiek daugiau nei 60 Eur, o 5,12 Eur. Duomenų kaina „Bitės“ klientams, pasirinkusiems „spalvotus“ planus, daugumoje ES ir EEE šalyse mažėja iki 6,55 Eur už 1 GB. Tie bendrovės klientai, kurie šių naujųjų planų nenaudoja, turi tris galimybes. Pirma, išsirinkti jiems tinkamą vieną „spalvotųjų“ planų. Antra, pasirinkti specialius kelionėms pritaikytus paslaugų paketus „Europa“, kurie fiksuotam laiko tarpui suteikia tam tikrą kiekį mobiliojo interneto duomenų, pokalbių minučių ir SMS žinučių. Trečia, pasirinkti vienetinę tarptinklinio ryšio paslaugu kainodarą, kai mokama už kiekvieną minutę, SMS ir megabaitą. Kitaip išvykus į užsienį jie ryšio paslaugomis su savo numeriu naudotis negalės. Tiesa, duomenų apmokestinimas kai kuriose užsienio šalyse dalies operatorių yra dar šiek tiek mažesnis. Mažesnės priemokos gali būti taikomos arba netaikomos išvis (priklausomai nuo operatoriaus) Šiaurės ir Baltijos šalyse, Lenkijoje. Operatoriai skirtingai apmokestins sąžiningai naudojamus duomenis užsienyje dėl to, kad kiekvienas jų pateikė savo skaičiavimus Ryšių reguliavimo tarnybai (RRT) ir pagrindė, kodėl jiems turėtų būti leista taikyti papildomą priemoką ir kokio dydžio ji turėtų būti. RRT operatorių prašymus išnagrinėjo ir nutarė taikyti išimtį, kuri leidžia operatoriams vartotojų duomenų naudojimą užsienyje apmokestinti papildomai. Pagrindinis to argumentas – operatoriai vieningai teigė, kad mobilieji duomenys Lietuvoje yra vieni pigiausių, tad, jei juos naudojant užsienyje operatoriai gautų tiek pat, kiek ir dabar gauna už duomenų naudojimą Lietuvoje, patirtų nuostolių. Visgi svarbu tai, kad naujosios priemokos, kurias mokės Lietuvos operatorių klientai užsienyje naudodami mobiliuosius duomenis, neviršija ES nustatytų „lubų“. Europos Parlamento sprendime numatyta, kad 1 GB duomenų iš pradžių galės būti įkainota iki 7,7 Eur, o nuo 2022 m. sausio 1 d. – ne daugiau kaip 2,5 Eur. Svarbu atminti ir tai, kad operatorių siūloma kaina už sąžiningai naudojamus duomenis užsienyje galioja tik daliai duomenų, t. y. kiekvienu atveju yra apskaičiuojama, kiek konkretų planą pasirinkęs asmuo gali išnaudoti duomenų už ką tik paskelbtas kainas. Jei duomenų bus išnaudojama daugiau, apie tai bus įspėjama ir papildomai naudojami duomenys bus apmokestinami brangiau. Tačiau didmeninės kainos „lubos" išlieka – 7,7 Eur už GB pridedant PVM. Be to, operatoriai gali siūlyti įsigyti papildomų duomenų paketų. Kaip apmokestins skambučius „Tele2“ tinkle skambučiai ES / EEE šalyse vietoje 0,06 Eur/min. priemokos, bus apmokestinami prie vietinės kainos pridedant 0,016 Eur/min. Priimto skambučio kaina sieks 0,0125 Eur/min. „Telia“ tinkle 0,06 Eur/min. dabartinę priemoką pakeis prie vietinės kainos pridedami 0,02 Eur/min. Priimto skambučio kaina ES sieks 0,01 Eur /min. „Bitės“ tinkle skambinti iš užsienio kainuos nebe papildomus 0,0605 Eur, o 0,014 Eur, o priimti skambutį iki šiol kainuoja 0,0131 Eur, o nuo birželio vidurio nekainuos visai. Gera žinia tai, kad trumpųjų SMS žinučių, siunčiamų iš užsienio, operatoriai nuo birželio vidurio nebeapmokestins. DELFI primena, kad Europos Parlamento sprendime numatyta, jog nuo birželio vidurio didmeninės kainos negalės viršyti 3,2 cento už minutę pokalbio ir 1 cento už SMS žinutę. Nuo birželio vidurio įsigalios naujosios bendros taisyklės Europos Sąjungoje ir jos yra sudarytos iš dviejų esminių „dalių“: pirma, tai – kainų „lubos“, antra – gyventojai už paslaugas užsienyje turėtų mokėti tiek pat, kiek moka savo šalyje.