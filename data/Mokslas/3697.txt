Per savo ilgą istoriją „LT Game Jam“ į dienos šviesą paleido kelis šimtus žaidimų prototipų, tačiau vos keli jų buvo išleisti globalios žaidėjų auditorijos teismui. Dažniausiai „Global Game Jam“ festivalio metu Lietuvoje sukurti žaidimai taip ir lieka vieno savaitgalio pramoga. Šį dėsningumą lemią kelios priežastys, tačiau pagrindinė – motyvacijos ir žinių stygius. Jaunieji Lietuvos žaidimų kūrėjai nestokoja išradingumo, gerų idėjų ir įgūdžių kuriant prototipus, tačiau kai kalba pasisuka apie tolimesnio darbo organizavimą, kūrybos proceso pabaigimą, vadybą ar savarankišką leidybą, aiškėja, kad turime dar daug ko išmokti. Būtent todėl, Lietuvos žaidimų kūrėjų asociacija kartu su dr. Mantu Puida sugalvojo naują iniciatyvą „Ship IT!“, kuri suteiks sąlygas jauniesiems kūrėjams semtis patirties iš industrijos profesionalų, ir motyvuos tobulinti „LT Game Jam“ metu sukurtus prototipus. „Ship IT!“ — tai sužaidybinta iniciatyva, kurios teikiamais privalumais galės pasinaudoti visos „LT Game Jam“ maratone dalyvausiančios kūrėjų komandos. Šios iniciatyvos autoriai, kartu su partneriais steigia materialių ir nematerialių apdovanojimų fondą ir iškelia kelis aiškiai apibrėžtus tikslus. Tokiu būdu sukuriamas savotiškas gidas, kuriame pateikiamos užduotys atspindi žaidimo išleidimo procesus – pabaigti projektą, paruošti žaidimo aprašus ir rinkodarinę medžiagą, įkelti žaidimą į pasirinktą platinimo platformą, pasiekti pirmus kelis šimtus atsisiuntimų ir t. t. Už tam tikrą įvykdytą užduotį komanda gauna papildomą fondo rėmėjų įsteigtą prizą. Greta piniginių prizų, steigiami ir skatinantys apdovanojimai – nemokami kursai, konsultacijos žaidimų kūrėjams, pagalba ruošiant projektą startui, dalyvavimas kūrėjams skirtuose renginiuose ir t. t. Lietuvos žaidimų kūrėjų asociacijos pirmininkas, Liudas Ubarevičius neslepia, kad šia iniciatyva tikisi paskatinti didesnį įsitraukimą į „LT Game Jam“ renginius, tačiau pabrėžia, kad pagrindinė fondo idėja yra suteikti solidų pamatą naujoms žaidimų kūrėjų komandoms. „Pirmasis Ship IT fondas tikrai vertas jaunųjų kūrėjų dėmesio — greta piniginių prizų, komandos turės šansų nemokamai sudalyvauti žaidimų kultūros renginyje „GameOn“, susitikti ir aptarti socialinę komunikaciją su „Socialus marketingas“ ekspertais, susipažinti ir išmėginti „DevtoDev“ analitinius įrankius. Ateityje tikimės surasti dar daugiau šio fondo rėmėjų ne tik iš Lietuvos bet ir užsienio. Mūsų taikinyje ne tik konsultacijos ar specialūs mokymai, bet susitikimai su žaidimų leidėjais, kreditai populiariausiose reklamos platformose“. Kalbėdamas apie šią iniciatyvą Liudas Ubarevičius tikino, kad papildomi prizai turėtų motyvuoti jaunuosius kūrėjus neužmiršti renginio metu sukurtų žaidimų idėjų. „LT Game Jam“ pagrindinė misija – burtis į komandas ir sukurti kažką tikrai unikalaus, o ne varžytis tarpusavyje. Norime, kad „Ship IT!“ taptų papildoma paskata pratęsti renginio metu užmegztus ryšius, kurie vėliau gali išsivystyti į atskirus verslus. Taip pat pastebime, kad net ir išbaigti projektai dažnai nėra išleidžiami, nes kūrėjai išsigąsta procesų su kuriais nėra susipažinę. Būtent todėl surinkome tvirtą skirtingose sferose dirbančių specialistų komandą, kuri padės žengti pirmuosius žingsnius ar bent jau nukreips jaunuosius kūrėjus reikiama kryptimi“. Prie „Ship It“ iniciatyvos prisideda ir vieni iš pagrindinių „LT Game Jam 2017“ rėmėjų, žaidimų kūrimo kompanija „Game Insight“. Registruotis į „Ship IT“ programą galės visos sausio 20-22 dienomis „LT Game Jam 2017“ renginyje dalyvavusios ir žaidimo prototipą sukūrusios komandos. Daugiau informacijos apie „Ship IT!“ galima rasti fondo puslapyje.