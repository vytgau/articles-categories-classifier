„Falcon 9“ sėkmingai pakilo“, – paskelbė „SpaceX“ komentatorius raketai pakilus iš Vandenbergo karinių oro pajėgų bazės Kalifornijoje. Ši operacija yra jau penktas 10 „Iridium“ palydovų paleidimas. Planuojama, kad per 3 mlrd. dolerių (2,44 mlrd. eurų) vertės bendrovės projektą „Iridium NEXT“ į orbitą bus paleisti 81 palydovas; 75 iš jų iškels „SpaceX“. Pirmoji penktadienį paleistos raketos pakopa jau buvo panaudota per ankstesnį „Iridium“ palydovų paleidimą 2017-ųjų spalį. Šįkart „SpaceX“ nemėgins po starto sklandžiai nutupdyti „Falcon“ pirmosios pakopos. „SpaceX“, vadovaujama milijardieriaus Elono Musko siekia pakartotinai naudoti daug milijonų dolerių kainuojančius komponentus, o ne paprasčiausiai leisti jiems nuskęsti vandenyne po paleidimo. Taip bendrovė stengiasi mažinti kosminių skrydžių kaštus. Vasarį „SpaceX“ pirmąkart paleido galingiausią pasaulyje sunkiąją raketą nešėją „Falcon Heavy“. Ji į orbitą iškėlė paties E. Musko automobilį „Tesla“ su kosmonauto skafandru aprengtu manekenu prie vairo. Dabar mašina ilgą laiką suksis elipsine orbita aplink Saulę, priartėdama prie Marso ir Žemės orbitų, jeigu tik neatsitrenks į kokį nors dangaus kūną. Tuo tarpu „Iridium NEXT“ pakeis didžiausią pasaulyje komercinių palydovų tinklą, (sudarytą) iš žemosiose orbitose aplink Žemę skriejančių palydovų, per vieną didžiausių visų laikų „techninių atnaujinimų“, – sakoma bendrovės pranešime. Kai kurie iš šių palydovų skirti nuolat stebėti laivų ir lėktuvų buvimo vietą.