Nuo tada, kai žaidimas pasirodė Nyderlanduose, tūkstančiai gerbėjų ėmė lankytis neapsaugotuose nuo vėjo Keikdeino paplūdimiuose, kuriuose kasdien atsirasdavo po kelis šimtus šio žaidimo animacinių monstriukų. „Pokemon Go“, papildytos realybės žaidimas leidžia žaidėjams gaudyti virtualius animacinius žvėriukus pokemonus, randamus įvairiose realaus pasaulio vietose, naudojant išmaniuosius telefonus ir jų palydovinės navigacijos galimybes. Tačiau nedidelio pajūrio kaimelio Keikdeino, esančio į pietus nuo Hagos, atstovai pokemonų gaudytojais nėra patenkinti, nes dėl jų didžiulio srauto kyla grėsmė saugojamoms kopoms, supančioms paplūdimius. Valdžia dabar „nori uždrausti tuos mažus virtualius gyvūnėlius saugomose teritorijose ir gatvėse nuo 23 val. iki 7 valandos“, – sakoma savivaldybės pranešime. Spalio 11 dieną šią bylą nagrinės Hagos teismas. „Keikdeinas išliks patrauklia vieta pokemonų „medžiotojams“, tačiau bus žymiai mažiau rūpesčių vietiniams gyventojams ir apsaugotoms teritorijoms bus mažiau pakenkta“, – sakoma pranešime. Hagos valdžia nuo rugpjūčio vidurio nesėkmingai bandė susisiekti su žaidimo kūrėjais „Niantic“. „Neturėjome kito pasirinkimo, tik paduoti juos į teismą“, – teigė pareigūnai. „The Pokemon Company“, turinti franšizės licenciją, naujienų agentūrai AFP rugpjūtį sakė, kad „Niantic“ surinko visus prašymus išimti iš žaidimo tam tikras vietoves arba pridėti naujų „pokemonų stotelių“ (Pokestop), kur žaidėjai gali gauti virtualių elementų. Programėlę atnaujinus monstriukai dingo iš kai kurių vietų. Po pastarojo atnaujinimo iš pokemonų žemėlapio dingo Hirošima ir Berlyno Holokausto muziejus. Lenkijoje esančios buvusios Aušvico koncentracijos stovyklos, kurioje dabar įsikūręs muziejus, atstovai taip pat pareikalavo ištrinti šią UNESCO pasaulio paveldo vietovę iš žaidimo.