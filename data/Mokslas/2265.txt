Ji mirė maždaug prieš 1700 metų. Iki tol ji valdė senovės Peru dykumų slėnį, kur jos tatuiruotėmis įmantriai išmargintas kūnas buvo palaidotas kartu su ginklais, karūnomis ir paauksuotu variu. Kaip atrodė buvusi vaidilutė, „Senjora de Cao“, dabar galima pamatyti pažvelgus į jos veido kopiją, kurią pirmadienį, liepos 4 dieną, pristatė kultūros darbuotojai ir archeologai. Kopija padaryta naudojant 3D vaizdavimo technologiją ir teismo ekspertizės archeologiją, pagal „Senjoros de Cao“ kaukolės struktūrą ir etnografinius tyrimus. Peru Kultūros ministerija pranešė, kad kopijai sukurti prireikė dešimties mėnesių. Taip siekiama pasaulį supažindinti su geriausiais Peru archeologiniais atradimais ir priminti šalies gyventojams jų turtingą kultūros paveldą. 3D kopijos autoriai tvirtina, kad „Senjoros de Cao“ veidas leidžia pažvelgti į Peru gyventojų genetinę evoliuciją. „Senjora de Cao“ sugriovė įsitikinimą, kad senovės Močės žmonės, gyvenę Čikamos slėnyje nuo maždaug 100-700 metų, buvo patriachalinė visuomenė. Po to, kai 2005 metais buvo rasta „Senjora de Cao“, kapavietėse buvo aptiktos kelios kitos moterų mumijos su objektais, rodančiais jų aukštą politinę ir religinę padėtį.