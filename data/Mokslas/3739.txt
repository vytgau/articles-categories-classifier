Visatos kosmologinio modelio parametrus, tokius kaip tamsiosios energijos tankis, galima apskaičiuoti remiantis kosminės foninės spinduliuotės stebėjimais arba remiantis aplinkinių galaktikų judėjimo duomenimis. Šie metodai duoda gana skirtingus atsakymus, tokius skirtingus, kad jų neįmanoma paaiškinti vien paklaidomis. Gali būti, kad skirtumas atsiranda todėl, kad kosminė foninė spinduliuotė mums duoda informaciją apie 380 tūkstančių metų amžiaus Visatą, o aplinkinių galaktikų judėjimas – apie dabartinę. Per tą laiką dalis tamsiosios medžiagos galėjo suskilti ir pavirsti kitokiomis dalelėmis. Dabar pirmą kartą įvertinta, kokia dalis tamsiosios medžiagos galėjo pranykti. Paaiškėjo, kad gravitacinio lęšiavimo duomenys stipriai apriboja tos dalies vertes – tamsiosios materijos tankio pokytis negali būti didesnis nei 8 procentai. Vis dėlto vos 2-5 proc. dalies suskilimas gali paaiškinti gaunamus skirtumus. Šis modelis yra sudėtingesnis, nei paprastos, nenykstančios, tamsiosios materijos, tačiau apie tamsiosios materijos anihiliaciją vis kartais pakalbama, taigi galima sakyti, kad čia – natūrali tokios anihiliacijos tąsa, išnagrinėjant jos poveikį per milijardus metų. Tyrimo rezultatai pateikti „arXiv“ svetainėje.