„HTC U11” – vienas iš geresnių mano bandytų išmaniųjų telefonų šiais metais. Gaila, bet vartotojų didžiausias susidomėjimas vis dar išlieka „iPhone“ telefonais. Susidomėjimas „HTC“ išmaniaisiais telefonais kažkodėl mažėja, nors šios kompanijos įrenginiai nenusileidžia kitų gamintojų flagmanams, o kai kuriomis funkcijomis yra net ir įdomesni. „Google“ visai nesenai už 1,1 mlrd. JAV dolerių įsigijo dalį „HTC“ kompanijos padalinio, atsakingo už išmaniųjų telefonų įrangą. O spalio 4 d. pristatytas naujasis „Google Pixel“ išmanusis telefonas, sukurtas jau bendradarbiaujant su „HTC“ specialistais. Valdymą suspaudžiant telefoną pristatė ir „Google Pixel 2” modeliuose (gaila, kol kas „Pixel“ telefonai mūsų rinkos oficialiai nepasieks).  Apskritai, visų gamintojų flagmanai tapo labai panašūs: baterijos tarnavimo laikas beveik vienodas, beveik visi veikia greitai ir sklandžiai, jų telefono kamera daro puikias nuotraukas, dalis dar ir atsparūs vandeniui ir dulkėms. Netgi kainos „Android“ flagmanų beveik susilygino su visų geidžiamais „iPhone“ modeliais. Tai kuo išsiskirti, kad patrauktum vartotoją? Susidomėjau šiuo „HTC U11“ telefonu, nes pasak „DxOmark“ specialistų, jis ilgą laiką dominavo kaip geriausiai fotografuojantis išmanusis telefonas. Tačiau ilgai lyderiu jam išlikti nepavyko. Kiekvienas pasirodęs naujas flagmanas pretenduoja būti geresniu. Taip atsitiko su „iPhone 8 Plus” ir „Samsung Galaxy Note 8” - abu įvertinti geriau nei „HTC U11”. Jų rezultatas 94, tačiau lyderiu šiai dienai tapo ką tik pristatytas „Google Pixel 2”, kuris gavo net 98 taškus. Rezultatas, kurį bus sunku pranokti. Išskirtinis dizainas „HTC U11“ dizainas išskirtinis. Jis nėra panašus nei į „iPhone“ ar „Samsung“. Stiklinis korpusas iš abiejų pusių padengtas „Corning Gorilla Glass 5”. Tokį telefoną reikia labiau pasaugoti arba pirkti dėklą. Bandyto juodos spalvos modelio nugarėlė turi žalia atspalvį, o su mėlynos spalvos modeliu dar labiau išsiskirsite iš aplinkinių. „HTC“ ekranas 5.5 colių „Super LCD“ su QHD raiška (1440x2560), o nugarėlės kraštai šiek tiek lenkti. Slidus rankoje kaip ir daugelis kitų telefonų, bet pakuotėje yra permatomas plastikinis dėklas, kuris apsaugos nuo netikėtumų. „HTC U11“ išmanusis, kurį vis dar įmanoma valdyti viena ranka, o nenaudojamo ekrano ploto, lyginant su „Samsung“, „Xiaomi“ ar „iPhone“ flagmanais, vis dar per daug. Tačiau šis „HTC“ modelis išsiskiria iš kitų tuo, kad galima paspausti šonus ir taip valdyti telefoną. Pasirinkti galima dažniausiai naudojamą programą ar funkciją. Praktiška naudojant kameros programėlę, nes tiesiog suspaudęs paleidi kamerą ir padarai nuotrauką. Suspaudimas šiuo atveju kaip alternatyva lietimui. Gaila, kad tam tikros funkcijos dar neveiks, nes gali būti ribojama pačių programėlių. Kol kas „HTC U11” telefono suspaudimo funkcija daugiau beta versija nei galutinis variantas. Galingas procesorius Rinkdamiesi išmanųjį daugelis nepasidomi, koks telefono procesorius. Svarbu išvaizda, baterija, kamera ir „kad nestabdytų“. Šis „HTC U11” turi naujausią procesorių „Snapdragon 835”, todėl problemų dėl veikimo nepasitaikė. Yra dvi šio modelio versijos. Pigesnis, mano bandytas, turėjo 4 GB RAM ir 64 GB vidinės atminties, kai brangesnis turi 6 GB RAM ir 128 GB vidinės atminties. Jei jums vietos per mažai, yra galimybė praplėsti micro SD kortele iki 2 TB. Jei vidinės talpos užtenka, galima naudoti dvi SIM korteles, tačiau tai greičiau iškrauna telefono bateriją. Papildoma micro SD gerai, bet gera kainuoja nemažai. Po ilgesnio laiko gali strigti, neišsaugoti nuotraukų ar net stabdyti telefono veikimą. Patarčiau visada rinktis išmanųjį su didesne vidine atmintimi, jei yra tokia galimybė. Turint gerai fotografuojantį telefoną, norėsis įamžinti kasdienines akimirkas. Pigesnis telefono modelis ir papildoma kortelė gali kainuoti tiek pat kiek ir brangesnis su didesne atminties talpa. Verta pagalvoti prieš renkantis. Jei tikėti „Antutu“ testais, tai iš mano bandytų „Android“ telefonų lyderis kol kas „OnePlus 5”. Nors šis „HTC“ ir nusileidžia „flagmanų žudikui" ar „Samsung Galaxy S8”, tačiau vartotojas didelio skirtumo nepajaus. Veikia greitai ir užtikrintai. Virtualus asistentas Liūdniausia yra tai, kad mūsų rinka vis dar nėra visiškai pritaikyta naujovėms, kurias siūlo išmanieji. „HTC U11“ yra vienas pirmųjų išmaniųjų telefonų, kuriame integruotas „Amazon Alexa“ asistentas. Kol kas mūsų rinkai jis dar nepritaikytas. „Google“ per savo naujų produktų pristatymą akcentavo dirbtinį intelektą įrenginiuose. Tai neišvengiama. Ateityje telefonai atliks vis daugiau funkcijų, ne vien tik skambinsime ir rašysime pranešimus. „Amazon“ sukurtas asistentas gali palaikyti balso sąveiką, muzikos atkūrimą, užduočių nustatymą ir kitas funkcijas. Kituose išmaniuosiuose įrenginiuose yra „Google“, „Apple“ turi „Siri“, naujuosiuose „Samsung“ modeliuose veikia „Bixby“. Visi jie veikia panašiai. „Huawei“ jau visai netrukus pristatys savo dirbtinį intelektą telefone. Įpročiai keičiasi, kaip įrenginiai, kuriais naudojamės kiekvieną dieną. Šiame telefone taip pat veikia „HTC Sense Companion“ funkcija, kuri analizuoja vartotojo įpročius. Vėliau gali teikti pasiūlymus ir naudingą informaciją pagal pomėgius ir kasdieninę veiklą. Ne pirmas išmanusis su tokia funkcija, bet ateityje, manau, daugelis modelių turės tokią funkciją. „HTC Boom Sound“ - išskirtinis garsas Labai sužavėjo šio telefono garsas. Gaila, standartinio ausinių lizdo gamintojai atsisakė, bet komplektacijoje rasite „Usonic“ ausines, kurios maloniai nustebino. Jos ypatingos tuo, kad turi „Active Noise Cancellation“ sistemą, kuri analizuoja aplinką ir slopina pašalinius garsus. Nesu mėgėjas klausytis muzikos telefonu, bet šis „HTC U11” išmanusis ir „Usonic“ ausinės pakeitė mano požiūrį. „Samsung Galaxy Note 8” komplektacijoje taip pat yra kokybiškos „AKG“ ausinės, tik „HTC“ pranašesnis su galimybe slopinti išorės garsus. Žiūrint video klipus, galima rinktis klausytis „teatro“ arba „muzikos“ režimu. Tradicinių kolonėlių, aišku, tai neatstos, bet jei neturite su savimi „bluetooth“ kolonėlės, šio telefono garsas gali patikti. Kamera fiksuoja erdvinį garsą Labiausiai norėjau išbandyti „HTC U11” kameros galimybes, nes „DxOmark“ specialistų nuomone, ilgą laiką šis išmanusis buvo geriausias, surinkęs 90 taškų. Visgi, naujieji „iPhone“, „Samsung Galaxy Note 8“ ir „Google Pixel 2“ pasirodė geriau. „HTC U11” turi tik vieną pagrindinę 12MP kamerą su „UltraPixel 3“ sensoriumi, f/1.7 diafragma ir optiniu vaizdo stabilizatoriumi. Priekinė 16MP skirta vaizdo pokalbiams ar asmenukėms. Rezultatas labai geras. Ar geriausias? Taip, rezultatas išties neblogas, bet geriausiu vadinti per drąsu. Naujausi flagmanai beveik visi fotografuoja puikiai dienos šviesoje. Vieni turi daugiau kontrasto ar spalvų, kitų nuotraukos natūralesnės, bet vakare ar esant prastam apšvietimui vis dar stebuklo nėra. Šiuo „HTC“ yra galimybė fotografuoti naudojant rankinius nustatymus ir saugoti nuotraukas RAW formatu. Naktį galima pabandyti išnaudoti tokią galimybę. Turint trikojį pavyks užfiksuoti ir žvaigždes. „HTC U11” išskirtinis tuo, kad gali fiksuoti erdvinį garsą. Filmuojant galima pritraukti objektą, o „Acoustic Focus“ automatiškai sustiprins priartinto objekto garsą. Tik man nepatinka naudoti telefono priartinimą filmuojant. Sensoriai telefonuose maži, todėl tai gali turėti įtakos galutiniam rezultatui. Visada geriau prieiti prie objekto nei priartinti telefonu. „HTC U11“ turi optinį vaizdo stabilizatorių ir filmavimas taip pat vienas iš geresnių išmaniajame telefone. Gal kiek sunkiau fokusuoja fotografuojant ir filmuojant iš labai arti, bet „autofokusas“ veikia pakankamai greitai. Naudojant stovą ar vaizdo stabilizatorių rezultatas visada bus geresnis. Baterija Akumuliatoriaus tarnavimo laikas – skaudžiausia tema kalbant apie išmaniuosius telefonus. Lyderis iš mano bandytų modelių – „Asus Zenfone 3 Zoom” su 5000 mAh. „HTC U11” turi tik 3000 mAh bateriją. Aktyviai naudojant „HTC U11” dirbs tik parą, o jei naudosite dvi SIM korteles, tai tikėtina, išsikraus greičiau. Gerai, kad turi greito krovimo funkciją ir pilnai pasikrauna per 1,5 valandos. Už galimybę pasinaudoti šiuo išmaniuoju telefonu dėkoju telekomunikacijų bendrovei „Bitė”. Kaina Lietuvoje svyruoja nuo 600 iki 729 eurų. Pagrindiniai privalumai: Valdymas suspaudžiant; Atsparus dulkėms ir vandeniui; Galimybė naudotis dviem arba praplėsti vidinę atmintį micro SD kortele; Gera kamera; Puikus garsas klausant muzikos. Pagrindiniai trūkumai: Nėra standartinės ausinių jungties; Slidus ir ant nugarėlės lieka pirštų anspaudai.