Apie tai rašoma Varle.lt mobiliųjų telefonų specialistų parengtame pranešime spaudai. „iPhone 7“ įpėdinį „Apple“ pavadino ne „iPhone 7s“, o „iPhone 8“ ir tokiu būdu žvelgiant iš įprastos naujų „iPhone“ pasirodymo logikos perspektyvos, kompanija peršoko vieną išmaniųjų telefonų kartą. Kodėl naująjį telefoną „Apple“ nusprendė pavadinti būtent „iPhone 8“? Priežastis labai paprasta: „iPhone 8“ gavo daug naujų dalykų, taigi vertas ir savo pavadinimo. Pažiūrėkime detaliau, su kokiu „Prakąsto Obuolio“ įrenginiu turime reikalų. Praietais metais „iPhone 7“ ir „iPhone 7 Plus“ gavo apsaugą nuo vandens ir prabangią „Jet Black“ spalvą, o „Plus“ modelis ir dvigubą kamerą su optinio priartinimo galimybe. Naujieji „iPhone 8“ ir „iPhone 8 Plus“ iškeitė metalinį galinį dangtelį į stiklinį ir pagaliau gavo bevielio įkrovimo galimybę. Ir čia globalūs pakeitimai baigiasi, nes turime tą patį dizainą, šiek tiek tobulesnę kamerą (bet mažesnis „iPhone 8“ modelis taip ir negavo dvigubos kameros), galingesnį procesorių, daugiau atminties... ir viskas? Panagrinėkime detaliau. Komplektacija ir pakuotė „iPhone 8“ ir „iPhone 8 Plus“ yra tradicinėje „Apple“ stačiakampėje pakuotėje. Komplektacija standartinė. Ją sudaro: -Įkrovimo įrenginys -USB/Lightning laidas -EarPods ausinės su Lightning jungtimi -Firminė sąvarželė SIM kortelės lizdo atidarymui -Dokumentacija Taigi komplektacija paprasta, nieko naujo čia nėra. Kaip žinia, „iPhone 8“ palaiko bevielio įkrovimo galimybę, tačiau komplektacijoje doko stotelės nėra. Laimei, „Apple“ nesugalvojo kokio nors savo bevielio įkrovimo standarto. „iPhone 8“ palaiko visuotinai priimtą „Qi“ standartą. Tai reiškia, kad bevieliam „iPhone 8“ įkrovimui tiks praktiškai kiekviena rinkoje esanti doko stotelė. Dizainas Formos prasme „iPhone 8“ niekuo nesiskiria nuo „iPhone 7“. „Apple“ pristatė visais bruožais visiems pažįstamą išmanųjį telefoną, kuris nepaisant to, yra kitoks. Visų pirma, reikėtų paminėti tai, kad galinis „iPhone 8“ dangtelis yra ne aliuminis, o stiklinis. Pasak Varle.lt mobiliųjų telefonų specialistų, stiklo korpuso gamyboje panaudojimas leido „Apple“ išsaugoti bendrą ir įprastą „iPhone“ dizainą ir kartu reikšmingai jį atnaujinti. Priekinė ir galinė „iPhone 8“ dalys yra stiklinės. Pasak „Apple“, čia naudojamas stiklas yra net 50% patvaresnis nei kiti, kurie buvo anksčiau naudojami tiek kituose gamintojo įrenginiuose, tiek visuose mobiliuosiuose prietaisuose apskritai. Kaip yra iš tikrųjų, sudėtinga atsakyti, tačiau tikėti tuo norėtųsi. Rėmelis tarp stiklų yra iš aliuminio, kuris naudojamas aviacijos pramonėje. Tiek „iPhone 8“, tiek „iPhone 8 Plus“ labai patogiai guli rankoje. Telefonas visiškai neslysta delnuose, kas turint omenyje stiklinį korpusą, tikrai maloniai stebina. Kad ir ką bekalbėtų skeptikai, „Apple“ yra „Apple“. Gamintojui čia pavyko sukurti iki tokio lygio neslydų stiklinį korpusą, kad net šalia jo aliuminį korpusą turintis „iPhone 7 Plus“ atrodo mažiau paklusnus laikant jį rankose. Nepaisant to, kad priekinės dalies stiklas pasižymi oleofobine danga, pirštų atspaudai čia greitai kaupiasi. Žinoma, labai paprastai jie ir nuvalomi. Tobulesnė kamera Jeigu „iPhone 7 Plus“ kamera atitiko konkurentų lygį, tai apie „iPhone 8 Plus“ galima pasakyti tai, kad ji tarsi įsteigia naują standartą visai mobilios fotografijos rinkai. „DxO“ specialistai pavadino „iPhone 8 Plus“ kamerą geriausia pasaulyje. Lyginant su „Galaxy Note 8“, galima pasakyti, kad iš tikrųjų abiejų flagmanų kameros labai panašios. Galbūt „Samsung“ pasižymi šiek tiek greitesniu veikimu, tačiau „Apple“ pavyks išgauti šiek tiek tikslesnes spalvas. „Apple“ visada garsėjo kameros programinės įrangos fokusais ir štai naujuose „iPhone 8 Plus“ atsirado portretinės šviesos režimas, kuris leidžia keisti modelių veidų ir fono spalvų apšvietimą. Taigi laikui bėgant garantuotai padaugės gražių asmenukių su juodu fonu „Instagram“ ir „Facebook“ socialiniuose tinkluose. Ekranas su „TrueTone“ tapo ryškesnis, o spalvų perteikimas – tikslesnis Nei ekrano įstrižainė, nei raiška nepasikeitė. „iPhone 8“ – tai 4.7 col. ir 1334х750 pikselių, t.y. iš esmės HD raiška. „iPhone 8 Plus“ – 5.5 col. įstrižainės ekranas ir Full HD raiška. Vaizdo detalumas nepasikeitė, retina pikselių tankio pakanka, taigi peikti „Apple“ čia nėra reikalo. Atsirado „TrueTone“ funkcija, kuri automatiškai pritaiko spalvų temperatūrą prie aplinkos apšvietimo sąlygų. Tokią pat funkciją turėjo „iPad Pro“, o dabar ją turime ir mažuose „iPhone“ įrenginiuose. Varle.lt mobiliųjų telefonų specialistų teigimu, tai labai patogi funkcija, nes būnant lauke, kur šviečia ryški saulė, ekrane nedominuos geltona spalva, o būnant patalpoje sumažės mėlynos šviesos kiekis, kuris turi neigiamos įtakos akių nuovargiui. Ir vėl turime galingiausius pasaulyje išmaniuosius Kalbant apie našumą, viskas labai paprasta. Iškart po oficialaus pristatymo naujieji „iPhone“ užėmė pirmąsias pozicijas sintetinių testų reitinguose. Be jokių vėlavimų veikia visos programos iš „App Store“, sistemos sąsaja idealiai sklandi. Įdomu tai, kad minimalios ekrano raiškos dėka, galingiausias – „iPhone 8“ ir tik toliau seka „iPhone 8 Plus“, trečioje vietoje – „iPhone X“. „iPhone 8“ ir „iPhone 8 Plus“ turi šešių branduolių „A11 Bionic“ procesorių. Reikėtų pažymėti tai, kad keturi šio procesoriaus branduoliai atsako už efektyvumą, o du – už našumą. Už našumą atsakingi „A11 Bionic“ branduoliai veikia 25 proc. greičiau nei analogiški „A10 Fusion“ procesoriaus branduoliai ir efektyviau net 75 proc.. „iPhone 8“ ir „iPhone 8 Plus“ yra aprūpintas antros kartos našumo valdikliu, kuris esant būtinybei, užtikrina procesoriui papildomą galingumą. Beje, toks „A11 Bionic“ procesoriaus paspartinimas energiją eikvoja pakankamai ekonomiškai. „Apple“ naujienos turi trijų branduolių grafinį adapterį, kuris veikia net 30 proc. sparčiau nei ankstesnis modelis. Reikėtų paminėti tai, kad naujuose „iPhone“ išmaniuosiuose „Apple“ atsisakė tarpinio 128 GB saugyklos varianto ir paliko tik 64 ir 256 GB variantus. Garsas „iPhone 8“ ir „iPhone 8 Plus“ turi patobulintus stereo garsiakalbius, kurie pasak „Apple“, čia yra 25% garsesni ir geriau atkuria gilius žemuosius tonus. Iš tikrųjų taip ir yra. Naujieji stereo garsiakalbiai iš tiesų pasižymi žymiai didesniu garsu ir puikiu gilių žemųjų tonų perteikimu. Tas labai jaučiasi žiūrint filmus ir klausantis muziskos. Varle.lt mobiliųjų telefonų specialistų manymu, jeigu esate nusiteikę prieš filmų išmaniajame peržiūrą, pabandę tai daryti su „iPhone 8“ galite kardinaliai pakeisti savo nuomonę vos po 10 minučių. Garso kokybė čia tikrai patobulėjusi. Baterija „Aštuntukų“ baterijų talpa buvo sumažinta. Palyginimui: „iPhone 7“ turėjo 1960 mAh bateriją, o „iPhone 8“ jau yra aprūpintas 1821 mAh baterija; „iPhone 7 Plus“ turėjo 2900 mAh, o „iPhone 8 Plus“ gavo 2675 mAh bateriją. Tačiau naujo procesoriaus dėka autonominio veikimo laikas visiškai nepasikeitė į blogą pusę. Esant maksimaliems ryškumo nustatymams „iPhone 8“ leidžia 6,5 val. žiūrėti vaizdo įrašus („iPhone 8 Plus“ tą daryti leidžia apie 6 valandas). Tiesą sakant, testuojant naująjį „iPhone“ pasirodė, kad autonomiškumas čia padidėjo. Nuo ryto maksimaliai apkraunant įrenginį: fotografuojant, filmuojant, naudojantis el.paštu, įjungiant žaidimus ir kitas energijai imlias programas, baterijos įkrovimo prireikė tik naktį. Kalbant apie baterijos dalykus, reikėtų paminėti, kad atsirado greito įkrovimo galimybė. Iki 50 proc. „iPhone 8“ baterija įkraunama per maždaug pusvalandį. Taip pat pagaliau atsirado bevielis įkrovimas. Bloga naujiena ta, kad tiek bevieliam, tiek greitam įkrovimui skirtus priedus reikės pirkti atskirai. Komplektacijoje esantis įrenginys čia standartinis, kuris „iPhone 8 Plus“ įkrauna ilgiau nei 3,5 val. Sunku atskirti nuo „šeštukų“ Pažiūrėkime tiesai į akis: „Apple“ dar turi labai daug „iPhone 6“, „iPhone 6“ ir „iPhone 7“ korpusų, su kuriais reikia kažką daryti. Žinoma, be bevielio įkrovimo išleisti naujieną jau gėda, juk visi pagrindiniai konkurentai seniai tokią funkciją siūlo. Elegantiškas sprendimas: paliktas tas pats korpusas, bet galinėje dalyje metalas pakeistas stiklu. Ir vualia: iš priekio „iPhone 8“ sunku atskiri nuo „iPhone 6“. Pagrindiniai trūkumai Nepaisant vienos mažiausių segmente baterijos, „iPhone 8 Plus“ tapo sunkiausiu 5.5 col. įstrižainės išmaniuoju pasaulyje. Jis sveria 202 gramus. Ekrano rėmeliai taip pat vieni didesnių rinkoje. Tokių matmenų korpusuose konkurentai jau sugeba sutalpinti 6 col. įstrižainės ekranus. Apsauga nuo vandens vis dar IP67 standarto, taigi ilgo panardinimo vandenyje „iPhone“ neatlaikys. Konkurentai jau trečius metus iš eilės siūlo IP68. 3,5 mm garso jungties nėra ir tai atvirai, tikrai nėra patogu. Nepaisant to, kad nemažai konkurentų (pvz. „Xiaomi, HTC“) taip pat atsisako tradicinės garso jungties, praktiškumo čia mažai. Tačiau privalumas tas, kad su bevieliu įkrovikliu galima tuo pat metu krauti įrenginį ir klausytis muzikos. Apibendrinimas „iPhone 8“ ir „iPhone 8 Plus“ paliko dviprasmišką įspūdį. Viena vertus, tai geriausias „Apple“ kada nors pristatytas išmanusis, kuris toks ir bus iki „iPhone X“ pasirodymo. „Aštuntukuose“ patobulintos visos svarbios charakteristikos ir atrodytų, ko dar galima norėti? Tačiau, žvelgiant iš kitos pusės, „iPhone 8“ ir „iPhone 8 Plus“ neatrodo kaip iš tikrųjų naujos kartos atstovai. Kitaip tariant, net nežiūrint į stiklinį korpusą, bevielį įkrovimą, unikalų procesorių ir kitas naujovės, šie išmanieji sudaro įspūdį tarsi būtų jie būtų „iPhone 7s“. Tačiau Varle.lt mobiliųjų telefonų specialistų teigimu, jeigu paliktume visas šias mintis nuošaly ir „iPhone 8“ vertintume tiesiog kaip išmanųjį ir nesigręžiotume į „iPhone 7“ ar žvelgtume į „iPhone X“, be abejonės, turėtume reikalų su praktiškai idealiu telefonu. Neįtikėtinas našumas, puiki kamera pajėgi aprūpinti profesionalių veidrodinių fotoaparatų lygio kadrais, bevielis įkrovimas, greito įkrovimo galimybė, stilingas dizainas ir kažkoks magiškas stiklas, kuris neslysta – ko dar gali trūkti? Apibendrinant galima pasakyti, kad „iPhone 8“ ir „iPhone 8 Plus“ – skirti tiems, kas turėjo „iPhone 6“ arba „iPhone 6s“. Skirtumą šie naudotojai tikrai pajus. Na, o „septintukų“ savininkams Varle.lt mobiliųjų telefonų specialistai rekomenduoja palaukti „iPhone X“.