Vienas iš vidinių Saturno palydovų Dafnis prieš keletą dienų buvo nufotografuotas „Cassini“ zondo. Nuotraukose matosi, kad šis nedidukas mėnulis skrenda įsiterpęs tarp dviejų dujinės planetos žiedų ir juose sukelia bangavimą. NASA zondas praskrido apie 30 tūkst. kilometrų atstumu nuo šio mažo uolos gabalėlio – joks kitas žmogaus sukurtas aparatas nėra buvęs taip arti Dafnio. „Mažyčio mėnulio gravitacijos pakanka, kad jis sukeltų bangas Saturno žiedų pakraščiuose – ir šios bangos sklinda tiek vertikaliai, tiek horizontaliai“, – rašoma NASA pranešime. Pirmą kartą „Cassini“ zondas užfiksavo šias bangas dar 2009-aisiais. Nors nuotrauka su banguotais žiedais pati savaime atrodo įspūdingai, tyrinėdami smulkias detales, mokslininkai gali sužinoti nemažai įdomių dalykų apie Dafnį. Pavyzdžiui, tyrėjai pastebėjo neryškią bangelę, „sekančią“ paskui mėnulį jo orbita. NASA mokslininkai spėja, kad šis darinys susiformavo, kai Dafnio gravitacija „pagavo“ šiek tiek dulkių iš Saturno žiedų ir ši medžiaga dabar sudaro šią vos įžiūrimą „uodegą“. Taip pat astronomams iš nuotraukos pavyko nustatyti Dafnio dydį – šis mėnulis yra vos aštuonių kilometrų pločio. Be to, „Cassini“ zondo atsiųstas vaizdelis parodė, kad Dafnis išties yra labai panašus į kitus savo giminaičius – mažuosius Saturno palydovus Atlasą ir Paną. Kitų metų rugsėjo viduryje zondas pradės savo paskutinę kelionę link planetos paviršiaus. Galiausiai rugsėjo 15-ą dieną zondas bus numestas į Saturną ir ten sudegs, kad vėliau netyčia neužterštų Žemės mikrobais kurio nors Saturno palydovo. Taip baigsis dešimt metų trukusi „Cassini“ misija, kurios metu zondas mokslininkams padėjo tyrinėti patį Saturną bei 53 žinomus jo palydovus – tarp jų ir mažąjį Dafnį.