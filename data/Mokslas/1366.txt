Lapkričio 9-13 dienomis Bostone (JAV) vyksiantis konkurso finalas kaip ir kasmet pritrauks geriausių pasaulio universitetų studentų komandas, rašoma pranešime spaudai. Šiais metais „Vilnius-Lithuania iGEM“ komandos tikslas – sukurti plazmidžių reguliacijos sistemą, kuri leistų vienoje ląstelėje išlaikyti skirtingas plazmides ir reguliuoti jų santykinius kiekius. „Paprasčiau pristatyti projektą galima naudojantis kompiuterio ir USB rakto analogija. Jeigu USB raktus prilygintumėme plazmidėms, į kurias įrašome tam tikrą informaciją, o kompiuterį – ląstelei, tai mūsų šių metų projekto tikslas yra sugebėti padaryti taip, kad vienas kompiuteris galėtų vienu metu savyje išlaikyti daug USB raktų, o ta genetinė informacija, kuri yra įrašyta USB raktuose, kompiuteryje atsirastų tam tikrais mums reikalingais kiekiais“, – dėstė komandos vadovas, paskutinio kurso medicinos studentas Gabrielius Jakutis. „Vilnius-Lithuania iGEM“ komanda tikisi pasekti ankstesnių metų Lietuvos atstovų pėdomis ir iškovoti aukso medalius. Komandos nariai – medicinos, IT ir gamtos mokslų atstovai, tačiau šiemet prie komandos pirmą kartą prisijungė ir VU TSPMI politikos mokslų studentė Ugnė Kasperavičiūtė. „Komandai reikia tam tikrų finansų, įrangos, medžiagų, su kuriomis galėtų dirbti ir atlikti mokslinius tyrimus, todėl aš, turėdama tam tikrus lėšų pritraukimo ir rinkodaros įgūdžius, nusprendžiau prisijungti ir savo žiniomis padėti siekti pergalės“, – pasakojo U. Kasperavičiūtė. Pasak komandos vadovo, beveik bet kuri iGEM komanda pasaulyje veikia startuolio principu. „Todėl mums reikalingi ne tik žmonės, kurie vysto projektą laboratorijoje, bet ir tie, kurie dirba su reklama, pritraukia lėšas, bendrauja su rėmėjais. Ir bet kuris iGEM projektas konkurso kontekste yra iš esmės niekinis, jeigu jis neįtraukia visuomenės“, – teigia G. Jakutis. „Vilnius-Lithuania iGEM“ komandos nariai daug dirba ir už laboratorijos ribų – jiems tenka nemažai keliauti, bendrauti su žmonėmis, lankyti mokyklas. „Taigi mūsų komandai reikalingi žmonės, kurie domisi švietimu, kuriems patinka bendrauti, mokyti, todėl komandos narių profilis toks platus. Kalbamės su vaikais, pasakojame jiems apie genų technologijas, sintetinę biologiją, skatiname domėtis gamtos, medicinos mokslais. Galimybė dalintis savo žiniomis labai džiugina – dėl to verta dirbti per naktis“, – pasakojo jau antrus metus konkurse dalyvaujanti genetikė Miglė Kalvaitytė.