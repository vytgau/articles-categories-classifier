Čekijos mokslų akademijos astronomai prie tokios išvados priėjo ištyrę 144 bolidus - didelius, atmosferoje susprogstančius meteorus - iš Tauridų srauto ir aptikę naują atšaką, į kurią įeina mažiausiai du 200-300 metrų skersmens asteroidai. „Į šią atšaką tikriausiai įeina ir daugiau iki šiol neužfiksuotų asteroidų, kurių skersmuo siekia dešimtis metrų ir daugiau“, - rašoma Čekijos akademijos pranešime spaudai. „Todėl pavojus susidurti su asteroidu žymiai išauga kas kelerius metus, kai Žemė „susitinka“ su šiuo tarpplanetinės medžiagos srautu“, - teigiama pranešime. Naująją atšaką sudaro kartu aplink Saulę besisukantys objektai, su kuriais Žemė maždaug trijų savaičių laikotarpiui susiduria kas kelerius metus. „Tikimybė, kad tarp Žemės ir didesnio objekto (maždaug kelių dešimčių metrų skersmens) įvyks kolizija, tuo laikotarpiu žymiai išauga“, - teigia mokslininkai. Asteroidai yra labai trapūs, tačiau kai jie tokie dideli, jie gali prasiskverbti giliai į atmosferą, ir kyla rimtas pavojus, kad jie susidurs su Žeme. Čekų mokslininkų studijoje raginama atlikti tolimesnius tyrimus, kad paaiškėtų daugiau informacijos „apie šį realų šaltinį potencialiai pavojingų objektų, kurie yra pakankamai dideli, kad sukeltų nelaimę vietos ar net žemyno mastu“.