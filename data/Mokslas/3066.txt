Intensyvi tris dienas trukusi sutelktinė neatrastos Saulės sistemos planetos paieška pateikė 4 galimus kandidatus. Devintosios planetos paieškos buvo dalis „Zooniverse" piliečių mokslo projekto, atliekamo tiesiogiai, BBC „Stargazing Live" transliacijos metu. Projektą valdė „Siding Spring" observatorija Nacionaliniame Australijos universitete (ANU). Paieškoje dalyvavo apie 60 000 žmonų iš viso pasaulio. Buvo ne tik aptikti 4 galimi Devintosios planetos kandidatai, bet ir padėta klasifikuoti daugiau nei keturis milijonus kitų objektų. Dalyviai dirbo, naudodami „Siding Spring SkyMapper" teleskopo duomenis. Projektui vadovavo ANU tyrėjas Bradas Tuckeris, kurio komanda sutiko, kad, nepaisant to, ar vienas iš 4 kandidatų iš tiesų yra paslaptingoji Devintoji planeta, projekto mokslinė vertė neabejotinai didelė. Kiti tyrėjai antrina ANU komandai: astronomas Mike'as Brownas iš Kalifornijos technologijos instituto sakė pritariantis projektui. 2016 metais Brownas su kolega Konstantinu Batyginu atrado, kad kelių skirtingų Kuiperio juostos objektų trajektorijas veikia masyvus kūnas. Tai buvo netiesioginis įrodymas, kad Saulės sistemoje, gerokai toliau už Plutoną, egzistuoja didelė, Neptūno dydžio planeta. Tačiau paslaptingosios planetos paieškos – nelengva užduotis. Visų pirma, ji tikriausiai 1 000 kartų blankesnė už Plutoną. Tad, tyrėjai turi sijoti senus duomenis ir atlikti naujus stebėjimus. Čia pasitarnavo sutelktinis projektas: „Padedami dešimčių tūkstančių pasišventusių savanorių, peržiūrinčių šimtus tūkstančių SkyMapper” gautų atvaizdų, per mažiau nei tris dienas atlikome keturių metų mokslinę analizę, - sakė B. Tuckeris. - Vienas iš savanorių, Toby Roberts, atliko 12 000 klasifikacijų.” ANU komanda tęs paiešką ir bandys patikrinti, ar aptikti kosminiai objektai iš ties yra Devintoji planeta. Jie prašo žmonių ir toliau žvalgytis po „Backyard Worlds: Planet 9 Zooniverse" projektą. Visa tai rodo, kas gali būti pasiekta, kai darbo imais daug mokslininkų ir mokslą mylinčių paprastų žmonių. Tokios naujos technologijos, kaip gilusis mokymasis ir tokie įrankiai, kaip James Webb kosminis teleskopas vieną dieną tokius tyrimus vykdys sparčiai ir lengvai, tačiau kol kas darbą greičiau atlieka daug rankų. 