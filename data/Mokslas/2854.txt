Geriausia pripažinta komanda – „DreamBIG“, sukūrusi papildytosios realybės mokomosios programėlės prototipą. El. programėlė oro linijų keleivius supažindins su lėktuvu, jo dalimis bei saugumo instrukcijomis telefono ekrane pateikdama animacijas ir įvairias interaktyvias užduotis. Taip pat programėlėje esantys teminiai filtrai leis fotografuoti portretus su papildytosios realybės elementais. Pasak idėjos autorių, edukacinė programėlė turėtų sudominti ne tik vaikus, bet ir suaugusiuosius, kurie įprastai nuobodžiauja skrydžių metu. Laimėtojams buvo įteiktas 3 000 eurų piniginis prizas iš „Hacker Games Pro: Aviation“ partnerių „App In The Air“ ir 3 mėnesių narystė „Vilnius Tech Park“ su galimybe tęsti savo verslo vystymą padedant įvairių sričių ekspertams. Pasiekusi iškeltus verslo tikslus, komanda galės pretenduoti į akseleratoriaus „StartupHighway“ pirminę investiciją tolesniam produkto vystymui. Kūrybinių dirbtuvių, kitaip vadinamo hakatono, metu iš viso buvo pristatytos 8 verslo idėjos. Vienas iš projektų – interneto svetainė „Eightydays.me“, kuri padeda keliais paspaudimais suplanuoti keliones po skirtingas šalis. Startuolio iš Baltarusijos el. sistema iki šiol keliones leido planuoti tik Europoje ir Amerikoje. Aviacijos hakatone komanda siekė naujo tikslo – sukurti galimybę vartotojams planuoti keliones aplink pasaulį.  Kūrėjai planuoja, jog ši funkcija platformoje „Eightydays.me“ veiks birželį. Dar viena verslo idėja – Kauno technologijų universitete studijuojančių jaunuolių iš Tadžikistano projektas „AirTrans“. Tai pervežimo įmonių ir avialinijų bendradarbiavimo sistema, kuri ne tik leidžia rasti krovinių gabenimo partnerius, bet ir palyginti skirtingų įmonių paslaugų paketus bei išsirinkti geriausios kainos pasiūlymą. Po hakatono jaunuoliai žada nesustoti ir verslo idėjos prototipą vystyti iki realaus produkto. Tarp pristatytų verslo idėjų taip pat buvo tokie sprendimai kaip skrydžių pardavimus loterijos principu vykdanti programėlė, asmeninis kelionių planavimo asistentas, ir sistema, kuri leidžia iš anksto pasirinkti vietą lėktuve pagal šalia sėdinčių keleivių pomėgius ar profesiją. Antrasis „Hacker Games Pro“ renginys buvo skirtas aviacijos ir kelionių planavimo technologijoms. Tai buvo pirmasis aviacijos technologijoms skirtas renginys Baltijos ir Rytų Europos regionuose. Specialiai konkursui įvairius duomenis paruošė oro linijų bendrovė „Small Planet Airlines“ ir startuolis „App in the Air“, kurio programėle skrydžių stebėjimui jau naudojasi daugiau nei 2,5 mln. vartotojų visame pasaulyje. „Vilnius Tech Park“ vadovas Darius Žakaitis įsitikinęs „Hacker Games Pro“ projekto nauda šalies verslo ekosistemai. „Tikiu, kad kiekvienas į renginį atėjęs žmogus, kuriam įdomios aviacijos ir kelionių planavimo technologijos, turėjo galimybę ne tik išvystyti savo idėją, bet ir pasimokyti iš kitų komandos narių. Papildomą pridėtinę vertę kūrė ir šio sektoriaus profesionalų pranešimai apie aviacijos verslo virtuvę bei konsultacijos viso renginio metu. Tai yra geriausia priemonė, padedanti išbandyti savo jėgas ir žengti pirmuosius žingsnius nuosavo verslo link. Be to, tai yra būdas didžiosioms įmonėms paskatinti savo darbuotojus kurti naujas idėjas ir taip atskleisti talentus,“ – komentuoja D. Žakaitis. Pasak jo, komandos turėjo tik 48 valandas, kad sukurtų verslo idėjos prototipą ir jį pristatytų komisijai: „Tai leido dalyviams įsitikinti, kad verslo projekto gimimui nereikia daug mėnesių – užtenka motyvuotos komandos ir vos poros dienų.“ Konkurso dalyviai turėjo galimybę vystyti savo verslo idėjas arba sudaryti mišrias komandas su „Small Planet Airlines“ specialistais. „Hacker Games Pro“ konkursą organizavo „Vilnius Tech Park“ kartu su „Startup Lithuania“. Pagrindinis projekto tikslas – skatinti didžiųjų bendrovių ir startuolių bendradarbiavimą bei suteikti galimybę įvairių sričių ekspertams prisidėti prie naujų verslo idėjų vystymo.