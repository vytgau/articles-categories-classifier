Naujasis „Pixel 2“ ir didesnė jo versija „Pixel 2 XL“ yra pirmieji vien tik „Google“ gamybos išmanieji telefonai, pristatyti rinkai nuo tada, kai bendrovė pranešė įsigijusi svarbią Taivano elektronikos grupės HTC verslo dalį. Šių telefonų galima užsisakyti nuo trečiadienio šešiose šalyse. „Pixel 2“ kainuos nuo 649 JAV dolerių, o „Pixel 2 XL“ – nuo 849 JAV dolerių. „Google“ skelbia, kad naujuosiuose telefonuose, o taip pat pristatytoje atnaujintoje išmaniojoje kolonėlėje bei nešiojamajame kompiuteryje, yra įdiegtas dirbtinis intelektas, kad prietaisai užtikrintų kuo patogesnį naudojimą vartotojams. „Google“ viceprezidentas Rickas Osterloh sakė, kad naujieji įrenginiai buvo sukurti taip, kad geriau apjungtų techninę ir programinę dalis su dirbtiniu intelektu. „Jais paprasta naudotis ir jie nuspėja jūsų poreikius, – San Franciske įvykusio pristatymo metu sakė jis. – Jūs natūraliai bendraujate su prietaisais savo balsu ar liesdami juos.“ HTC inžinierius pasitelkusi „Google“ siekia atkartoti „Apple“ sėkmę kuriant „iPhone“ telefonus, kontroliuojant tiek techninę, tiek ir programinę aukščiausio klasės telefonų gamybą. „Google“ taip pat pristatė „lieknesnę“ išmaniosios kolonėlės versiją, kuri Jungtinėse Valstijose kainuos nuo 49 JAV dolerių. Bendrovė tikisi, kad ji padės jai geriau konkuruoti su rinkos lydere „Amazon“.  Naujoji balsu valdoma ir dirbtinio intelekto pagrindu sukurta kolonėlė yra daugiau nei perpus pigesnė už „Google“ pirmos kartos kolonėlę, todėl yra „prieinamesnė didesniam ratui žmonių“, sakė „Google“ techninės įrangos dizainerė Isabelle Olsson. „Google“ vadovas Sundaras Pichai pažymėjo, kad naujieji įrenginiai demonstruoja bendrovės sukurto dirbtinio intelekto galimybes. „Mes sunkiai dirbome, kad tęstume savo perėjimą nuo mobiliųjų prie dirbtinio intelekto technologijų, – sakė jis. – Mes dirbame ir su technine įranga, ir su programine įranga, nes tai yra geriausias būdas kompiuterijai judėti į priekį.“ „Google“ taip pat pristatė ir nešiojamąjį kompiuterį „Pixelbook“ su „Chrome“ operacine sistema. Jis turėtų konkuruoti su „Microsoft“ gamybos „Surface“ bei „Apple“ gamybos „iPad Pro“. Naujasis kompiuteris JAV kainuos nuo 999 JAV dolerių.