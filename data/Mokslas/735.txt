Tokie elektros srovės šaltiniai galėtų patenkinti ištisų kvartalų ar net miestų poreikius, būtų be galo svarbūs atsinaujinančios energetikos plėtrai, prisidėtų užtikrinant energetinį saugumą stichinių nelaimių ar kibernetinių atakų atvejais, rašoma pranešime spaudai. „Mūsų kuriamas naujos kartos elektrocheminis srovės šaltinis – natrio jonų vandeninės baterijos – yra saugesnė ir švaresnė technologija nei šiuolaikinės ličio jonų baterijos, nes, visų pirma, skirtingai nuo ličio jonų, tai vandeninės sistemos, kuriose nenaudojami savaime užsiliepsnojantys skysčiai. Todėl naudojant tokias baterijas negrėstų savaiminiai užsidegimai ar sprogimai, kurie kai kada nutinka ličio baterijų atveju. [...] Siekiame, kad mūsų kuriamos baterijos, pavyzdžiui, palyginus jas su panašių parametrų JAV kompanijos „Tesla“ gaminamomis stacionariomis ličio jonų sistemomis, būtų apie 50 procentų pigesnės ir tarnautų 50 procentų ilgesnį laiką“, – sako FTMC Elektrocheminės medžiagotyros skyriaus vyriausiasis mokslo darbuotojas dr. L. Vilčiauskas, prieš pusmetį grįžęs į Lietuvą iš Teksaso universiteto Ostine, kur vykdė podaktarines studijas. Tame pačiame universitete daktaro disertaciją apgynusi Sh. Stauffer studijų metu bendradarbiavo su ličio jonų baterijų išradėju prof. Johnu Goodenoughu, šiuo metu ji taip pat dirba FTMC Elektrocheminės medžiagotyros skyriuje. Mokslininkės teigimu, jų kuriama naujos kartos technologija nesieks visiškai pakeisti ličio baterijų, nes tai vargu, ar įmanoma dėl besiplečiančios ličio baterijų masto ekonomijos, be to, natrio vandeninės baterijos dėl savo specifikos negali būti naudojamos nešiojamuosiuose įrenginiuose ar elektromobiliuose. Tačiau naujoji technologija turėtų puikiai pasiteisinti kaip stacionarus elektros kaupiklis – kaip saugesnė, patikimesnė ir pigesnė alternatyva jau esamoms technologijoms. Šiuo metu dr. Sh. Stauffer ir dr. Linas Vilčiauskas vykdo mokslinius tyrimus, kurdami ir vystydami naujos kartos baterijų technologijas, kartu su mokslo, energetikos ir verslo atstovais jie derasi dėl bendrų projektų ir finansavimo šaltinių. Vienas iš svarbiausių šiandienos uždavinių yra pritraukti valstybės ir privačių investuotojų dėmesį – skaičiuojama, kad iki 2022 metų stacionarių elektros srovės šaltinių poreikis pasaulyje išaugs net penkis kartus.