„BBC News“ paprašė „Money Advise Service“ sudaryti kalendorių, kuriame būtų pateikti patarimai kiekvienam mėnesiui, skirti norintiesiems išsaugoti tinkamą asmeninių finansų būklę. Sausis Kai tik nupuošiamos paskutinės Kalėdų eglutės, daugelį ištinka finansinės pagirios. Išsiaiškinkite, kaip stipriai šventiniu periodu viršijote numatytas išlaidas, kiek pinigų išleidote iš kreditinės sąskaitos ar kiek teko pasiskolinti. Naudokite biudžeto planavimo įrankį tam, kad išsiaiškintumėte, kiek galite sau leisti išlaidų, kad kiekvieną mėnesį galėtumėte grąžinti šventinį išlaidų perviršį. Jei jus ištikusi finansų krizė, svarbu kuo greičiau rasti nemokamų finansinių patarimų. Pavyzdžiui, jei tris mėnesius iš eilės nesumokate komunalinių mokesčių, tai ženklas, kad jums reikia pagalbos. Vasaris Apsvarstykite galimybę Valentino dienos proga maistą gaminti namuose, o ne vykti šventinės vakarienės į restoraną. Nepamirškite, kad galite rinktis iš daugybės skirtingų linksmų ir visiškai nemokamų pramogų, kuo puikiausiai tinkančių šiai progai. Sekite internetu teikiamus specialius pasiūlymus ir kuponus. Taip elgdamiesi nepraleisite geriausių ir jums tinkamiausių pasiūlymų. Kovas Jūsų finansų sferai reikalingas pavasarinis maratonas – ieškokite geriausių paslaugų tiekėjų pasiūlymų. Ne ką mažiau svarbu pripažinti, kad galimai permokate už kai kurias paslaugas. Be to, atlikę reviziją galite aptikti prenumeratų ar paslaugų, kurių jums jau seniai nebereikia. Taigi rekomenduojama be sąžinės graužaties atsisakyti visko, kas nėra būtina, - piniginė jums padėkos. Balandis Santaupų fondas itin naudingas įsigyjant stambių pirkinių ar netikėto išlaidų augimo atveju. Atėjo laikas išsiaiškinti, kiek gi galite atidėti santaupoms kiekvieną mėnesį. Nekelkite sau per didelių iššūkių: patikėkite, net ir nedidelė suma kiekvieną mėnesį ilgainiui tampa rimtu saugumo garantu. Pasirinkite būtent jums palankiausią santaupoms kaupti skirtą banko pasiūlymą. Gali būti, kad geriausias sąlygas kaupti pasiūlys visai ne tas bankas, kurio paslaugomis naudojatės jau daug metų. Gegužė Jei ketinate ateinančią vasarą vykti atostogų (nesvarbu, ar planuojate atostogas svečioje šalyje, ar tėvynėje), gegužė – tinkamiausias metas įvertinti, kiek gi tai jums kainuos. Naudokite biudžeto planavimo įrankį tam, kad nustatytumėte, kiek pinigų per savaitę ar mėnesį teks atidėti šiam norui paversti realybe. Atėjus laikui atlikti rezervacijas, leiskitės į geriausių pasiūlymų medžioklę. Neskubėkite rezervuoti pirmų pasitaikiusių skrydžių bilietų, atlikite tyrimą ir peržvelkite visus prieinamus variantus. Birželis Metai įpusėjo, o tai reiškia, kad atėjo laikas planuoti Kalėdas. Prisiminkite, kiek Kalėdoms išleidote praėjusiais metais, ir pamąstykite, kiek norėtumėte išleisti šiais metais. Jei kiekvieną mėnesį atidėsite po nedidelę sumą, išvengsite finansinio pobūdžio nemalonumų ir be vargo padengsite visas su kalėdinėmis dovanomis ir vakarėliais susijusias išlaidas. Liepa Išsiaiškinkite, kokios veiklos vasarą siūlomos jūsų gyvenamoje vietovėje. Galbūt įmanoma rasti šio to smagaus, bet tuo pačiu ir pigaus, o gal netgi visiškai nemokamo? Stenkitės nepirkti vaisių kokteilių ar sulčių, kai esate ne namuose, pasiruoškite mėgstamų gėrimų iš anksto. Šis patarimas tikrai padės sutaupyti. Išvyką į barą keiskite kitokia ne ką mažiau džiaugsmo suteikiančia pramoga. Draugus pasikvieskite į svečius, kur laiką smagiai praleisite su mėgstamo gėrimo bokalu ar taure rankoje ir puikiais užkandžiais. Rugpjūtis Lepinantis vasariška šiluma ir ilgesnėmis dienomis kyla pagunda išleisti daugiau. Paskaičiuokite, kiek jau išleidote per ankstesnius vasaros mėnesius, ir įvertinkite, ar leidžiate mažiau ar daugiau, nei numatyta biudžete. Jei paaiškėtų, kad pasižymėjote itin pagirtinu taupumu, papildomas lėšas nedvejodami verskite santaupomis. Rugsėjis Šį mėnesį fiksuojamas naujų automobilių pardavimų pikas, į rinką paleidžiama nauja automobilių numerių partija. Ar turite automobilį? Kiek jums kainuoja transporto priemonės išlaikymas? Jei keliaujate traukiniu, skirkite laiko bilietų įsigijimo taktikai apgalvoti. Bilietus perkate kasdien, kas savaitę, mėnesį ar kartą per metus? Kuris variantas finansiškai naudingiausias? Galbūt bilietus įsigytumėte pigiau, jei juos pirktumėte iš anksto ar tai darytumėte internetu? Spalis Jei rūkote, šis mėnuo idealiai tinka atsikratyti šio nuostolingo ir itin žalingo įpročio. Nustebsite, kiek pinigų sutaupyti padės šis sprendimas. Jei nerūkote, galbūt vis dėlto patiriate reguliarių išlaidų ar turite kokių bjaurių įpročių, su kuriais pats laikas būtų atsisveikinti. Lapkritis Jei darbe Kalėdų proga rengiama slapto Kalėdų Senelio atrakcija, pasistenkite, kad būtų nustatyta nedidelė dovanoms skiriama suma, pavyzdžiui, 2 ar 5 eurai. Tokiu atveju neteks solidžios sumos išleisti perkant dovaną žmogui, kurio beveik visiškai nepažįstate. Jei planas sutaupyti pinigų Kalėdoms iš anksto nebuvo įgyvendintas itin sėkmingai, ieškokite kitų ekstrinių būdų papildomiems pinigams sukaupti (naudingų patarimų rasite kovo mėn. skyrelyje). Gruodis Nors metai dar nesibaigė, pats laikas imtis 2017 m. planavimo. Jei esate pasirengę atsikratyti įsiskolinimų kartą ir visiems laikams, būtinai įtraukite į planus ateinantiems metams ketinimą ieškoti tinkamo patarėjo finansų valdymo klausimais. Pasirūpinkite apsauga, skirta jūsų finansinei ateičiai. Galbūt siekti šio tikslo padės santaupos, o galbūt jums tinkamiausias yra draudimas, skirtas pajamų apsaugai ar pagalbai rimtos ligos atveju.