„Šiandien kurį laiką žinutė, skirta atminimo paskyroms, per klaidą buvo paskelbta kitose paskyrose“, – naujienų agentūrai AFP sakė „Facebook“ atstovas. „Tai buvo baisi klaida, kurią dabar jau ištaisėme“, – pridūrė jis. Žiniasklaida pranešė, kad toks klaidinantis pranešimas pasirodė beveik 2 mln. vartotojų puslapiuose. Net ir „Facebook“ įkūrėjo ir vadovo M. Zuckerbergo puslapyje atsirado žinutė apie jo mirtį, išreiškianti viltį, kad jį mylėję žmonės pasiguos peržiūrėdami žmonių pasidalytus pranešimus apie jo gyvenimą. „Vargšas Markas“, – rašė vartotoja @JudiD23 savo „Twitter“ paskyroje ir pridėjo jaustukų su verkiančiais veidais. „Tai negalėjo nutikti tokiam mielam vyrukui“, – rašė ji. Socialinis tinklas savo ruožtu už klaidą atsiprašė ir nurodė, kad šis sutrikimas buvo pašalintas per trumpiausią įmanomą laiką. „Velnias, reikėjo pasinaudoti „Facebook Live“, kad parodyčiau kaip buvau miręs feisbuke“, – savo „Twiter“ paskyroje rašė leidinio „Search Engine Land“ redaktorius Danny Sullivanas. „Facebook Live“ funkcija leidžia vartotojams rengti tiesiogines transliacijas populiariausiame socialiniame tinkle. Per klaidą paskelbtuose pranešimuose apie mirtį buvo nuorodos, kuriomis pasinaudojus galima mirusių žmonių paskyras paversti interneto memorialais. Dalis šios procedūros yra mirties įrodymų pateikimas. Kai kurie žmonės svarstė, kad šis nepasisekimas buvo nevykusi bandomoji naujos galimybės reklama, o ne programinė klaida. #FacebookDead Komentarai, pažymėti saitažymėmis #FacebookDead (miręs feisbuke) arba #FacebookRapture (feisbuko lūžis), tapo ypač populiarūs „Twitter“, kur vartotojai juokavo, kad toks scenarijus puikiai tinka tokios audringos savaitės pabaigai. „Manau, šitaip feisbukas pažymėjo žmones, kurie antradienį mirė savo viduje“, – rašė vartotojas @billkalpak. Juodojo humoro kupiname „Twitter“ pranešime, kurį parašė @JnPhillip, sakoma: „Mielas feisbuke, Donaldas Trumpas bus inauguruotas tik sausio 20-ąją. Sausio 21 dieną įvyks branduolinis sunaikinimas“. „Žinoma, „Facebook“ palaukė iki 2016 metų, kad mus visus nužudytų“, – parašė @kriheli. Kai kurie vartotojai taip pat kandžiai svarstė, kad minėta klaida atėmė pasitikėjimą kita feisbuko funkcija, kai žmonės po įvairių nelaimių gali patvirtinti, jog yra saugūs, arba kritikavo kompanijos pareiškimą, kad socialiniame tinkle nereikia jaudintis dėl netikrų istorijų. Vis dar gyvas M. Zuckerbergas gynė naujienų srauto istorijų vientisumą Kalifornijoje vykusioje konferencijoje „Techonomy“, dieną prieš tai, kai jo asmeniniame „Facebook“ puslapyje atsirado pranešimas apie jo mirtį. M. Zuckerbergas nesutiko su idėja, kad fiktyvios žinios, kuriomis žmonės dalijosi feisbuke, nutiesė kelią išrinktojo prezidento D. Trumpo pergalei. „Idėja, kad netikros naujienos feisbuke, sudarančios labai mažą dalį viso turinio, kokiu nors būdu paveikė rinkimus, mano nuomone, yra gana kvaila“, – sakė „Facebook“ vadovas konferencijoje. „Facebook“ naujienų srautas nuo pradinės versijos, kai buvo galima dalytis asmeninėmis įdomiomis žiniomis su savo draugais ir šeima, per kelerius metus gerokai išaugo iki svarbių naujienų platformos.