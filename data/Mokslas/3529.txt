Didžioji dalis šios sumos skiriama tolesniems tyrimams, kuomet 0,5 mln. Danijos kronų (67,2 tūkst. eurų) atitenka premijos laureatams. VU Gyvybės mokslų centro tyrėjų komanda (prof. V. Šikšnys, dr. Giedrius Gasiūnas ir Tautvydas Karvelis) buvo viena pirmųjų tyrėjų grupių pasaulyje, atradusių, kad Cas9 baltymas gali būti panaudojamas tiksliam DNR redagavimui. Atradimas, manoma, taps lūžio tašku gyvybės moksluose atveriant kelią naujo tipo genetinių ligų tyrimams ir jų gydymui, taip pat pritaikant augalus ar jų rūšis augimui tam nepalankiose terpėse. Po šio atradimo prof. V. Šikšnys buvo pakviestas tapti ir biologijos mokslo elitą vienijančios Europos molekulinės biologijos organizacijos (EMBO) asocijuotuoju nariu. Į šią prestižinę organizaciją priimami tik ypač gyvybės mokslams nusipelnę Europos ir pasaulio mokslininkai. Kasmet danų „Novo Nordisk” fondo „Novozymes” premijomis apdovanojami ryškiausiai pasaulyje pasižymėję Europos biotechnologijų tyrėjai. Anksčiau VU mokslininkui buvo įteikta ir prestižinė Harvardo universiteto „Warren Alpert” premija. Ką atrado „CRISPR/Cas9 yra baltymas, kuris leidžia keisti įvairių organizmų genomus. Mes jį suradome tyrinėdami bakterijų apsisaugojimą nuo virusų. (...) Virusai turi patekti į bakterijų vidų, kad galėtų pasidauginti. Po to jie bakteriją nužudo. Tačiau bakterijos turi daug apsisaugojimo priemonių, pavyzdžiui, CRISPR apsaugos mechanizmą. Tyrėme jį ir supratome, kad baltymas Cas9 sunaikina viruso DNR, kai jis patenka į ląstelę. (...) Šį baltymą galima pritaikyti ne tik apsisaugoti nuo virusų, bet ir keičiant genomus“, – apie atradimą pasakojo Vilniaus universiteto Biotechnologijos instituto biochemikas prof. V. Šikšnys. Anot mokslininko, baltymas gali perkirpti DNR grandinę ten, kur yra užprogramuotas, pavyzdžiui, tas vietas, kur yra paveldimas genetines ligas lemiančios klaidos. Be to, atradimą galima panaudoti ir kitose srityse. Pasak V. Šikšnio, galima keisti ir augalų genomus, kad jie galėtų augti ir druskingoje, sausoje dirvoje, kas itin pagelbėtų nuo bado kenčiančioms šalims.