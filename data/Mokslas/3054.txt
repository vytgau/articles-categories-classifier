10-os klasės moksleivių įkurta mokomoji mokinių bendrovė (MMB) „C&TE“ 2017 m. Lietuvos mokyklų apdovanojimuose, kuriuos organizuoja Kauno technologijos universitetas (KTU), pelnė „Metų išradėjo“ titulą, rašoma pranešime. Merginos, besimokančios antroje gimnazijos klasėje pasakojo, kad viskas prasidėjo nuo ekonomikos pamokos, kurioje mokytojas Modestas Raudonis visada skatino sugalvoti kažką naujo ir bandyti idėjas įgyvendinti. Merginos ėmė diskutuoti apie šių laikų neišspręstas problemas, su kuriomis žmonėms vis dar tenka susidurti. Pasak gimnazistės Gretos Jarmalavičiūtės, natūraliai kilo mintis apie greitą gyvenimo tempą, žmonių užimtumą ir nuolatinį skubėjimą. Jaunosios išradėjos tuomet prisiminė fizikos pamoką, kurioje išmoko, jog visi metalai yra geri šilumos laidininkai. „Užsikabinome už tos minties ir patvarių bei ilgaamžių metalų panaudojimo idėjai įgyvendinti. Savo išradimui pasirinkome nerūdijantį plieną“, – sakė G. Jarmalavičiūtė. V. Mirono gimnazijos moksleivių išradimas – šilumą sugeriantys kamuoliukai, panaudojami siekiant atvėsinti karštus gėrimus. Moksleivės siekė, kad kamuoliukus būtų patogu naudoti, jie nebūtų sunkūs ir nebraižytų puodelio. „Šiuo metu gaminame nebe prototipus, o tikrus gaminius. Juos jau yra įsigiję keletas pirkėjų. Ateityje sieksime daugiau viešumo, informacijos sklaidos ir pardavimų didinimo. Savo idėją dar labiau plėtosime, jos neapleisime“, – ryžtingo nusiteikimo neslėpė „C&TE“ komanda. Įkurtos mokomosios mokinių bendrovės pavadinimas paaiškinamas taip: dirbama su šiluma, kurios pagrindinis matavimo vienetas yra Celsijus (°C), o „TE“ – temperatūros sutrumpinimas. Pristatydamos savo produktą gimnazistės dalyvauja tiek Lietuvoje, tiek užsienyje vykstančiose mugėse ir parodose, kur sulaukia daug dėmesio. Verslo atstovai taip pat domisi moksleivių idėja, teiraujasi apie produktą, teikia pasiūlymus.  Maža mokykla – didelė svajonė „Gimus produkto idėjai, supratome, kad jis gali būti paklausus ir atrasti savo rinką. Tuomet galvojome, kodėl gi nepabandžius, galbūt pavyks – išdrįsome, pabandėme ir pavyko“, – sakė Lietuvos mokyklų apdovanojimų „Metų išradėjo“ nominacijos nugalėtojos. KTU „Santakos“ slėnyje vykusiuose Lietuvos mokyklų apdovanojimuose gautą laimėjimą moksleivės labai vertina ir juo didžiuojasi. „Jausmas – nepakartojamas. Įdėjome daug pastangų, netgi praleidome keletą pamokų. Visais mums žinomais informaciniais kanalais skelbėme apie savo idėją, todėl labai džiugu, kad buvome išgirstos ir įvertintos“, – sakė jaunosios išradėjos. G. Jarmalavičiūtės teigimu, „Metų išradėjo“ apdovanojimas visoms „C&TE“ narėms reiškia labai daug: „Esame iš mažos mokyklos ir pradžių tai atrodė nepasiekiama.“ „C&TE“ komanda – universali ir įvairi: vienoms merginoms patinka matematika, kitoms kalbos, dar kitoms – technologijos mokslai. Merginos mokosi dešimtoje klasėje, todėl jau svarsto apie būsimas studijas: kelios linksta link medicinos, viena komandos narė nori studijuoti aviacijos inžineriją KTU. Pasak M. Raudonio, šilumą sugeriančių rutuliukų idėja – inovatyvi, įdomi ir neturinti analogų. Juos pritaikyti pramonėje gana lengva. „Įsivaizduokite. Rytas. Skubate į mokyklą, darbą ar susitikimą. Pasidarius karštą arbatą ir įmetus į ją rutuliuką, šis sugers karštį ir į puodelį nebereikės pilti šalto vandens, bandant atvėsinti gėrimą, tokiu būdu net naikinant arbatos turimų savybių poveikį“, – aiškino mokytojas. Pašnekovas džiaugėsi, kad moksleivių komandinis darbas davė puikių rezultatų ir atnešė pergalę Lietuvos mokyklų apdovanojimuose, kurie padeda jauniesiems talentams atsiskleisti: „Didžiuojuosi šiomis gabiomis, visapusiškomis ir perspektyviomis moksleivėmis“, – kalbėjo pedagogas. M. Raudonis tikisi, kad MMB „C&TE“ ateityje išsiplės, produkto panaudojimo būdų rasis vis daugiau, nes kamuoliukų pritaikymo galimybės yra milžiniškos. „Žvelgiant dar toliau į ateitį, 5-10 metų į priekį, tikiuosi, kad šį gaminį bus galima įsigyti visuose prekybos centruose“, – sakė M. Raudonis.