Netrukus po starto internetinio magnato Elono Musko vadovaujama Kalifornijoje registruota bendrovė sėkmingai nutupdė nešančiąją raketą stačią ant žemės Kanaveralo kyšulyje, Floridoje. Vadinasi, „SpaceX“ jau 20 kartų po raketos starto susigrąžino pirmąją pakopą į aikštelę sausumoje arba ant plūduriuojančios platformos vandenyne. Šitaip stengiamasi pakartotinai panaudoti brangias raketos dalis. „Taip pažymėtas antras sėkmingas šio konkretaus startinio variklio apsilankymas erdvėje ir sugrįžimas“, – sakė bendrovės „SpaceX“ komentatorius, kai tiesiogiai transliuojamame vaizde matyti, kaip aukšta raketos dalis leidžiasi stačia iš oro ant starto aikštelės. Erdvėlaivis „Dragon“ ir raketa „Falcon 9“ penktadienį geromis orų sąlygomis 10 val. 36 min. vietos (17 val. 36 min. Lietuvos) laiku pakilo iš NASA kosmodromo Kanaveralo kyšulyje Floridoje. Jau po trijų minučių pirmoji pakopa atsiskyrė nuo antrosios, danguje nubrėždama puslankį. Tada antroji pakopa toliau varė erdvėlaivį „Dragon“ Tarptautinės kosmoso stoties (TKS) link, o aukštoje pirmojoje raketos dalyje įsijungė varikliai, nukreipiantys ją į I-ąją nusileidimo zoną Kanaveralo kyšulyje esančioje Karinių oro pajėgų bazės teritorijoje. Vien šiais metais „SpaceX“ 14-tą kartą susigrąžina startinį variklį. „Tai yra greito ir patikimo pakartotinio naudojimo pradžia“, – pirmadienį per spaudos konferenciją pareiškė „SpaceX“ erdvėlaivio „Dragon“ misijos vadybininkė Jessica Jensen. Raketa ir erdvėlaivis turėjo būti paleisti praėjusį penktadienį, tačiau „SpaceX“ nurodė, kad prireikė „papildomo laiko, kad komanda nuodugniai patikrintų ir išvalytų antrosios pakopos kuro sistemą, aptikus joje smulkių dalelių“. Tas pats startinis „Falcon“ variklis birželio mėnesį iškėlė krovininę kapsulę CRS-11 skrieti TKS link. O erdvėlaivis „Dragon“ buvo pasiekęs šią kosminę stotį 2015 metais. Be to šį penktadienį naudotą variklį bendrovė panaudojo jau ketvirtą kartą vieno kliento užsakymu, bet pirmą kartą tai daroma svarbiausiam savo klientui – NASA. NASA TKS programos vadybininkas Kirkas Shiremanas pirmadienį sakė žurnalistams, kad NASA raketų specialistai vertino šios misijos saugumą. Anot jo, „rezultatas kompensuoja riziką“. Nepilotuojamas erdvėlaivis skraidina 2 200 kg krovinį į TKS – maisto ir medžiagos eksperimentams, tarp jų skydliaukės vėžio tyrimams bei miežių auginimui kosmose. Dabartinė „SpaceX“ misija yra 13-oji iš 20-ies su NASA sutartų misijų už 1,6 mlrd. dolerių. Erdvėlaivis „Dragon“ TKS turėtų pasiekti sekmadienį.