Tai gana gąsdinantys duomenys, nes ateityje panašus scenarijus gali pasikartoti – mokslininkai išsiaiškino, kad šiame priešistoriniame pasaulinio klimato atšilimo laikotarpyje temperatūros kitimo tendencijos buvo gana panašios į šiandienines. Naujas tyrimas, kurį atliko Oregono valstijos universiteto mokslininkai rodo, kad jūros paviršiaus temperatūra viename paskutinių tarpledynmečių buvo labai panaši. Šis periodas prasidėjo prieš 129 tūkst. metų ir baigėsi prieš 116 tūkst. metų ir buvo vienas šilčiausių per pastaruosius 800 tūkst. metų. Tarpledynmečio metu Žemės klimatas stipriai atšilo dėl pasikeitusio planetos pasvirimo kampo. Dėl to jūros lygis šiuo periodu buvo pakilęs 6 iki 9 metrų aukščiau nei šiandien. Išanalizavę jūrinių nuosėdinių uolienų bandinius, paimtus iš 83 vietovių visame pasaulyje, mokslininkai galėjo nustatyti tarpledynmečio metu vyravusias jūrų paviršines temperatūras. Tada tyrėjai palygino šiuos duomenis su informacija apie temperatūrą planetoje 1870-1889 metų laikotarpiu bei 1995-2004 metų laikotarpiu. Rezultatai parodė, kad prieš 129 tūkst. metų, prasidedant tarpledynmečiui, jūrų paviršiaus temperatūra buvo panaši į vidutinę temperatūrą 1870-1889 periodu. Tarpledynmečio metu jūrų paviršius šilo labai lėtai – praėjus keturiems tūkstančiams metų ji buvo pakilusi vos pusę laipsnio Celsijaus. Užtat duomenys iš 1995-2004 metų laikotarpio temperatūros vidurkis rodo, kad temperatūra dabar panaši kaip ir prieš 125 tūkst. metų. Tad toks pats padidėjimas, kuris tarpledynmečio pradžioje užtruko keturis tūkstantmečius, šiais laikais įvyko per mažiau nei 150 metų. „Rezultatai rodo, kad dabar užfiksuotos jūrų paviršiaus temperatūros beveik nesiskiria nuo temperatūrų vyravusių paskutinio tarpledynmečio metu prieš 125 tūkst. metų. Ir tai kelia ypač didelį susirūpinimą, nes tuo metu jūros lygis pakilo nuo 6 iki 9 metrų lyginant su šiandien“, – sako klimato tyrinėtojas Richardas Allanas iš Redingo universiteto Jungtinėje Karalystėje. Tačiau net ir žinodami, kad jūros temperatūros šiandien ir tada yra panašios, mokslininkai turi atlikti daugiau tyrimų, norėdami suprasti, kaip jūros lygis kis šį kartą. Tarpledynmečiu temperatūra kilo labai lėtai, todėl ledo tirpimas vyko palaipsniui, tuo tarpu šiandien dėl žmogaus įtakos temperatūra kyla daug greičiau, todėl neaišku, kaip greitai vyks jūros lygio pakilimas. Šiandien tarptautiniu mastu bandoma sustabdyti anglies dvideginio emisijas ir neleisti vidutinei planetos temperatūrai pakilti daugiau nei dviem laipsniais Celsijaus lyginant sus priešindustriniu laikotarpiu. Visgi tyrimo rezultatai rodo, kad žmogaus veikla gali stipriai paspartinti natūralaus pasaulinio atšilimo procesus. „Kalbame apie procesus apie kažką, kas formavosi milijonus metų ir kas šiandien dėl žmogaus veiklos nyksta per dešimtmečius. Žemėje kas dvi su puse valandos turėtų įvykti po vieną Šv. Elenos ugnikalnio išsiveržimą, kad natūraliu būdu į atmosferą būtų išmetama tiek šiltnamio efektą sukeliančių dujų, kiek šiandien mes išmetame“, – pažymi tyrimą atlikusios komandos vadovas Jeremy‘is Hoffmanas.