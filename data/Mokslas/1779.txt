Mokymų areną įmonėms ir organizacijoms kartu su privačia Izraelio kibernetinės gynybos sprendimų bendrove „CyberGym“ įsteigė bendrovė „Telia Lietuva“, rašoma pranešime spaudai. „CyberGym“ mokymų metu inscenizuojamos kibernetinės atakos, realistiškai atkuriančios grėsmes, kurios kyla konkrečiai įmonei ar veiklos sektoriui. „Plečiame veiklos geografiją, nes norime savo ekspertų kompetenciją ir patirtį kibernetinio saugumo srityje perduoti ir Lietuvai, ir kitoms Šiaurės Europos šalims. Šiais laikais, kai susiduriame su kompleksinėmis kibernetinėmis grėsmėmis, vien technologijų nebepakanka – žmonių žinios ir gebėjimai tampa kertiniu saugumo aspektu“, – cituojamas Lietuvoje viešintis vienas iš „CyberGym“ įkūrėjų ir vadovas Ofiras Hasonas. „Deja, 95 proc. visų saugumo incidentų įvyksta dėl žmogiškojo faktoriaus kaltės. Todėl įmonės ir organizacijos privalo investuoti ne tik į technologijas, IT sprendimus, bet daug dėmesio skirti specialistų ugdymui, jų treniravimui“, - centro atidaryme sakė „Telia Lietuva“ Rizikų valdymo vadovas Vytautas Bučinskas. Pasak jo, tokio lygio pratybos, kurias rengia „CyberGym“, kibernetinį saugumą Lietuvoje kelia į naują lygį. „Lietuvos kibernetinio saugumo indeksas, kurį matuoja Tarptautinė telekomunikacijų sąjunga, yra žemas – Europos mastu esame 28 pozicijoje iš 43, o tai reiškia, kad esame lengvas taikinys“, - sakė V. Bučinskas. DELFI skelbė, kad trečiadienį Europos Komisijos (EK) vadovas Jeanas Claude'as Junckeris prieš Europos Parlamentą (EP) skaito kalbą apie dabartinę Europos Sąjungos (ES) padėtį ir tikslus ateičiai. Jis pareiškė, kad Europos demokratijai pavojų kelia ne tik ginklai ir tankai. Vienas iš didžiausių iššūkių šiandieninei Europai - kibernetinės atakos. „Kibernetinės atakos kartais būna pavojingesnės demokratijai nei ginklai ir tankai“, - pareiškė J.C. Junckeris. Pastaraisiais metais prieš įvairias ES institucijas buvo nukreipta apie 4 tūkst. tokių atakų. Todėl EK siūlo naujus įrankius apsaugoti Europą nuo kibernetinių atakų. Kaip atrodys treniruotės „CyberGym“ Vilniuje įrengtame „CyberGym“ pratybų centre vienu metu gali treniruotis 10 žmonių. Mokymu metu iš viso veikia trys komandos: mėlynoji, baltoji ir raudonoji. Mėlynąją komandą sudaro besitreniruojančios organizacijos žmonės. Baltoji arba stebėtojų komanda stebi mokymus ir rengia analizę bei aptarimą. Raudonoji arba priešininkų komanda – tai specialistai, turintys kovos su kibernetiniais nusikaltimais patirtį, kurią taiko atskleidžiant silpniausias IT sistemos dalis. Šios bendrovės kibernetinio saugumo centrai yra įsikūrę Japonijoje, Australijoje, Vakarų Europoje, taip pat Izraelyje. Kibernetinių pratybų arena 