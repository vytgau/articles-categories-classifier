Pranešime žiniasklaidai rašoma, kad šeštadienį, spalio 22 d., jaunieji tyrėjai pademonstruos pirmuosius savo darbo vaisius, ir noriai jais dalinsis su visuomene. Pristatymas vyks neformalioje aplinkoje – kavinėje „Coffee Inn”, esančioje Vokiečių g. 18, Vilniuje. Pradžia – 12 val. „Smagu, kad šiemet, kaip ir ankstesniais metais, norą dalyvauti atrankoje parodė nemažas skaičius studentų. Todėl jau šį šeštadienį kviečiame į pirmąjį projekto pristatymą, kurio metu interesantus supažindinsime su tuo, ką tirsime šį rudenį”, - sakė projektą organizuojančio Baltijos pažangių technologijų instituto (BPTI) vadovas Tomas Žalandauskas. Šįsyk „Mokslo pievos” laboratorijose darbuosis 16 studentų, kurių du mokosi užsienio universitetuose. Grupelės nagrinės keturias visiškai skirtingas sritis, kurias kuruos patyrę mokslininkai. Temą „Sąjūdžio plėtros modeliavimas naudojant matematinį sąveikaujančių agentų modelį” konsultuos Ainė Ramonaitė, Julius Ruseckas bei Aleksejus Kononovičius. Studentams, norėsiantiems gilintis į vaistinių molekulių ir baltymų jungimosi tyrimus vadovaus Vytautas Rafanavičius. Telemetrinio signalo kodavimo sritį kartu su studentais tobulins Piotras Cimmperman, o temą „Kompiuteri, ar supranti, ką tau sakau?” koordinuos mokslininkai Jurgita Kapočiūtė-Dzikienė ir Tomas Krilavičius. „Mokslo pieva” – tai atvira kūrybingumui tyrimų ir mokymosi erdvė, eksperimentinė tyrimų laboratorija, kurioje tarpdisciplininės studentų grupės kartu su patyrusiais mokslininkais atlieka mokslinius tyrimus, atnešančius realią naudą visuomenei. Štai, pavyzdžiui, temos „Kompiuteri, ar supranti, ką tau sakau?” koordinatoriai tikisi, kad šio projekto rezultatas bus pažangus šnekamosios lietuvių kalbos transkribavimo įrankis bei gairės tolimesnei veiklai. „Mūsų tikslas yra apibendrinti šiandieninius šnekamosios lietuvių kalbos analizės, transkribavimo (šnekamosios kalbos užrašymo tekstu) metodus ir įrankius bei juos patobulinti taip, kad galėtų atsirasti tokie sprendimai kaip galimybė skirti kompiuteriui konkrečias užduotis balsu, padiktuoti žinutes ar sukurti vartotojo sąsają kurčnebyliams. Žinoma, šioje srityje yra nemažai dirbama, tačiau dažniausiai siekiama itin aukštos kokybės rezultatų, orientuojamasi į mokslinius tyrimus. Mes tuo tarpu norime sukurti paprastą sprendimą su galimybėmis jį tobulinti”, - sakė šią temą kuruosiantis profesorius Tomas Krilavičius. Atranką įveikę dalyviai į mokslinius tyrimus neria jau dabar, o su galutiniais jų darbo vaisiais bus galima susipažinti gruodžio viduryje.