Projekto metu skirtingų šalies mokyklų moksleiviai kviečiami į kūrybines dirbtuves, mokomi praktiškai pažvelgti į perspektyvią mokslo sritį ir net kuria aukštos pridėtinės vertės produktų prototipus. Bendra projekto suma siekia 1,5 mln. eurų, rašoma pranešime spaudai. Fotonika apima šviesos generavimą, panaudojimą ir modifikavimą ir yra laikoma sparčiausiai besivystančia ir perspektyviausia mokslo sritimi. FTMC pradėtas įgyvendinti projektas „PhabLabs 4.0“ tęsis trejus metus. Jo veiklos orientuotos į trijų amžiaus grupių vaikus ir jaunuolius: 10–14 metų, 15–18 m. ir vyresnius nei 18 metų. Išbandžiusios savo sukurtus įrenginius, šalims projekto dalyvėms atstovaujančios laboratorijos vėliau testuos vienos kitų prototipus ir išrinks geriausius iš jų. Projektas tebėra atviras naujoms šalims ir laboratorijoms. „Dalyvaudami šiame projekte drauge su Airija, Austrija, Belgija, Jungtine Karalyste, Ispanija, Italija, Nyderlandais, Prancūzija ir Vokietija, patekome į prestižinį Europos šalių, savo ateitį siejančių su aukštosiomis technologijomis, klubą. „PhabLabs 4.0“ tikslas – įtraukti fotoniką, kuri apima ir Lietuvai labai svarbią lazerių sritį, į Europoje sparčiai besiplečiančio jaunimo technologijų laboratorijų ir kūrybinių dirbtuvių tinklo darbotvarkę. Tai – reikšmingas indėlis siekiant sudominti jaunimą moksline ir technine kūryba fotonikos srityje ir taip auginant ateities specialistus“, – sako FTMC Fotoninių technologijų industrinės laboratorijos vadovas dr. Sergejus Orlovas. Projekto kūrybinių dirbtuvių metu gaminami konkrečią praktinę paskirtį turintys fotonikos prietaisai. Jau šiuo metu FTMC testavimui yra perdavusi įrenginio, kuris padeda nustatyti belaidžio „Wi-Fi“ ryšio kokybę, prototipą. Jaunesnio amžiaus mokiniams gali būti pasiūlyta pagal prototipus pasigaminti įvairius veidrodinius kaleidoskopus ir panašius įrenginius. Dalyvaudamas šiame projekte, kurio europinis kuratorius yra Briuselio laisvasis universitetas, FTMC bendradarbiauja su pasaulinei „Fab Lab“ bendruomenei priklausančia Lietuvos jaunimo technologijų laboratorija „M-Lab“, teikdama jai praktinių fotonikos gaminių prototipus ir instrukcijas. Ši mobilioji laboratorija įvairiose Lietuvos mokyklose pradeda rengti techninės kūrybos dirbtuves, kuriose šie prototipai yra testuojami ir pagal juos gaminami praktinę paskirtį turintys fotonikos įrenginiai. Medžiagos ir komponentai jiems pagaminti perkami iš tam numatytų Europos Sąjungos lėšų, o patys gaminiai liks mokykloms. „Valstybė turi viziją tapti aukštos pridėtinės vertės produktų kūrėja. Manome, kad šiuo projektu prisidedame prie tokios vizijos įgyvendinimo. Kodėl tai daroma? Vaikai negali tobulėti vien tik žaisdami kompiuterinius žaidimus, todėl norime jiems padėti per praktinę kūrybą pažinti fotoniką, kuri paprastai apibrėžiama kaip manipuliacijos šviesa. Tai žymiai patraukliau nei pradėti nuo teorijos, kuri gali net atgrasyti nuo šios tikrai įdomios ir didelę ateitį turinčios fizikos mokslo srities“, – sako dr. S. Orlovas. Fizinių ir technologijos mokslų centras – didžiausia mokslinių tyrimų įstaiga Lietuvoje. Čia vykdomi moksliniai tyrimai, skirti aukštųjų technologijų plėtrai ir žinių ekonomikos kūrimui Lietuvoje ir pasaulyje, kuriami nauji prototipai ir paslaugos, modernios pramonės programos, taip pat sudaromos sąlygos verslui. FTMC dirba 670 darbuotojų, studijuoja 75 doktorantai. Per savo veiklos metus FTMC įvykdė daugiau nei 400 verslo užsakymų ir padėjo daugiau nei 100 įmonių įgyvendinti jų verslo tikslus.