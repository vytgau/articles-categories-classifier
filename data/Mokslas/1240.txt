Trys amerikiečiai, du rusai ir italas taip pat atidarys maišelius su bulvių košės, karamelizuotų batatų, kukurūzų įdaro ir spanguolių bei obuolių deserto porcijomis. Tereikės įpilti vandens, pašildyti ir bus galima mėgautis. Įgulos vadas Randy Bresnikas sakė, kad pasiilgs savo žmonos namuose gaminto maisto, bet užtat labiau brangins kitų metų Padėkos dieną. Šią šventę ne Žemėje jis švenčia jau antrą kartą: 2009 metų lapkritį jis buvo erdvėlaivyje „Atlantis“. „Švęsime labai panašiai kaip tada, kai... buvome paskirti į tarnybą. Turime čia gero maisto, gėrybių iš namų“, – trečiadienį interviu televizijai sakė R. Bresnikas, jūrų pėstininkų atsargos pulkininkas. Pasak R. Bresniko, jis ir kiti įgulos nariai iš NASA – Joe Acaba, kuris taip pat yra buvęs jūrų pėstininkas, ir Markas Vande Hei, sausumos pajėgų atsargos pulkininkas – yra dėkingi, kad gali gyventi ir dirbti kosmose „ir kitaip tarnauti savo šaliai“. Padėkos dienos šventimas kosmose yra „ypatingas malonumas“, sakė J. Acaba. M. Vande Hei nekantrauja „suvalgyti daug maisto, o tada nusnūsti“, kaip daro namuose Hjustone. JAV astronautai išeiginės neturės, tad tiesiog „vakare“ stoties laiku susirinks su įgulos nariais iš kitų šalių šventinei vakarienei.