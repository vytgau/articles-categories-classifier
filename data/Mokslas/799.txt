Tarptautinė duomenų valdymo bendrovė „Callcredit“, turinti padalinį ir Kaune, atliko tyrimą ir apklausė Jungtinės Karalystės kibernetinio saugumo specialistus siekdama sužinoti, kas kelia jiems didžiausią iššūkį ir kurie kanalai ar įrenginiai yra kibernetinių nusikaltėlių akiratyje, rašoma pranešime spaudai. Stebinantys skaičiai Vykdytas tyrimas parodė, kad mobilieji telefonai ateityje bus pagrindinis įrankis, padedantis nustatyti vartotojo tapatybę. Vis dėlto tuo pačiu metu jie bus ir labiausiai pažeidžiama grandis, leidžianti plisti galimiems sukčiavimo atvejams. „Susiduriame su įdomia problema, kada patogumas atsisuka prieš patį vartotoją. Net 60 procentų mūsų kolegų apklaustų kibernetinio saugumo specialistų mobiliuosius įrenginius įvardija kaip platformą, kurioje greitu metu bus vykdoma daugiausiai nusikaltimų, susijusių su sukčiavimu ir apgavystėmis. Akivaizdu, kad jų saugumą užtikrinti yra būtina. Taigi investicijos į saugų ir sklandų asmeninių duomenų naudojimą sukurs konkurencinį pranašumą tai galintiems užtikrinti“, – teigia Vaidas Dzedulionis, „Callcredit“ Kauno padalinio sukčiavimo prevencijos produkto vystymo vadovas. Iššūkis sukčiavimo prevencijos specialistams Asmeninių duomenų naudojimas mobiliuosiuose įrenginiuose, anot kibernetinio saugumo ir sukčiavimo prevencijos specialistų, ateityje bus tik aktualesnis. 73 proc. apklaustų ekspertų iš Jungtinės Karalystės pastebi – mobilieji įrenginiai toliau sėkmingai padės identifikuoti naudotojo tapatybę ir leis per kelias sekundes bet kurioje pasaulio vietoje apmokėti sąskaitas arba nusipirkti prekę internetu. „Kartu su kolegomis ieškome būdų, kaip išnaudoti mobiliąsias technologijas ir užkirsti kelią galimiems sukčiavimo atvejams, bei tuo pačiu metu palikti vartotojams galimybę greitai ir patogiai patikrinti ar įvesti savo duomenis. Visada siekiame diegti ir įgyvendinti skaitmeninės tapatybės naujoves“, – sako V. Dzedulionis. Nauji produktai rinkoje „Callcredit“ specialistai kartu su Kauno kolegomis sukūrė ir pristatė naują produktą pavadinimu „Trust Suite“. Šis produktas padeda identifikuoti sukčiautojus arba įtartinus asmenis naudojant jų pateikiamus elektroninio pašto adresus arba telefono numerius. „Siekėme sukurti įrankį, kuris būtų ir patogus naudoti, ir užtikrintų saugumą bei duomenų patikimumą. Naudojantis „Trust Suite“ galima patikrinti, ar potencialus klientas nėra apsimetėlis. Pavyzdžiui, sukčiautojas siekia gauti kokias nors paslaugas ir internete, pildydamas paraišką šioms paslaugoms gauti, nurodo savo elektroninio pašto adresą arba telefono numerį. „Trust Suite“ padidina tikimybę, kad apsimetėliui bus užkirstas kelias įvykdyti galimą nusikaltimą tiesiog automatiškai atmesdamas jo internete užpildytą paraišką paslaugoms gauti“, – naujo produkto privalumus vardija V. Dzedulionis. Šiuo metu produktu daugiausiai naudojasi „Callcredit“ klientai Jungtinėje Karalystėje. „Sukčiavimo mastai Jungtinėje Karalystėje yra dideli, taigi net ir 10 procentų tikimybė užkirsti kelią galimam sukčiavimo atvejui pavirsta realia finansine grąža įmonei“, – priduria sukčiavimo prevencijos specialistas. Kasdieniam vartojimui – paprasti patarimai Patogumas, greitis ir saugumas – pagrindiniai ir svarbiausi aspektai, šiuo metu esantys sukčiavimo prevencijos specialistų dėmesio centre. Visgi kartais siekiant užtikrinti turimų duomenų saugumą, tereikia atlikti vos keletą žingsnių. „Labai sunku apsaugoti visą mobilųjį tinklą, tačiau pradėti reikia nuo įdiegtos programinės saugumo įrangos ir antivirusinių programų telefone. Paprastas veiksmas, toks kaip mobiliųjų aplikacijų ir antivirusinių programų atnaujinimas, kartais gali būti lemtingas“, – teigia V. Dzedulionis. Pasak sukčiavimo prevencijos specialisto, visada reikia galvoti apie rizikos mažinimą. Tą užtikrinti padeda ir elementarūs bei paprasti veiksmai. „Unikalus slaptažodis – pirmasis žingsnis saugumo link. Jei galite, atsisakykite jums nežinomų programų. Visada pagalvokite prieš siųsdamiesi programas ar spausdami ant nežinomų nuorodų. Būkite atidūs ir neatidarykite jums nežinomų prisegtukų, nes jie gali būt užkrėsti kenkėjiškomis programomis“, – patarimais dalijasi V. Dzedulionis.