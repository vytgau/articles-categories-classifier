Kaip pažymima bendrovės pranešime, „Samsung“ specialistai prisiima atsakomybę už klaidą ir ketina pakeisti konstrukciją bei išmaniesiems telefonams skirtų baterijų gamybos procesą. Išmanusis telefonas „Galaxy Note 7“ buvo oficialiai pristatytas 2016 m. rugpjūtį. Praėjusių metų rugsėjį „Samsung“ paskelbė atšaukiantis 2,5 mln. šio modelio išmaniųjų telefonų, pasirodžius skundams dėl perkaistančių ir sprogstančių baterijų. Dėl padažnėjusių incidentų JAV valdžia ir kai kurios kitos šalys uždraudė naudoti „Galaxy Note 7“ telefonus lėktuvų salonuose. Kai pakeisti modeliai taip pat ėmė sproginėti, bendrovė „Samsung“ paskelbė pristabdanti šio modelio telefonų pardavimus. Problemos, susijusios su sproginėjančiais išmaniaisiais telefonais, pačios bendrovės vertinimu, gali jai kainuoti 5,3 mlrd. dolerių, taip pat gali smarkai pakenkti bendrovės reputacijai.