„Šis tyrimas yra ganėtinai sudėtingas, ko gero, galima taip vadinti - su šio amžiaus atitinkamais iššūkiais, specifinis, atliekama aibė labai specifinių veiksmų, kurių mes dabar nekomentuojame, - sakė Lietuvos kriminalinės policijos biuro viršininkas pavaduotojas Andžejus Roginskis. - Šiandien yra padaryta labai daug.“ Kol kas policija su prokuratūra yra sutarusi apie nustatytus asmenis ir kitus duomenis nekomentuoti norint nepakenkti tyrimo sėkmei. Gyventojai raginami nepasiduoti bet kokiam šantažui ir gavus bet kokią informaciją apie tai pranešti pareigūnams tiesiogiai kriminalinei policijai, ar per epolicija.lt. Pasak jo, bendradarbiaujama su partneriais ne tik Lietuvoje, bet ir užsienyje. Tyrimą vykdo kibernetinius nusikaltimus besiaiškinantys pareigūnai, pasak A. Roginskio, tai - geriausi šios srities tyrėjai. Paklaustas, kiek tyrimas yra pažengęs, jis nedetalizavo, tačiau paminėjo, kad vykstant tyrimui visada yra pasiekiami tam tikri tarpiniai rezultatai. Ikiteisminio tyrimo metu nustatyta kelios dešimtys nukentėjusiųjų, jų daugėja ir, pasak A. Roginskio, didės, tad gyventojai raginami vos tik nusikaltėliams užmezgus kontaktą apie tai pranešti pareigūnams. Nusikaltėliams inkriminuojami turto prievartavimas, informacijos neteisėtas rinkimas, panaudojimas, platinimas ir kiti veiksmai. Jis priminė pernai pagarsėjusią bylą, kai vyko kibernetinės atakos prieš Seimą ir kitas valstybės institucijas, o dabar ši byla yra pasiekusi teismą. „Su prokuratūra mes sutarėme jokių komentarų neteikti ir noriu paaiškinti kodėl. Turbūt prisimenate lygiai prieš metus itin jautrų ir svarbų tyrimą, kuris taip pat buvo pradėtas kriminalinės policijos biure kalbant apie informacines atakas prieš valstybes institucijas, Lietuvos Respublikos Seimas. Turbūt prisimenate, kad mes, kaip tyrimą atliekanti institucija, laikėmės principo per daug nekomunikuoti siekiant nepakenkti tyrimo sėkmei ir nustatyti visus įtariamuosius ir patraukti juos baudžiamojon atsakomybėn. Šiandien dienai šis tyrimas yra sėkmingai užbaigtas, byla perduota teismui“, - sakė A. Roginskis. DELFI skelbė, kad „Grožio klinikos“ ir policijos atstovai ragina su pavogusiais duomenis nusikalstamos veikos organizatoriais nebendrauti ir jiems pinigų nemokėti. Nemaža dalis žymių žmonių, buvusių klinikos klientais, sako už duomenis nemokėsiantys ir šantažui nepasiduosiantys. Pavogę pacientų duomenis ir nuotraukas, grasino, kad visi duomenys bus paskelbti viešai, jei klinika neįvykdys jų reikalavimų. Vykdantys nusikalstamą veiką savo surinktus duomenis pristato anglų kalba, nėra aišku, ar tai – Lietuvos gyventojai. Taip pat nėra aišku, ar tie, kurie šantažuoja įmonę yra ir tie, kurie gavo duomenis. Reikalaujama išpirka už visus pacientų duomenis, gali siekti apie 300-350 tūkst. eurų bitkoinus konvertavus į eurus, bet bitkoino kaina keičiasi kasdien. Svarbu atminti, kad atsiskaitymus bitkoinais labai sudėtinga susekti, o sumokėjus kartą to gali nepakakti. Ikiteisminiam tyrimui dėl skaitmeninių asmens duomenų vagystės iš Kaune veikiančios plastinės chirurgijos paslaugas teikiančios klinikos šiuo metu vadovauja Generalinės prokuratūros organizuotų nusikaltimų ir korupcijos tyrimo departamentas, atlieka – Lietuvos kriminalinės policijos biuras. Asmenys, turintys informacijos apie šią nusikalstamą veiką, gali kreiptis į tyrimą atliekantį Lietuvos kriminalinės policijos biuro Sunkaus ir organizuoto nusikalstamumo tyrimo 5-osios valdybos 3-ojo skyriaus viršininką Vytautą Tuinylą tel. 271 7803, e. p.vytautas.tuinyla@policija.lt.