Vyras rado 34 kg sveriantį perlą didžiulio dvigeldžio moliusko tridaknos kriauklėje, kurią užkabino inkaru per audrą jūroje, sakė vietos turizmo departamento vadovė Cynthia Amurao, šio žvejo teta. Žvejys nežinojo, kad 30x60 cm perlas gali būti vertas dešimčių milijonų dolerių ir laikė jį savo trobelėje vakarinėje Palavano saloje, pakišęs po savo medine lova, kad neštų laimę, pridūrė C. Amurao. Liepą jos sūnėnas persikėlė į kitą būstą, triračiu motociklu atvežė perlą savo tetai ir paprašė pasaugoti, sakė C. Amurao, vadovaujanti turizmo departamentui provincijos sostinėje Puerto Prinsesoje. „Buvau apstulbinta, kai pamačiau jį padėtą ant valgomojo stalo“, – ji pasakojo naujienų agentūrai AFP. C.Amurao aiškino, kad jos sūnėnas priklauso savita kalba ir kultūra išsiskiriančiai kujononų mažumai, kurios dauguma narių gyvena keliose salelėse prie Palavano – didžiausios Filipinų pietvakarinės salos, skalaujamos Pietų Kinijos ir Sulu jūrų. „Pasakiau, kad būtų beprasmiška jį slėpti, nes nežinome jo vertės. Gal verčiau jį parodyti viešai?“ – pasakojo ji.   Kai sūnėnas sutiko, perlas pirmadienį buvo išstatytas Puerto Princesos rotušėje, o jo nuotraukos buvo paskelbtos vietos administracijos „Facebook“ paskyroje. Vietos pareigūnai tikisi, kad gemologai – brangakmenių ekspertai – aplankys miestą ir nustatys perlo kokybę bei vertę. Iki šiol dažnai būdavo nurodoma, kad didžiausias pasaulyje perlas yra 14 kg sveriantis „Alacho perlas“, dar žinomas kaip „Laozi perlas“. Jis taip pat buvo rastas prie Palavano krantų praeito amžiaus 4-ame dešimtmetyje. Gemologai teigia, kad jo vertė – dešimtys milijonų dolerių. Puerto Prinsesos miesto informacijos pareigūnas Richardas Ligadas patvirtino C. Amurao pasakojimą ir nurodė, kad jį radusio vyro gyvenimas greitai gali smarkiai pasikeisti. „Jis nėra pasirašęs jokio dovanojimo (miestui) rašto, todėl perlas lieka jo nuosavybė“, – pažymėjo R. Ligadas.