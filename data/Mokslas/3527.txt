Šiemet agentūra sulaukė 38 paraiškų dėl 2017 metų konkurso vykti į NASA vasaros ir rudens stažuotes. Anksčiau ji kasmet sulaukdavo apie 20 tokių paraiškų. Stažuotės NASA daugiausiai siekia Kauno technologijos universiteto studentai – MITA gavo 19 paraiškų iš šios aukštosios mokyklos. Vilniaus universiteto studentai pateikė 11 paraiškų, Vilniaus Gedimino technikos universiteto – septynias, Kauno kolegijos – vieną. Pirmadienį agentūroje prasidėjo pirmieji atrankų etapai. Kandidatai laikė anglų kalbos testą raštu ir dalyvavo patikrinimo pokalbiuose žodžiu. Juos vertino MITA bei Švietimo ir mokslo ministerijos ekspertai. Paprastai Lietuva į NASA kasmet išsiunčia po keturis studentus. Pasak MITA direktoriaus Kęstučio Šetkaus, šiemet pasisekti gali šešiems Lietuvos studentams, tačiau sprendimai dėl to dar nepriimti. „Labai džiaugiamės dideliu studentų aktyvumu ir susidomėjimu NASA galimybėmis. Smagu matyti agentūroje tiek daug talentų, kurie stebina mūsų ekspertus savo žiniomis“, – pranešime sakė K.Šetkus. Studentų artimiausiu metu dar laukia kiti atrankos etapai – ekspertinis paraiškų vertinimas ir motyvacinis pokalbis. Laimėjusių nacionalinę atranką kandidatų sąrašus MITA paskelbs kovo mėnesį. Juos dar turės patvirtinti NASA.