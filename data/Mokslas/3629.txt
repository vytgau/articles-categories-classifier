Specialistai pažymi, kad bendrovės siekia būti kuo geriau atpažįstamos. Tad rinkodaros strategijos konsultanto Lino Šimonio teigimu, dabartinės tendencijos yra visiškai natūralios. „Tai yra prijungimas prie didelio tinklo ir tapimas globalaus pasaulio dalimi. Stambėja greitojo maitinimo tinklai, bankai, operatoriai ir pan. Išimtis yra nebent alaus daryklos, kadangi pirmenybę vartotojai teikia vietiniams gamintojams; taip pat išskirtinė yra duonos pramonė. Lietuvoje kepyklos išliko, nes lietuvis turbūt nelabai suprastų, kodėl turėtų valgyti suomišką duoną", - sako L. Šimonis. Rinkodaros ir komunikacijos ekspertas Mindaugas Lapinskas įsitikinęs, kad kompanijos telkdamosi siekia sumažinti savo kaštus. „Tendencijos tokios, kad dideli prekių ženklai linkę stambėti. Paradoksalu, bet tai susiję su naujų prekės ženklų atsiradimu ir milžiniškomis rinkodaros sąnaudomis. Įtvirtinti naują ženklą pinigų reikia vis daugiau ir daugiau. Tad kompanijos mano, kad laimės sukoncentravusios biudžetus į vieną ar kitą iš jų. Labai ryškus pavyzdys - „Rimi" ir „Iki". Lygiai tas pat ir su „Teo" ir „Omnitel" integravimu", - komentuodamas pastaruosius pokyčius Lietuvos versle sako M. Lapinskas. Šios tendencijos gali būti naudingos ir verslui, ir vartotojams. Pasak L. Šimonio, atvykusiam į svečią šalį klientui bus lengviau suprasti, kokias paslaugas jis galės gauti. „Paprasčiau atpažinti. Ir Šiaurės šalių gyventojai Lietuvoje, ir lietuviai, išvažiavę į kraštus, kur veikia "Telia", greičiau pastebės, kad tai - tas pats operatorius", - sakė L. Šimonis, pažymėjęs, kad įvairūs palankūs Skandinavijoje galiojantys tarifai galės būti taikomi ir Lietuvos klientams, tad pastarieji gaus ir finansinės naudos. Ekspertai įsitikinę, kad verslo konsolidavimo pokyčių sulauksime daugiau. M. Lapinsko manymu, tai gali paliesti įvairias sritis. „Matysime vis stambėjančius prekių ženklus. Visuose sektoriuose. Anksčiau „Procter & Gamble", „Unilever" „slėpdavosi" už savo prekių ženklų, atskirai reklamuodavo įvairią savo gaminamą produkciją. Dabar šios kompanijos pradeda prekės ženklus stambinti. Visur matome šį reiškinį: nuo filmų iki dantų pastos, nuo bankų iki komunikacijos", - sako M. Lapinskas. Tuo metu L. Šimonis pažymėjo, kad Lietuvos verslininkai taip pat turi galimybių susikurti gerai atpažįstamus vardus pasaulyje. Bet specialistas negailėjo kritikos kalbininkams ir pavadinimų reglamentavimui, nes, pasak jo, lietuviškus pavadinimus užsieniečiams ištarti kartais būna labai sunku, o tai trukdo verslui. Nuo trečiadienio „Teo", „Omnitel" ir „Baltic Data Center" tampa viena įmone - „Telia Lietuva", kuri praneša iš vienų rankų teiksianti daugiausia telekomunikacijų, informacinių technologijų ir televizijos paslaugų Lietuvoje. „Telia Lietuva" savo paslaugoms naudos pagrindinį - „Telia" prekės ženklą.