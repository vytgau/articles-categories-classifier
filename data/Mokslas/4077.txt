Ji ilsėjosi šviesiai nuspalvintame sarkofage, supančiota į gipsu išteptą liną. „Kapas buvo atidengtas pietinėje Milijonų metų šventyklos sienoje“, – sakė Senienų ministerijos atstovas Mahmoudas Afifis. Šventykla buvo pastatyta vakariniame Nilo krante farono Tutmozio III – vieno karingiausių Egipto karo vadovų, dar vadinamo „Egipto Napaleonu“ – laikais. Jis buvo šeštasis aštuonioliktosios faraonų dinastijos faraonas. Mumija, manoma, yra „karaliaus namų tarno“ Amenrenefo. Tiesa, šis žmogus negyveno Tutmozio III laikais. Tikima, kad jis mirė maždaug 21 – osios faraonų dinastijos metu. „Kai šventykla nustojo veikti, ši vieta buvo naudojama kaip nekropolis – mirusiųjų miestas“, – sakė egiptologė ispanų archeologų komandos vadovė Myriam Seco Alvarez. Mokslininkai tikėjo, kad mirusiųjų miestas buvo suplanuotas po šventykla, kad žmonės šventyklos sienose laidojami nebuvo. 3 tūkst. metų senumo mumijos dėklas yra papuoštas „spalvingomis dekoracijomis, kuriose – religiniai senovės Egipto simboliai“, sakė egiptologė. Ši mokslininkų grupė Milijonų metų šventykloje dirbo nuo 2008 m., rašo seeker.com. Ji pastebėjo, kad tarp nupieštų simbolių yra ir saulės simboliai, saugančios deivės ir kitos religinės būtybės bei simboliai. „Dabar mūsų misija – ištirti kapą ir kiek įmanoma daugiau sužinoti apie jo savininką“, – teigė M. Afifis. 