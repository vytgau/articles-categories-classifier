Vis dažniau pasiūlomos praktiškesnės alternatyvos ir nešiojamam kompiuteriui, rašoma pranešime spaudai. Viena iš tokių naujovių – telefoną į kompiuterį paversti galinti stotelė „Samsung Dex“. Pasak „Samsung Electronics Baltics“ padalinio Lietuvoje vadovo Simono Skupo, telefoną į kompiuterį paversti galinti stotelė yra dar labai šviežia technologija. Anot jo, dar prieš trejus metus tai buvo tik sunkiai įgyvendinama idėja. Mat tuo metu technologijų sektorius, norėdamas sujungti mobilias inovacijas su kompiuteriais, susidūrė su trimis nelengvais iššūkiais. „Visų pirma, tuo metu telefonų procesoriai nebuvo pakankamai galingi. Antra, skaitmeninės sąsajos HDMI technologija buvo nepakankamai pažengusi ir per lėta. Galiausiai, tuo metu „Android“ operacinė sistema negalėjo būti pritaikyta kompiuteriams. Tuo tarpu šiais metais, dėl technologijų pažangos, sukurtos „Display Port“ jungties, pažengusios programinės įrangos ir patobulėjusių techninių įrenginių parametrų, pagaliau galėjome įgyvendinti savo sumanymą“, – sakė jis. Vienas iš didžiausių rūpesčių kuriant naują inovaciją, yra jos suderinamumo klausimas su kitais įrenginiais. „Ši technologija naudinga tiems, kurie dirba mobilų darbą ir biure praleidžia nedaug laiko, taip pat dirbantiems nuotoliniu būdu. Nuo šiol tokie žmonės, vos tik prireikus, gali pasiekti visus savo duomenis, ataskaitas ir programas, reikalingas darbams atlikti. Tai yra sprendimas, leidžiantis padidinti produktyvumą, neprisirišant prie pastovios darbo vietos biure“, – paaiškina S. Skupas. Ši stotelė gali pasitarnauti kaip įkroviklis. Įrenginio galimybės nemaža dalimi priklauso nuo stotelei pritaikytų programėlių.