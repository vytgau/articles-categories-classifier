Nešančioji raketa „Soyuz FG“ su pilotuojamu erdvėlaiviu „Soyuz MS-07“ ir nauja ilgalaikės ekspedicijos įgula sekmadienį 10 val. 21 min. Maskvos (9 val. 21 min. Lietuvos) laiku startavo iš I-osios Baikonūro kosmodromo starto aikštelės, vadinamos Gagarino startu. Erdvėlaivio atsiskyrimas nuo trečiosios pakopos planuotas 10 val. 29 min. 48 sek. Maskvos (9 val. 29 min. 48 sek. Lietuvos) laiku. Prisijungimas prie TKS pagal planą numatytas gruodžio 19 dieną, Erdvėlaivio įgulai vadovauja rusų kosmonautas 43-ejų Antonas Škaplerovas; kartu su juo vyksta NASA astronautas Scottas Tingle'as (Skotas Tinglas) ir Japonijos agentūros JAXA astronautas Norishige Kanai (Norišigė Kanajis). TKS įgula 2018-uosius orbitoje sutiks keletą kartų, o dovanų jiems pristatys krovininiai rusų bei amerikiečių kosminiai laivai. „Skrendu jau trečią kartą; trečią kartą Naujuosius sutiksiu orbitoje, – sakė A.Škaplerovas. – Per vieną parą mes 16 kartų apskriesime Žemę; Naujuosius pradėsime švęsti virš rytinių salų, kai stotyje bus apie 10 val. (Maskvos laiku), paskui,kadangi įguloje yra Norishige, švęsime Japonijos laiku, dar vėliau – Maskvos laiku, kai artėsime prie Europos“. Beje, A. Škaplerovas dar ketina orbitoje švęsti ir savo gimtadienį, be to dar ir balsuoti Rusijos prezidento rinkimuose 2018 metais. 52-ejų S. Tingle'as ir 40-metis N. Kanai į kosmosą leidosi pirmą kartą.