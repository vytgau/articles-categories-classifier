Įmonė „GMO Internet“, valdanti įvairius su internetu susijusius verslus, tarp jų finansų, interneto reklamos ir interneto infrastruktūros srityse, nuo kitų metų vasario savo darbuotojams Japonijoje išmokės „Bitcoin“ valiuta iki 100 tūkst. jenų (maždaug 751 eur) per mėnesį. „Jeigu norės, darbuotojai atlyginimus galės gauti „Bitcoin“ valiuta, – naujienų agentūrai AFP sakė įmonės atstovė Harumi Ishii (Harumi Iši). – Tikimės patobulinti savo pačių virtualios valiutos supratimą, ja naudodamiesi.“ Pasiūlymas bus pateiktas maždaug 4 tūkst. „GMO Internet“ grupės darbuotojų Japonijoje, sakė ji. Įmonė gegužės mėnesį pradėjo bitkoinų prekybos ir biržos paslaugų verslą. Kitą mėnesį ji prisijungs prie vadinamojo bitkoinų kasybos verslo, įgydama teisę gauti naujų bitkoinų už pagalbą suteikiant laidavimą atsiskaitymo operacijoms ir taip užtikrinant saugumą. Bitkoinų vertė šiais metais smarkiai išaugo - nuo mažiau nei tūkstančio dolerių (apie 844 eurų) sausio mėnesį iki 17 tūkst. dolerių (apie 14,3 tūkst. eurų) šią savaitę.