Svetainėje nytimes.com pateikta keletas klausimų, kuriuos perkant televizorių tikrai reikia apsvarstyti. Ar pirkti nedelsiant, ar galima palaukti? Jei tikėsime rinkos tyrimų įmonėje „NPD Group“ dirbančio technologijų pramonės analitiko Stepheno Bakerio žodžiais, tikrai verta susimąstyti apie televizoriaus atnaujinimą, jei jis pirktas prieš porą metų. Nuolat tobulinant elektroniką užtikrinama vis geresnė vaizdo kokybė, lygiuojamasi į aukštesnius standartus ir pritaikomos technologinės naujovės. Anot S. Bakerio, visiškai akivaizdu, kad naujus modelius kuriantiems televizorių gamintojams 2017-ieji pateiks daugiausia iššūkių nuo pat modelių su plokščiaisiais ekranais pasirodymo. Į ką atkreipti dėmesį? Svarbiausios būsimo jūsų pirkinio savybės – tai skiriamoji geba (arba raiška) ir ekrano dydis. Tobulas modelis, atitinkantis daugumos reikalavimus, turėtų atsieiti maždaug 460 eurų, sako rekomendacijas besirenkantiems įvairius elektronikos prietaisus ir įrenginius svetainėje „The Wirecutter“ teikiantis Chrisas Heinonenas. Skirti milžiniškos sumos stengiantis įsigyti patį pažangiausią televizorių šiuo metu jis nepataria. Mažiau kainuojantis televizorius tikrai patikimai tarnaus dar keletą metų, be to, dabar sutaupytus pinigus bus galima skirti naujesnei versijai, kai ji bus pasiūlyta pritaikius pažangesnes technologijas. Kokia skiriamoji geba yra pakankama? Vienas iš terminų, su kuriuo teks susidurti skaitant specifikacijų sąrašus, tikrai bus 4K. Tai yra už 1080p skiriamąją gebą, būdingą visiems moderniems raiškiojo vaizdo televizoriams, naujesnis standartas. Raišką nurodantis terminas „Ultra HD“ yra standarto 4K atitikmuo. 4K skiriamosios gebos ekranuose vaizdas yra ryškesnis. Palyginimo dėlei galima pasakyti, kad tame pačiame 1080p raiškos ekrano plote telpa vienas pikselis, o 4K – keturi. 4K skiriamoji geba – daugelio naujausių modelių charakteristika. Tačiau Ch. Heinonenas perspėja, kad ne visos programos transliuojamos tokiu formatu. 4K raiškos turinio transliacijos teikiamos „Netflix“, „Amazon“, „Vudu“ ir kai kuriais kitais kanalais. Tam tikros transliacijos galimos ir per „Direct TV“, bet nė vienas tinklo transliuotojas tokio formato turinio neperduoda. 4K formato pranašumai stebint vaizdą ekrane gali ir neatsiskleisti. Tai priklauso nuo to, ką žiūrite, sako oftalmologas Richardas Spaide‘as, dirbantis Manhatano Lenox Hill ligoninėje. „Skiriamosios gebos standartų skirtumai labiau išryškėja stebint palyginti statiškus vaizdus. Jei vaizdas kinta labai sparčiai, kaip, pavyzdžiui, per sprogimų scenas koviniuose filmuose, aukštesnio skiriamosios gebos standarto pranašumai gali ir neatsiskleisti“, – teigia R. Spaide‘as. Kai kurios parduotuvės apšviestos halogeninėmis lempomis. Toks apšvietimas gali iškreipti ekrane rodomą vaizdą, suteikdamas jam daugiau šviesumo ir ryškumo. Reikia nepamiršti, kad kai kurie televizoriai būna specialiai sureguliuoti taip, kad išryškėtų geriausios konkretaus modelio savybės. Atminkite, kad įspūdis, susidarantis parduotuvėje, gali visiškai skirtis nuo to, ką išvysite namuose.