„Įdomiosios inžinerijos“ rubrikų ciklas apie povandeninį „Nordbalt“ elektros kabelį baigiasi trečiąja rubrika, kurioje didžiausias dėmesys skiriamas sausumoje esančiai jungties daliai. „Nordbalt“ projekto įgyvendinimas Klaipėdos miesto teritorijoje tęsėsi nuo 2014 metų balandžio iki lapkričio mėnesio. Įmonės „Kauno tiltai“ specialistas Edmundas Montvilas atskleidė, jog šiuo laikotapiu buvo susidurta ne tik su klojimo darbus apsunkinančiomis aplinkybėmis, bet ir nenumatytomis aplinkos bei istorinio palikimo problemomis. „Mokslo sriubos“ komanda kviečia žiūrovus susipažinti su šia strategine Lietuvą ir Švediją sujungiančia elektros jungtimi ir kaip ji buvo įgyvendinama sausumoje. Reportažų cikle buvo atskleisti įdomiausi šio inžinerinio iššūkio įgyvendinimo ypatumai bei elektros jungties reikšmė mūsų šaliai. 700 MW galios kabelis sudaro galimybę tiek Šiaurės, tiek Baltijos šalims tarpusavyje prekiauti elektra ir padidinti elektros tiekimo saugumą. „Įdomioji inžinerija“ yra laidos „Mokslo sriuba“ dalis. Laida kuriama bendradarbiaujant su Baltijos pažangių technologijų institutu.