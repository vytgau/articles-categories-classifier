Perseidų maksimumą jau buvo galima matyti praėjusią naktį, tačiau jei to nepadarėte, nusiminti neverta. Jį galėsite pamatyti ir šiąnakt, jei dangaus nedengs sunkūs debesys. Vėliau žybsnių danguje turėtų sumažėti.  Kaip DELFI yra rašęs, astronomai Svifto-Tutlio kometos sukeliamą meteorų srautą vadina Perseidais, nes stebint iš Žemės atrodo, kad meteorų „strėlės“ susikryžiuoja Persėjo žvaigždyno srityje. Perseidai regimi kasmet nuo liepos 17 iki rugpjūčio 24 d. Pasak NASA meteorų ekspertų, Perseidai šiemet gali pradžiuginti gausesniu meteorų srautu nei paprastai. Anot mokslininkų, galima tikėtis nuo 150 iki 200 meteorų per valandą. Vadinasi, per minutę, idealiomis sąlygomis, galėtume išvysti 2-3 meteorus. Jei prognozės išsipildytų, tai būtų gausiausi Perseidai nuo 2009 metų. „Tarptautinė meteorų organizacijos duomenimis Perseidų meteorų srauto maksimumas turėtų pasireikšti rugpjūčio 12 d. tarp 16 ir 18:30 val. Lietuvos laiku. Tačiau žinomas prancūzų dinamikos specialistas Žeremis Vobajona teigia, kad 7 valandomis anksčiau gali įvykti ir papildomas Perseidų pikas. Tad stebėti Perseidų maksimumą patartina tiek naktį iš ketvirtadienio į penktadienį tiek ir iš penktadienio į šeštadienį. Geriausia tai daryti po vidurnakčio nusileidus priešpilniui Mėnuliu“, – teigia etnoastronomas Jonas Vaiškūnas. Pasak etnoastronomo, rugpjūtis ne veltui vadinamas „krintančių žvaigždžių“ mėnesiu, mat meteorų kiekį rugpjūčio danguje dar padidina ir kiti panašiu laiku kaip ir Perseidai besireiškiantys meteorų srautai, o būtent: Kapa Cignidai (Gulbės žvaigždyne, VIII. 03 – VIII.25) ir Akvaridai (Vandenio žvaigždyne, VII.12 – VIII.23), Kaprikorinidai (VII. 03 – VII.15) ir kai kurie kiti. Jei jums pavyks ne tik pamatyti, bet ir įamžinti šį nepaprastą vaizdą, prašome Jūsų – pasidalinkite nuotraukomis ir vaizdo įrašais su tais, kuriems to padaryti nepavyko! Jūsų nuotraukų lauksime el.paštu pilieciai@delfi.lt.