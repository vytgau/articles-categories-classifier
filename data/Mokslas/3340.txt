„Maker Fest” renginio pradžioje iš viso buvo pristatytos 25 idėjos, tačiau komandas subūrė 20 idėjų autorių, kurie iki sekmadienio darbavosi prie savo kūrinių. Pristatytos idėjos – labai įvairios: nuo technologiškai sudėtingų biomedicininių įrenginių aktyviai sportuojantiems iki išmanios kuprinės, skirtos padėti išlaikyti vaiko stuburą tiesų, išmanios šiltnamio sistemos ar automatizuotos palapinės. Dalyviai savo kūrinių gamybai galėjo naudotis mechanikos, medžio, metalo apdirbimo, dažymo, 3D spaudos, elektronikos, transporto, techninės kūrybos erdvėmis ir įranga. Genialiausia idėja buvo išrinkta uždarų patalpų navigacijos sistema. Nors komandai ir nepavyko per savaitgalį sukurti realiai veikiančio prototipo, tačiau įgyvendinus idėją, žmonės galėtų lengvai orientuotis didelėse uždarose patalpose, kuriose neveikia globalios pozicionavimo sistemos. Idėjos autoriai patalpų navigacijai sumanė panaudoti LED šviestuvus. Labiausiai išvystyto produkto prototipo kategorijoje buvo keletas pretendentų. Pirmasis – cirkuliatorius „Peat”, leidžiantis profesionaliai paruošti maistą. Antrasis - patogus išmaniųjų telefonų kroviklis „Socket Pocket”, kuris ir laimėjo. Belaidis telefono pakrovėjas neturi išorinių laidų ir kištuko. Dėl šios idėjos įgyvendinimo jos autorius į hakatoną atvyko iš Anglijos. Daug dėmesio sulaukęs kūrinys – išmani kuprinė, kurio komanda buvo apdovanota už produkto prototipą, geriausiai atitinkantį socialinės atsakomybės kryptį. Šis kūrinys skirtas vaikų tiesaus stuburo prevencijai ir yra ypač aktualus pirmokų tėvams. Jo veikimo principas – ant kuprinės petnešų užkabinti du jutikliai, kurie ima skleisti garsinį signalą tuomet, kai kuprinė nešiojama neteisingai – ant vieno peties. Išmanios kuprinės komanda sukūrė ir mobiliąją programėlę, kuri vaikus skatintų tinkamai nešioti kuprinę, nes tik tinkamai ją nešiojant programėlės herojai gerai jaučiasi. „Išmanios kuprinės” komanda buvo apdovanota ir dar vienu prizu, kurį įteikė Europos socialinio verslumo ugdymo ir inovatyvių studijų institutas – prizą laimėjusi komanda galės nemokamai savaitę praleisti instituto organizuojamoje stovykloje „Change Maker On”. Produkto prototipu, geriausiai atitinkančiu vienos iš renginio organizatorių, įmonės „Deeper“ verslo kryptį buvo pripažintas raumenų nuovargio matuoklis, kuris galėtų padėti išspręsti sportininkų persitreniravimo problemą, sumažintų sportinių traumų tikimybę ir padėtų jiems teisingai susiplanuoti sporto krūvį, sportuoti sveikiau. Specialus VGTU „LinkMenų fabriko” įsteigtas prizas – 1 mėn. narystė toliau kurti ir tobulinti čia savo kūrinį atiteko komandai, sukūrusiai “Snap Board” – tai paprastas priedėlis prie įprastos lentos, skirtas mokymosi įstaigoms. Jis ypatingas tuo, kad viskas, kas rašoma lentoje, nufotografuojama ir perkeliama į serverį, todėl informacija nepasimeta, moksleiviams ir studentams nebereikia įdėmiai sekti lentoje rašomo teksto, jie gali koncentruotis į informaciją, o ne į rašymą. Taip pat šis kūrinys padėtų lengviau dalintis informacija. Idėjos autoriai ir įgyvendintojai – Vilniaus Licėjaus mokiniai, tad ypač gera matyti jaunus kūrėjus, kurie ne tik atsinešė savo idėją, bet sugebėjo per trumpą laiką sukurti veikiantį prototipą.  Visą savaitgalį renginio dalyviai galėjo konsultuotis su patyrusiais mentoriais iš įmonių – „Deeper”, „Esemda”, „Elgerta”, „Tele2”, „Lemona”, kurios ilgus metus dirba su elektronikos produktų kūrimu ir gamyba. VGTU „LinkMenų fabriko” inžinieriai prižiūrėjo komandų darbą laboratorijose ir dirbtuvėse. Mentoriai komandoms patarė, kokias technologijas naudoti ir kaip organizuoti komandos darbą. „Maker Fest” hakatonas yra unikalus Lietuvos hakatonų istorijoje tuo, kad jo metu buvo kuriami techniniai įrenginiai, o komandoms reikiami komponentai buvo tiekiami tiesiai į renginį iš Vilniuje esančios „Lemona” parduotuvės. Taigi dalyviams nereikėjo rūpintis reikiamų komponentų paieška ar logistika, todėl galėjo visą savo dėmesį skirti svarbiausiam tikslui – produktų kūrimui.