Pranešime žiniasklaidai rašoma, kad žmonijai dar tik kuriant Marso kolonizavimo planus, Oskaro ir Emmy apdovanojimų laureatai režisieriai Brian Grazer ir Ron Howard sukūrė mokslinės dokumentikos juostą „Mars“ apie sėkmingą modernaus mokslo proveržį. Šešių dalių serialas pasakoja įkvepiančią istoriją, kurioje dabarties moksliniai faktai persipina su ateities fikcija ir nukelia žiūrovus į 2033 metus. Draminis siužeto scenarijus, specialieji efektai ir dokumentikos intarpai – tai naujas TV žanras, išlaikantis nuoseklų dėstymą ir kuriantis įtampą. Istorija prasideda 2033 m., kuomet į misiją Marse išsiunčiama pirmoji astronautų grupė. Misiją į kosmosą finansuoja dvi viešo ir privataus sektoriaus įmonės: Marso misijos korporacija, 2022 metais inicijuota kosmosą tyrinėjančių įmonių asociacija, kurios būstinėje Londone kuriamos technologinės programos, ir Tarptautinis Marso mokslo fondas, įsteigtas planuojamai ekspedicijai. Šių dienų mokslininkų tikslas pasiekti Raudonąją planetą perpasakojamas pasitelkiant dokumentikos tikslumą ir gyvus interviu su novatoriais, kurie vykdo tyrimus ir vysto kosmoso technologijas. Ne mažiau svarbi suprojektuotos ateities aktualijas ir šių dienų realijas jungianti grandis – drama paremtas siužetas ir specialieji efektai, dalis scenų buvo filmuojamos Maroko dykumose ir Budapešte. Kūrėjų komanda stengėsi kaip įmanoma tiksliau atvaizduoti realius mokslinius faktus ir intensyviai dirbo su daugybe ekspertų. Gruzijos technologijos instituto aviacijos inžinierius ir kosminių technologijų specialistas dr. Robertas Braunas konsultavo apie mokslinių faktų atvaizdavimą. Dr. Mae Jemison,buvusi NASA astronautė ir pirmoji afroamerikietė, skridusi į kosmosą, daug dirbo su filmo herojais kuriant jų personažus. Kalbant apie vizualinę filmo pusę, režisieriai kreipėsi į NASA ir „SpaceX“, kurie padėjo sukurti tikrovišką erdvėlaivio Daedalus dizainą ir Olympo miestą, juostoje minimą kaip pirmą žmonių koloniją Marse. Kostiumų dizainerė Daniela Ciancio kruopščiai rinkosi medžiagą astronautų kostiumams, kuri turėjo būti lengva, lanksti, stipri ir sudaryti radiacijai atsparios medžiagos įvaizdį. Dokumentinės juostos „Mars“ kūrėjai nufilmavo gausybę interviu su mokslininkais, kurie šiuo metu dirba bandydami rasti atsakymus vis dar neatsakytiems klausimams. „National Geographic“ gavo išskirtinę galimybę pasikalbėti su Elonu Musku, kompanijų „SpaceX“ ir „Tesla“ įkūrėju, bei jo komanda, kuriems balandžio mėnesį pavyko sėkmingai nutupdyti daugkartinio naudojimo raketą „Falcon 9“ ant platformos vandenyje rytinėje JAV pakrantėje.