Apie šių duomenų panaudojimo galimybes kalbėjo duomenų analitikas ir dirbtinio intelekto ekspertas Tadas Jucikas technologijų ir inovacijų festivalyje „Login“. Jis dalinosi savo patirtimi, kaip jie jau yra panaudojami. Londone jau 14 metų gyvenantis T. Jucikas sako, kad vienas įdomesnių jų panaudojimo būdų, kuris ir buvo pritaikytas Jungtinėje Karalystėje, tai nuspėti, kurie moksleiviai gali iškristi iš mokymosi sistemos, nedirbti ir kitaip nebūti fiksuojami valstybės registruose, o tai reiškia, kad jie gali patekti į žmonių vergiją, nusikalstamą pasaulį, būti benamiais. Tokių moksleivių kasmet fiksuojama gana nemažai - po kelis tūkstančius. Pasak jo, paaiškėjo, kad 3 atvejais iš 4 specialiai parašyti „didžiųjų duomenų" algoritmai gali sėkmingai nustatyti ateityje į rizikos grupę galinčius patekti moksleivius. Pavyzdžiui, vienas ypatingai moksleivius neigiamai paveikiančių veiksnių – kraustymasis į kitą miestą paskutiniais mokslo metais, besiruošiant baigiamiesiems egzaminams. Kitas „didžiųjų duomenų" panaudojimo būdas – taikant specialius algoritmus nustatyti, kurie vaistai geriausiai veiks tam tikriems žmonėms. T. Jucikas sako, kad panaudojant „didžiuosius duomenis" galima sukurti stiprią virtualią Lietuvos bendruomenę, sukurti būdus žmonėms bendrauti jiems įdomiomis temomis ir taip aktyviau vienytis. „Norėčiau Lietuvai palinkėti investuoti į „didžiųjų duomenų" analizę, o žmonėms – mokytis to, nes tai yra visų verslų ateitis“, - sakė jis. T. Jucikas pažadėjo prisidėti kuriant virtualią bendruomenę „Lietuva 4.000.000”. T. Jucikas yra dirbęs su Jungtinės Karalystės Švietimo departamentu, „Adaptimmune Therapeutics“, „Silicon Valley’s Uber“ ir nagrinėja didžiuosius duomenis bei kuria modelius, kurie padeda atskleisti žmonių identitetą ir pasaulėžiūrą. Trečiadienį Valstybės pažinimo centre atidarytas technologijų ir inovacijų festivalis „Login“. 