Varnos ilgą laiką buvo vertinamos kaip vieni iš protingiausių paukščių, gebančių išmokti naudotis konkrečiais daiktais sprendžiant įvairias problemas. Panašu, kad dabar varnoms teks pripažinti kitų plunksnuočių sudaromą konkurenciją: mokslininkai iš Vienos išsiaiškino, kad Gofino kakadu joms nė kiek nenusileidžia. Atlikus išsamius mokslinius tyrimus, paaiškėjo, kad minėtosios kakadu papūgos, kaip ir varnos, geba išmokti naudotis daiktais ir taip pasiimti valgomą atlygį. Skirtumas tik tas, kad tokio elgesio natūralioje papūgų gyvenamojoje aplinkoje ekspertai nepastebėjo.