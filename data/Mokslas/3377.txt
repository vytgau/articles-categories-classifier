Pasaulyje jau kokius 7 metus populiarėja reiškinys, kai milijonai interneto vartotojų tiesiogiai ar vaizdo įraše stebi, kaip kiti žmonės žaidžia kompiuterinius žaidimus. Tai, pasak tokio dalyko entuziastų, panašu, kaip žiūrėti gerą filmą. „Didžiausias žavesys – kad tai nėra televizorius. Tu gali žiūrėti kada ir ką nori, su tavim bendraujama artimiau. Nors tai ne taip profesionalu, bet arčiau širdies“, – sako vienas portalo V. Mikelskas. Anot jo, daug kas žaidimų transliacijas nuvertina, bet patys žaidėjai tai lygina su sporto rungtynių transliacijomis. „Tas, kuris žaidžia, yra pramogų gamintojas. Jei tu jį mėgsti, stebėsi, ką jis veikia ir kokį turinį kelia. Tai puiki priemonė sužinoti apie žaidimą kito žmogaus akimis, jei pats neturi laiko ar galimybių pabandyti“, – tikina V. Mikelskas. Yra dvi populiarių žaidėjų grupės. Pirmoji – tai transliuotojai, dažniau nelietuviškai vadinami „streameriais“. Jie internete tiesiogiai transliuoja, kaip žaidžia: būna užsidėję ausines, įjungę mikrofoną, tad gali ir žaisdami komentuoti. Žiūrovas mato du ekranus: viename – pats žaidimas, o kitame, mažesniame, – žaidėjas. Žiūrovai su juo bendrauja tiesiogiai, rašo žinutes, klausinėja ar duoda patarimų. Kita žaidėjų grupė – vaizdo klipų kūrėjai, žargonu vadinami „youtuberiais“. Iš pavadinimo aišku, kad jie savo kūryba dalijasi „YouTube“. Nuo transliuotojų kūrėjai skiriasi tuo, kad jie transliuoja ne tiesiogiai, o deda jau sumontuotus ir gerokai trumpesnius vaizdo įrašus. Be abejo, taip pat su savo komentarais ir reakcijomis. Pats populiariausias „youtuberis“ – 27 metų švedas Felixas Kjellbergas, pasivadinęs PewDiePie. Jo vaizdo kanalą prenumeruoja daugiau nei 50 mln. žmonių visame pasaulyje. Charizmatiškasis vyrukas žaisdamas labai įsijaučia ir žiūrovams tai labai patinka. O kas daugiau gali kelti stipriausias emocijas, jei ne siaubo žaidimai? „Tesla Motors“ gigafabriko kūrėjas – interneto įžymybė Lietuvoje Panašių interneto įžymybių turime ir Lietuvoje. Vienas garsiausių – 20-metis Darius Kniūkšta. Atsimenate, visai neseniai grupė Lietuvos žaidėjų išgarsino šalį, kai „Minecraft“ žaidimu sukūrė JAV elektromobilių gamintojo „Tesla Motors“ gigafabriką? Tai štai – D. Kniūkšta tas žmogus, kuris šiai idėjai bendraminčius ir sukvietė. PewDiePie yra ne tik populiariausias žaidėjas – 2016 m. jis vien iš savo vaizdo siužetų užsidirbo 16 mln. dolerių. Kaip įmanoma vien žaidžiant susikrauti turtus? V. Mikelskas aiškina, kad tam galimybių suteikia reklama „YouTube“. „Kai pasieki 1000 prenumeratorių ribą, atsirakina tam tikri įrankiai, kuriuos gali naudoti, kad tavo kanalas būtų geresnis ir patogesnis žiūrovams. Vienas iš tų įrankių – reklamos įrankis, padedantis uždirbti“, - aiškino jis. „YouTube“ gali pasiūlyti ir kitų būtų, kaip gauti pinigų. Žaidėjas gali prisijungti prie kanalų tinklo, bendraminčių grupės, kuri padeda išpopuliarėti ar gauti įvairių reklamos pasiūlymų. O svetainė „Twitch“, kurioje žmonės tiesiogiai transliuoja, kaip žaidžia, tokių galimybių nesuteikia. Tačiau žiūrovai gali žaidėjams aukoti pinigų. D. Kniūkšta teigia, kad, kitaip nei didelėse valstybėse, Lietuvoje sunku išgyventi vien iš žaidimų transliacijų ar vaizdo siužetų. Bet V. Mikelskas pastebi, kad yra dar viena galimybė – kai būsi gana originalus ir mėgstamas, gal į tave dėmesį atkreips žaidimus kuriančios kompanijos. Lietuvoje šiuo metu yra iki 40 vadinamųjų žaidimų transliuotojų. O vaizdo siužetus apie žaidimus šalyje kuria iki kelių šimtų žmonių. Palyginti su kitomis mažomis valstybėmis, Lietuvoje tokių žaidėjų labai daug. Todėl D. Kniūkšta įsitikinęs, kad šie žmonės dar parodys, ką sugeba, o minėto pasaulyje nuskambėjusio virtualaus fabriko statybos – tik pradžia.