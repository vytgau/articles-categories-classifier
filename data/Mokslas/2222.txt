Nepaisant to, koks didelis šis pasiekimas, mokslininkai jo nėra linkę sureikšminti – reikia dairytis kur kas toliau nei mūsų planetos apylinkės. Apie kvantinę teleportaciją kalbama jau nuo praeito amžiaus pabaigos, tačiau tuomet ši technologija vis dar skambėjo kaip tolimos ateities pasiekimas. Dabar teleportacija yra standartinis veiksmas viso pasaulio kvantinės fizikos laboratorijose ir geriausi pasaulio mokslininkai šia technologija jau nebesistebi. Pernai dvi komandos kvantinę teleportaciją įvykdė ir už laboratorijos ribų, taip parodydamos, kad šis procesas, nors vis dar yra sudėtingas, šių dienų mokslininkams jau yra gerai suprantamas. Visgi, tai ką ką tik padarė kinų mokslininkai jau yra didesnis pasiekimas. Jie sėkmingai teleportavo fotoną į aplink Žemę besisukantį palydovą „Micius“. Tai – palydovas su itin didelio jautrumo šviesos jutikliu, sukurtas panašiems eksperimentams. Dabar „Micius“ pasiekė tai, ko kitiems iki šiol nepavyko – tapo kvantinio sąryšio dalimi. Taigi, kinai ne tik pirmą kartą teleportavo objektą, fotoną, į Žemės orbitą bet ir užmezgė ilgiausią kvantinį sąryšį. Kas yra teleportacija? Išgirdę šį žodį pirmiausia pagalvojame apie mokslinės fantastikos filmus. Žmogus (ar ateivis) įeina į vieną teleportacijos prietaisą ir iš karto atsiduria kitame, nesvarbu kur jis bebūtų. Tikroji teleportacija yra kiek nuobodesnis reiškinys. Kvantinis susiejimas – situacija, kuomet du kvantiniai objektai susiformuoja toje pačioje vietoje tuo pačiu laiku ir dalinasi vieną egzistavimą. Bent jau taip šį reiškinį mėgsta aiškinti žurnalistai. Šie objektai, pavyzdžiui fotonai, egzistavimą dalinasi net kai yra atskirti. Tai reiškia, kad veiksmai su vienu iš karto daro įtaką ir kitam. Teigiama, kad tai leidžia per atstumą gauti informaciją apie toli esantį fotoną. Šįkart kinai ant Žemės kūrė susietų fotonų poras, tuomet jas atskyrė eksperimentams. Kitaip tariant, abu objektai – ir tas likęs ant žemės, ir tas „Miciaus“ palydove buvo sukurti laboratorijoje. Ir teleportacija vieno iš jų nesunaikina. Tai ką dabar pasiekė mokslininkai? Jie sukūrė kelias susietas fotonų poras. Tuomet jas atskyrė, kažkaip išsirinko tinkamiausią eksperimentui ir vieną poros fotoną pasiuntė į „Micių“. Niekas nebuvo lengva, bet kvantinis susiejimas per ilgiausią atstumą buvo pasiektas. Mokslininkai pamatavo fotoną ant žemės ir fotoną palydove, kad patvirtintų, jog teleportacija įvyko ir dabar veiksmai su vienu fotonu darys įtaką kitam. Teoriškai kvantinis susiejimas gali būti vykdomas ir kur kas tolimesniais atstumais, bet sąryšis dažnai būna trapus, todėl tai – tik teoriniai svarstymai. Kaip dėl didesnių objektų? Kol kas tai paprasčiausiai neįmanoma, bent jau ne su šia technologija. Fantastinių filmų teleporterių dar teks gerokai palaukti.