Panevėžio J. Balčikonio gimnazijos moksleivių sukurta ir „Google Play“ parduotuvėje netrukus atsirasianti programėlė „Aleksandro kiemas“ kiekvienam panevėžiečiui leis pranešti savivaldybės darbuotojams apie spręstinas miesto problemas – sulūžusius suolelius ar neveikiančius šviesoforus, rašoma pranešime spaudai. Projekto metu moksleiviai konsultavosi ir su panašios Vilniui skirtos programėlės kūrėjais. Ji turėtų būti aktuali ir miesto svečiams – čia bus galima rasti lankytinas, maitinimo ir apgyvendinimo vietas ir sužinoti apie mieste vykstančius renginius. Programėlę sukūrę moksleiviai neslepia ambicijų jos koncepciją pasiūlyti ir kitiems miestams. „Savivaldybės administracija jau turi prisijungimus prie „Aleksandro kiemo“ tam, kad jų darbuotojai galėtų reaguoti į miestiečių ir svečių siunčiamas žinutes. Programėlę pavadinome Panevėžio įkūrėjo vardu, tačiau manome, kad tokios programėlės galėtų būtų aktualios ir kitiems miestams“, - pasakoja J. Balčikonio gimnazistas Simonas Petkevičius. Kiti šių metų „Technologijų akademijos“ dalyviai – 10-12 klasių moksleiviai iš įvairių Lietuvos miestų – plėtojo keliautojams ir maisto mylėtojams skirtas programėles, sukūrė žaidimą Lietuvos Konstitucijos mokymuisi, pasitelkdami technologijas sprendė Šiaulių ir Telšių jaunimo užimtumo problemas, siūlė kibernetinio saugumo sprendimus. Viena iš komandų savo rankomis sukūrė droną, valdomą pačių moksleivių suprogramuota internetine prieiga. 