Išėjus iš oro uostų keliautojų taip pat laukia gausybė iššūkių – pradedant į viešbutį vežančio autobuso stotelės radimu, baigiant jaukios kavinės ar nebrangios užkandinės paieška. Artėjant vasaros atostogų sezonui, pateikiame penkias išmaniąsias programėles, kurios palengvins atostogų planavimą bei padės išvengti nemalonumų kelionės metu. 1. Oro uostų vedlys „Flio“ Mobilioji programėlė „Flio“ suteikia galimybę lėktuvu keliauti dar išmaniau. Ji realiu laiku pateikia visą su skrydžiais susijusią informaciją, o programėlėje įdiegti oro uostų žemėlapiai padeda greitai ir be kliūčių atsidurti bet kurioje norimoje vietoje – kavinėje, parduotuvėje, vaikų kambaryje ar net šalia telefonų įkrovimo stotelės. FLIO turėtojai taip pat gauna geriausius oro uoste įsikūrusių parduotuvių ir restoranų pasiūlymus bei specialias nuolaidas. Programėlė FLIO suteikia visą kelionės metu būtiną informaciją apie pasaulio oro uostus, tarp kurių nuo šiol ir visi trys Lietuvos oro uostai, t. y. Vilniaus, Kauno ir Palangos. Programėlė tinka „Android“ ir „iOS“ operacinėms sistemoms. 2. Pakuojantiems lagaminą - „uPackingList“ Ši programėlė pasitarnaus tiems, kuriems bagažo pakavimas – stresą kelianti procedūra, o nerimas ir dvejonės dėl namuose pamirštų daiktų – pažįstamas jausmas. Programėlėje „uPackingList“ galite susidaryti savo kelioninių daiktų sąrašą, automatiškai įtraukti daiktus į jį siūlo ir pati programėlė. Joje taip pat galite pasidaryti prieš kelionę būtinų atlikti darbų sąrašą – ar tai būtų privaloma pabaigti prezentacija, ar vizitas pas gydytoją. Atlikę darbą ar įsidėję reikiamą daiktą į lagaminą, pažymėkite juos sąraše – būsite tikri, kad nieko nepamiršote. Programėlė veikia „iOS“ ir „Android“ operacinėse sistemose. 3. „Citymapper“ – planuojantiems ekskursijas po miestą Su šia programėle galėsite lengviau susiplanuoti išvykas lankomame mieste, kadangi „Citymapper“ pateikia viešojo transporto tvarkaraščius bei kelionės kainas. Planuojantiems keliauti pėsčiomis ar dviračiu, „Citymapper“ padės surasti patogiausią maršrutą, nurodys artimiausius pėsčiųjų ar dviračių takus ir net paskaičiuos, kiek laiko užtruksite bei kiek kalorijų sudeginsite keliaudami pasirinktu būdu. „Citymapper“ ne tik rodo detalią ir priklausomai nuo susidariusių eismo sąlygų mieste atnaujintą informaciją, bet ir padeda itin patogiai jaustis net ir pirmą sykį nardant pasaulio didmiesčių gatvėmis. 4. Individualus miesto gidas „Time Out“ Nors apie tai, ką galima nuveikti miestuose, į kuriuos keliaujama, daugelis domisi dar prieš pat kelionę, tačiau iš anksto skrupulingai susiplanuoti kelionę pavyksta retam. Programėlėje „Time Out“ galite rasti išsamią informaciją apie lankomame mieste esančius barus, restoranus, naktinius klubus, rezervuoti staliukus, taip pat sužinoti apie organizuojamas ekskursijas, vykstančius koncertus, festivalius bei kino seansus, įsigyti bilietus į juos. Be to, priklausomai nuo jūsų pomėgių, „Time Out“ gali sudėlioti ir individualų kelionės gidą lankomuose miestuose. Programėlę galite parsisiųsti tiek į „Android“, tiek į „iOS“ operacines sistemas turinčius išmaniuosius telefonus. 5. Norintiems neapsirikti perkant lauktuves – „XE Currency“ Ši valiutų keitimo programėlė pravers norintiems neapsigauti keičiant valiutą ar lyginant kainas kitoje šalyje. „XE Currency“ konvertuoja visas pasaulio valiutas, veikia net ir neprisijungus prie interneto, o jos duomenys atnaujinami realiu laiku, tad galite būti tikri dėl duomenų tikslumo. Programėlė veikia „Android“ ir „iOS“ operacinėse sistemose. Nors kelionės – atradimų ir netikėtumų metas, neužmirškite, kad šiuolaikinės technologijos nemalonių staigmenų dažnai padeda ir išvengti. Svarbu kišenėje visada turėti išmanųjį telefoną su pilnai įkrauta baterija.