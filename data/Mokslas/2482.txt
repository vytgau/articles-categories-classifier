Anot leidinio, populiariojo tarptautinio socialinio tinklo susidomėjimą tokia technologija patvirtina dvi gegužės mėnesį įsigytos licencijos. „Facebook“ gautuose patentuose aprašyta vartotojų emocijas gebanti atpažinti sistema, kurios veikimas pagrįstas kompiuterio klavišų paspaudimo jėga, taip pat tuo, kaip dažnai keičiamas šrifto dydis ar į tekstą įterpiamos „šypsenėlės“. Be to, sistema gali naudoti kompiuterio vaizdo kamerą tam, kad gebėtų suprasti vartotojo emocijas tiesiog iš jo veido išraiškos. Tuo tarpu „Facebook“ šios informacijos nei patvirtina, nei paneigia pabrėždama, kad ji valdo šimtus nepanaudotų patentų. „Facebook“ taip pat primena, kad prieš bet kokių naujovių įdiegimą ji savo socialinio tinklo vartotojus neabejotinai informuos.