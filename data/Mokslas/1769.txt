Nulis skaičių pasaulyje gali būti suprantamas dvejopai. Pirmuoju atveju nulis žymi tuščią vietą ir visišką nebuvimą. Antruoju – nulis naudojamas nurodant skaičių dešimtis ir yra svarbus simbolis daugiaženkliuose skaičiuose. Juk skaičiuje 102 nulis reiškia kur kas daugiau nei tuščią vietą. Nulio, kaip tuščios vietos indikatoriaus, pirmieji skaičių sekoje pasigedo astronomai, norėję žymėti kaupiamus duomenis apie dangaus kūnus. O nulis, kaip skaičius pats savaime, pradėtas naudoti Indijoje VII a. Pamažu ši skaičių sistema ėmė plisti arabų šalyse, o Europoje prie mums šiandien įprastos skaičių sistemos populiarinimo prisidėjo italų matematikas Fibonacci, kuriam, beje, turime būti dėkingi ir už aukso pjūvį, arba dieviškąją proporciją. Šiandien naudojami skaičiai Europoje plito neįtikėtinai lėtai ir arabiškų skaičių sistema bei nulis joje vieningai pradėtas naudoti tik XVII a.