Seminare taip pat bus pateikta geoinformacinių sistemų kūrėjams ir kitiems šios srities profesionalams naudingos informacijos, jo dalyviai bus supažindinti su didelės skiriamosios gebos pakrantės vandens kokybės žemėlapiais, miesto vietovių tankio analize ir palydovo „Sentinel-2" duomenų teikiamomis žemės dangos klasifikavimo galimybėmis. „Copernicus" programos palydovai teikia 6 teminių stebėjimo sričių informaciją: sausumos, vandenynų, meteorologijos, klimato kaitos, krizių valdymo ir saugumo. Naudojant šiuos duomenis galima tobulinti ir inicijuoti įvairias veiklas, pvz., aplinkos apsaugos, miestų infrastruktūros administravimo, regioninio ir vietinio planavimo, žemės ūkio, miškininkystės, civilinės saugos, turizmo ir daugelį kitų. Duomenys aktualūs konkrečių sričių politiką formuojančioms ir už reikiamų sprendimų priėmimą atsakingoms valstybės institucijoms. „Copernicus" programa suteikia ir naujų galimybių verslui, nes naudojantis jos duomenimis gali būti kuriami rinkoje pritaikomi produktai. Lietuvoje veikia kelios įmonės, jau daugelį metų sėkmingai užsiimančios Žemės stebėjimo duomenų apdorojimu ir pagal šiuos duomenis sukurtų produktų ir paslaugų teikimu. 2015 m. pabaigoje Ūkio ministerija atliko valstybės institucijų apklausą pagal „Copernicus" duomenis sukurtų paslaugų ir produktų poreikiui įvertinti. Dauguma institucijų nurodė, kad tokių paslaugų poreikis yra ir jis nuolatos auga. EK užtikrina, kad programai skirtų palydovų surinkti duomenys būtų nemokami ir laisvai prieinami suinteresuotiems vartotojams. Naudoti šiuos duomenis gali tiek viešasis sektorius, tiek verslas, tiek visi piliečiai. „Copernicus" programos infrastruktūros sukūrimą finansavusi Europos Komisija ir šią infrastruktūrą tebeplėtojanti Europos Kosmoso agentūra visokeriopai skatina ES valstybes nares kuo efektyviau naudoti jos teikiamas galimybes.