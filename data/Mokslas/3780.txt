Žarnų pasaitai (angl. mesentery) iki šiol laikyti atskirais pilvaplėvės dariniais, kurie neturėjo nieko bendro tarpusavyje, todėl nebuvo tiriami kaip nepriklausomas organas. Pasaitai laiko pritvirtinę daugumą paslankių organų prie užpakalinės pilvo ertmės sienos, per juos ateina kraujagyslės, nervai bei limfagyslės, būtinos šių organų veikimui. Moksliniame žurnale „The Lancet Gastroenterology & Hepatology“ publikuotame straipsnyje pateikti įrodymai, kad žarnų pasaitai iš tiesų yra vienas vientisas organas. Vienas pirmųjų žarnyno pasaitų struktūrą aprašė Leonardas da Vinčis, tačiau kelis šimtmečius šis organizmo darinys buvo laikomas nereikšmingu. Net ir XX a. medikai pasaitus laikė nesusijusių plėvių ir ataugų rinkiniu, nelemiančiu jokių esminių virškinimo sistemos procesų. Žarnyno pasaitus atskiru organu įvardinęs mokslininkas J Calvinas Coffey iš Limeriko universitetinės ligoninės Airijoje teigia, kad tai nėra fragmentiškas ar sudarytas iš atskirų elementų. „Apibrėžimas, naudojamas anatomijoje daugiau nei šimtą metų buvo klaidingas. Tai atskiras ir vientisas organas“, – sako mokslininkas. Pirmą kartą hipotezę apie žarnyno pasaitus, kaip atskirą organą J. C. Coffey su kolegomis iškėlė 2012-aisiais. Po to keturis metus mokslininkų grupė toliau tyrinėjo šią struktūrą ir rinko įrodymus savo teorijai – mokslinė publikacija, kurią recenzavo pripažinti tyrėjai, užtvirtino naujo organo įvedimą į medicinos vadovėlius. Visgi mokslininkų darbai čia nesibaigia – dabar pagrindinis tikslas yra išsiaiškinti, už ką atsakingas šis organas ir kokias funkcijas jis atlieka. Medicinos srities tyrėjai tikisi, kad ateityje atliekami tyrimai padės geriau suprasti, kaip veikia virškinimo sistema bei sukurti naujus su ja susijusias ligas. Nors šis atradimas nereiškia, kad mūsų kūnuose atsirado kažkoks naujas organas, tačiau naujas požiūris į jau pažįstamą darinį atveria visiškai naują medicinos mokslo sritį, kuri padės suprasti žmonių sveikatos sutrikimus. Tai taip pat įrodo, kad net ir tos mokslo sritys, kurios atrodo nuodugniai ištirtos, dar gali pateikti siurprizų.