Kapsulė nusileido 11 val. 47 min. vietos (18 val. 47 min. Lietuvos) laiku į pietvakarius nuo Žemutinės Kalifornijos valstijos Meksikoje. Ji parskraidino daugiau kaip 1 360 kg krovinių. Kai kurių TKS atliktų eksperimentų rezultatai turėtų padėti mokslininkams geriau suprasti ilgos trukmės kosminių skrydžių poveikį žmogaus organizmui. Šie tyrimai susiję su JAV Nacionalinės aeronautikos ir kosmoso agentūros (NASA) planais iki 4-o dešimtmečio surengti pilotuojamą misiją į Marsą. Per vieną iš šių eksperimentų tirta, kaip mikrogravitacija veikia žmogaus širdies audinių ląsteles, o per kitą – kosminio skrydžio įtaka laboratorinių pelių DNR. Kapsulės sugrįžimas žymėjo jau devintąją Kalifornijoje įsikūrusios „SpaceX“ surengtą TKS aprūpinimo misiją. Ši bendrovė pagal sutartį su NASA skraidina atsargas, įrangą ir kitokius krovinius astronautams, dirbantiems orbitinėje stotyje. „Dragon“ buvo paleista praeitą mėnesį iš Kanaveralo kyšulio Floridoje ir susijungė su TKS liepos 20 dieną. Be kita ko, kapsulė atgabeno pirmąjį iš dviejų naujų švartavimosi modulių, leisiančių artimiausiais metais skraidyti į TKS komerciniams erdvėlaiviams. „Dragon“ – vienintelė iš dabar naudojamų kosminių krovinių kapsulių, galinti „minkštai“ nusileisti Žemėje. Kiti analogiškos paskirties aparatai – pavyzdžiui, bendrovės „Orbital“ automatinė kapsulė „Cygnus“ – sudega grįždami į Žemės atmosferą.