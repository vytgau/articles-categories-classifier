Telefono savininkas teigia, kad tai buvo jau pakeistas „Samsung Galaxy Note 7“. „Visi keleiviai ir įgulos nariai ramiai paliko lėktuvą ir saugiai išėjo pro pagrindinį išėjimą“, – teigiama oro linijų bendrovės pranešime. Šiuo metu „Samsung“ visame pasaulyje atšaukia „Samsung Galaxy Note 7“ telefonus dėl brokuotų baterijų. Praėjusį mėnesį kompanija sustabdė prekybą šiais įrenginiais ir pranešė visame pasaulyje atšaukianti pustrečio milijono šių telefonų. Vyras, kurio rūkstantis telefonas paskatino lėktuvo evakuaciją, „ABC News“ sakė, kad jo turėtas telefonas buvo jau pakeistas naujas „Samsung Galaxy Note 7“ telefonas. Technologinių naujienų portalas „The Verge“ skelbia, kad minėtas vyras prieš pakilimą telefoną išjungė. Tai esą patvirtino ir keli liudininkai, su kuriais kalbėjosi „The New York Times“ žurnalistai. Pranešama, kad šio incidento metu telefonas buvo taip sugadintas, kad gaisrininkas negalėjo nustatyti telefono modelio. „Mes negalėsime patvirtinti, kad tai buvo naujas „Samsung Galaxy Note 7“ telefonas, tol, kol negausime to įrenginio“, – „ABC News“ cituoja „Samsung“ pranešimą. „Mes bendradarbiaujame su valdžios institucijomis ir „Southwest Airlines“, kad gautume tą įrenginį ir galėtume patvirtinti užsidegimo priežastį, – sakė bendrovė. – Apžiūrėję įrenginį turėsime daugiau informacijos, kurią galėsime pasidalinti.“ Naujų telefonų atšaukimas smogė stiprų smūgį „Samsung“ – didžiausios pasaulyje išmaniųjų telefonų gamintojos – reputacijai.