„Rezultatai yra geri, jais didžiuojamės. (...) Antrasis ketvirtis yra geras, pajamų augimas buvo didžiulis. Didžiausias veiksnys buvo telefonų pardavimai. Kadangi vyksta nuožmi kova su „Telia Lietuva“, kuriai sumažinus telefonų kainas mes staigiai sumažinome kainas dar labiau ir žmonės į tai sureagavo. Antroje vietoje buvo mobilusis internetas namams, tai yra tie modemai, kur žmones namuose pasistato kaip pakaitalą fiksuotam internetui“, - trečiadienį spaudos konferencijoje sakė P.Masiulis. Anot jo, nuo birželio vidurio įsigaliojęs naujas tarptinklinio ryšio reguliavimas įmonės veiklai kol kas neturėjo didelės įtakos, tačiau neigiamas jo poveikis gali būti vėliau. „Šį ketvirtį didesnio efekto nepajautėme, nes buvo tik pusės mėnesio laikotarpis. Tas efektas nebuvo lemiantis, bet turėjo mažytę neigiamą įtaką. (...) Manau, kad visiems operatoriams kitą ketvirtį tas efektas pasijaus daug labiau“, - kalbėjo „Tele2“ vadovas. „Tele2“ pirmąjį šių metų pusmetį gavo 97,09 mln. eurų pajamų - 16,3 proc. daugiau nei 2016 metų sausį-birželį, kai gauta 83,46 mln. eurų, bendrovės pelnas prieš palūkanas, mokesčius, nusidėvėjimą ir amortizaciją (EBITDA) per metus išaugo 11,6 proc. iki 34,6 mln. eurų. Vien antrąjį ketvirtį, palyginti su praėjusių metų balandžio-birželio mėnesiais, „Tele2“ pajamos išaugo 19 proc. iki 50,03 mln. eurų, o EBITDA - 15 proc. iki 18,1 mln. eurų. Bendrovės investicijos (Capex) Lietuvoje pirmąjį pusmetį siekė 5,4 mln. eurų ir buvo 3,5 karto mažesnės nei pernai (18,8 mln. eurų). „Pernai pilnai pastatėm visą tinklą, šiemet irgi kažkiek statėm, bet pagrindinė investicija buvo į 4G tinklo pralaidumo užtikrinimą, dėl to tos investicijos yra mažesnės nei buvo praeitais metais. Pagal planus tos investicijos turi kilti antrąjį šių metų pusmetį“, - sakė P.Masiulis. Birželio pabaigoje „Tele2“ mobiliojo ryšio abonentų skaičius Lietuvoje siekė 1,775 mln. - 24 tūkst. daugiau nei prieš metus. Lietuvos „Tele2“ valdo to paties pavadinimo Švedijos bendrovė.