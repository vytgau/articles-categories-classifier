„Siekiame, kad šis 3D Lietuvos žemėlapis taptų bendruomeniniu projektu, – sako „Hnit-Baltic“ direktorius Linas Gipiškis. – Kviečiame prie trimatės Lietuvos žemėlapio plėtojimo prisidėti visus 3D technologijas naudojančius kūrėjus, papildyti jį Lietuvos istorijai svarbių vietovių ir statinių modeliais, įdomiais ar tiesiog naujai statomais objektais. Norime padėkoti visiems, kurie jau pasidalino savo kurtais 3D modeliais.“ 3D Lietuvos žemėlapis, papildytas istoriniais statiniais, nauja architektūra, statinio informacinio modeliavimo (BIM) objektais, taps ne tik puikia priemone, reprezentuojančia šalį užsienio svečiams, bet ir istorinės atminties šaltiniu jaunajai kartai. Trimatis Lietuvos modelis gali būti taikomas teritorijų planavimo, krašto apsaugos, telekomunikacinių ryšių srityse, 3D kompiuteriniuose žaidimuose, kuriant simuliacijas, virtualios, ar išplėstinės realybės sprendimus. Profesionaliems naudotojams 3D žemėlapis leidžia atlikti pagrindines erdvinės analizės, modeliavimo funkcijas. Savivaldos urbanistikos specialistai gali kontroliuoti objektų projektavimo ir statybos ciklą pagal reglamentus: užstatymo tankį, aukštingumą, miesto vizualinės panoramos taršą, sąveiką su kaimyniniais pastatais, ar neužstos saulės ir vaizdo, kt.