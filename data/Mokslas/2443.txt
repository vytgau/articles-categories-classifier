Netylant gandams apie galimą „Spotify“ įtraukimą į „New York Stock Exchange“ akcijų biržos sąrašą, pernai kompanijos veiklos nuostolis šoktelėjo iki 349 mln. eurų. Palyginimui, 2015 m. „Spotify“ veiklos nuostolis siekė 236 mln. eurų. Tačiau tuo pat metu fiksuotas ženklus „Spotify“ bendrų pajamų augimas. Iš viso bendrovės pajamos kilo nuo 1,93 mlrd. 2015-aisiais iki 2,93 mlrd. eurų pernai. „Veiklos nuostolį galima paaiškinti ženkliomis investicijomis į įvairias sritis, daugiausiai - į produkto tobulinimą, taip pat tarptautinę plėtrą ir papildomą personalą“, - teigiama Liuksemburge įsikūrusios holdingo bendrovės „Spotify Technologies“ pranešime.