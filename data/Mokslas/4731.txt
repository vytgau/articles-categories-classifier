Pranešime žiniasklaidai tvirtinama, kad piko metu šį žaidimą žaidė daugiau nei 12 milijonų žmonių ir nepaisant to, kad šis vardas skaičiuoja jau antrą dešimtmetį, „World of Warcraft“ tebėra vienas populiariausių žaidimų pasaulyje. Rugpjūčio 30-ąją startuoja naujas žaidimo papildymas „Legion“, o Lietuvos žaidimų parduotuvės šia neeiline proga organizuoja naktinius žaidimo startus. Senesnių „World of Warcraft“ papildymų fanai be abejo puikiai atsimena Degantį Legioną ir jo užmojus sugriauti pasaulį, o šį kartą žaidėjams bus suteikta galimybė sudalyvauti paskutiniajame mūšyje prieš demonų invaziją. „Legion“ tai jau šeštasis MMORPG žanro giganto papildymas, kuri šį kartą mus nukels į naują žemyną kupiną naujų užduočių, požemių ir monstrų. Žaidimo kūrėjai „Blizzard“, kurdami „Legion“ ne tik pridėjo naują herojaus klasę – demonų medžiotoją, tačiau ir atnaujino senus žaidimo veikėjus. Su „Legion“ sulauksime grafikos ir garso efektų atnaujinimo, taip pat buvo patobulintos veikėjų judesio ir kovos animacijos. Lietuvoje šis žaidimas taip pat ypač mėgiamas, o didžiausi Lietuvos žaidimų platintojai jau ne pirmą kartą organizuoja naktinius žaidimų startus norintiems žaidimą išmėginti pirmiems. Ne išimtis ir „Legion“ papildymas.