Pietų Korėja yra tapusi tikru prekybos kriptivaliutomis centru: maždaug 20 pasaulinių bitkoinų transakcijų atliekama šioje šalyje. Pagal naujas Seulo paskelbtas taisykles, bus uždrausta atidaryti anoniminę kriptovaliutų sąskaitą. Be to, naujoji tvarka leis priežiūros tarnyboms uždaryti virtualių valiutų biržas, jeigu to prireiks. „Pareigūnai mano, kad prekyba virtualiomis valiutomis neracionaliai kaista,... ir mes nebegalime žiūrėti pro pirštus į šią nenormalią spekuliacinę situaciją“, – nurodoma vyriausybės pranešime. Visos šiuo metu egzistuojančios anoniminės sąskaitos bus uždarytos kitą mėnesį, nurodė Pietų Korėjos valdžia. Ji taip pat planuoja imtis priemonių prieš pinigų plovimą ir sukčiavimą, įskaitant manipuliavimą kainomis, pasinaudojant prekyba kriptovaliutomis. „Mes... ryžtingai reaguosime į tokius nusikaltimus nusikaltėliams skirdami maksimalias galimas bausmes“, – pabrėžė Pietų Korėjos valdžia, ketinanti imtis „visų galimų priemonių, įskaitant ir kriptovaliutų biržos uždarymą, jeigu to prireiks“. Apie naująją tvarką paskelbta praėjus dviem savaitėms po to, kai Seulas uždraudė finansų kompanijoms prekiauti virtualiomis valiutomis, ypač bitkoinais, kurių kaina pastaruoju metu smarkiai išaugo. Skaičiuojama, kad vienas milijonas Pietų Korėjos gyventojų, dauguma kurių yra smulkūs investuotojai, turi bitkoinų. Jų paklausa šioje šalyje yra tokia didelė, kad bitkoinų kaina yra maždaug 20 proc. didesnė nei didžiausioje bitkoinų rinkoje – Jungtinėse Valstijose. Seulas ketvirtadienį perspėjo, kad daugumos šalyje parduodamų kriptovaliutų kainos yra gerokai didesnės nei kitose pasaulio šalyse, ir dėl to kaltina „aklą spekuliaciją“. Neseniai viena Seulo kriptovaliutų birža paskelbė bankrotą po antros kibernetinės atakos šiais metais, kuomet buvo pavogta 17 proc. jos aktyvų.