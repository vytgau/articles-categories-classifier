„WhatsApp“ vartotojams siunčiami el. laiškai, kuriuose tikinama, kad juos siunčia oficialūs programėlės atstovai, ir įspėjama dėl besibaigiančios nemokamos paslaugos prenumeratos. Esą vartotojai naudojasi „WhatsApp“ programėle ilgiau, nei vienerius metus, tad privalo atnaujinti savo mokėjimo informaciją ir užsisakyti tolimesnę paslaugos prenumeratą, rašoma pranešime spaudai. Pasak „eScan“, ši sukčių žinutė yra gana įtikinama, nes praeityje „WhatsApp“ iš tikrųjų po vienerių metų pokalbių programėlės naudojimo prašydavo savo vartotojų mokėti už šią paslaugą. Tačiau 2016 m. sausį ši tvarka buvo atšaukta, ir „WhatsApp“ tapo visiškai nemokama visiems vartotojams. „Šiuo atveju sukčiams talkina pasenusios vartotojų žinios – lengviausia apgauti tuos, kurie tebėra įsitikinę, kad „WhatsApp“ galima naudotis nemokamai tik pirmus metus, ir nėra nieko girdėję apie pasikeitimus“, – komentuoja „Baltimax“ pardavimų vadovas Deividas Pelenis. Pagrindinis sukčių tikslas – kad vartotojai paspaustų apgaulinguose el. laiškuose ir žinutėse įterptas nuorodas, neva vedančias į mokėjimo informacijos patvirtinimą, ir sumokėtų už neegzistuojančią paslaugos prenumeratą. Laimei, sukčiai nėra godūs – prašo tik 99 pensų (1,12 Eur) per metus, tokios pat sumos, kaip ir „WhatsApp“ anksčiau. Tačiau apgauti vartotojai, vedantys mokėjimo kortelių duomenis, gali nukentėti labiau, jei sukčiai pasinaudos gauta mokėjimo informacija. „Visais tokiais, panašiais sukčiavimo atvejais patariame vartotojams būti atsargesniems ir nespausti įtartinuose el. laiškuose ar žinutėse esančių nuorodų. Geriau atsidaryti oficialų paslaugos tiekėjo internetinį puslapį ir patikrinti, ar jūsų prašoma to paties, ko ir laiške. Jei oficiali informacija nesutampa su laiško turiniu, didelė tikimybė, kad gavote sukčių pranešimą“, – pataria D. Pelenis. „WhatsApp“ vartotojai su panašiomis sukčiavimo atakomis yra susidūrę ir anksčiau. Praėjusių metų pabaigoje vartotojai buvo bauginami, kad pokalbių programėlė taps mokama nuo 2017 m. sausio 1 d., jei šie nepersiųs melagingos žinutės dešimčiai savo kontaktų. Kita apgaulė viliojo laimėti 112 eurų vertės „Sainsbury’s“ kuponą paspaudus kenksmingą nuorodą.