Pagrindinė įmonės būstinė yra įsikūrusi Kaune, du mažesni padaliniai veikia Vilniuje ir Barselonoje, rašoma pranešime spaudai. Šiuo metu „TutoTOONS“ komandą sudaro daugiau nei 30 žmonių, netrukus planuojama sukurti bent 8 naujas darbo vietas. Trys iš jų dar laisvos ir skirtos iliustratoriams iš Vilniaus ir Kauno. „Į savo komandą visad norime pritraukti motyvuotus žmones, kurie svajoja kurti žaidimus. Pavyzdžiui, iliustratoriaus pozicijoje svarbu ne tik gerai piešti, bet ir būti labai kūrybiškam. Kiekvienas dailininkas paprastai dirba prie savo žaidimo, galvoja siužetą, kuria visą grafiką. Atsiranda daug kūrybinės laisvės ir naujų galimybių išreikšti save“, - komentavo „TutoTOONS“ bendraįkūrėjas ir vadovas Mantas Kavaliauskas. Šiuo metu įmonė koncentruojasi į žaidimų tobulinimą ir stengiasi pritraukti kuo daugiau naujų žaidėjų. „Beveik 8 milijonai vaikų kiekvieną mėnesį žaidžia mūsų žaidimus. Esame išsikėlę tikslą iki šių metų pabaigos padidinti aktyvių žaidėjų skaičių iki 15 milijonų“, - sakė M. Kavaliauskas.