„Tele2“ komunikacijos vadovas Andrius Baranauskas savo socialinio tinklo „Facebook“ paskyroje rašė, kad „iPhone“ pristatymas užgožė kitą „Apple“ pristatytą naujovę – vis daugiau siūlomų turinio paslaugų. „Apple“ tampa vis labiau turinio paslaugų kompanija, ne vien gražių daiktų gamintoja. Norite klausytis muzikos? „Apple Music“ jau šiandien yra antra pagal dydį muzikos streaming‘o paslauga pasaulyje. Ir ji neturi nemokamo turinio – visi 28 milijonai klientų moka. Tikrus pinigus, ne reklaminių skydelių paspaudimus. Mėgstat filmus? Prašom, „Apple“ ką tik pranešė, kad visus „Apple TV“ filmus upgrade‘ins nuo HD iki 4K formato. Ir tieks turinį bendradarbiaudama su pasaulio lyderiais, tokiais kaip „Netflix“. Ir, dar svarbiau – lokaliose rinkose bendradarbiaus su vietinio turinio kūrėjais. Nes žmonės ne tik „Game of Thrones“ žiūri, bet ir vietines „Moterys meluoja geriau“, ar ką jie ten kuria Prancūzijoje“, - dėstė jis. Jis vardija, kad ši technologijų bendrovė uždirbs ir rodydama sporto varžymas. „Kur pinigai? Reklamoje, žinoma. Kuo daugiau peržiūrų, tuo daugiau reklamos, tuo didesnę dalį gauna kanalas, kuriame reklama rodoma. „Apple“, šiuo atveju. O dabar jie dar pristatė ir AR - Augmented Reality, arba papildytąją realybę. Taip, die-hard veteranai vis dar žais „Ingress“, ar „PokemonGo“; bet visi kiti staigiai pereis prie „Apple“ pasiūlytų naujovių. Už kuklų mokestį, žinoma. Matote, turinio paslaugos yra vienos labiausiai augančių industrijų pasaulyje. Ir augs toliau, nes mes turiniui skirsime vis daugiau laiko. Nes jei jau nusipirkote naują telefoną, vargu ar mokėsite už dar vieną ateinančius dvejus metus. O štai turinio paslaugos tokių apribojimų neturi: atvirkščiai, čia daugybė neartų dirvonų“, - komentavo A. Baranauskas. Jis atkreipia dėmesį, kad kai į gatves išvažiuos autopilotu valdomi automobiliai, pirmas dalykas, kurį turės milijonai buvusių vairuotojų, bus nuobodulys, o „Apple“ tai supranta, ir daro viską, kad daugiau laiko skirtume jos turiniui. „Apple“ judėjimas turinio link – labai logiškas žingsnis, mano „Telia“ komercijos ir produktų vadovas Robertas Žudys. „Žmonės ne kasdien perka techniką, tačiau kasdien internete skaito turinį, žiūri filmus, žaidžia žaidimus, dalinasi savo gyvenimo akimirkomis. Turinys tampa kasdiene duona, kurios ateityje reikės dar daugiau“, - sakė jis. Pasak R. Žudžio, dėl šios priežasties didiesiems žaidėjams svarbu būti ne tik technologine platforma, per kurią pasiekiamas turinys, bet ir turinio tiekėjais, ir turinio kūrėjais. „Ne veltui „Apple“ šią vasarą persiviliojo „Sony Pictures“ vadovus, svarsto pirkti teises į „James Bond“ kūrimą, o dabar visus „Apple TV“ filmus rodys 4K formatu. Panašu, kad „Apple“ gali tapti labai rimtu konkurentu kitiems turinio kūrėjams, pavyzdžiui, „Netflix“. Juk geriausią, įdomiausią turinį vartotojui gali pasiūlyti tas, kuris jį gerai pažįsta. O „Apple“, kaip ir kiti didieji žaidėjai, pavyzdžiui, „Facebook“ ar „Google“, apie savo vartotojus žino tikrai daug“, - apibendrino R. Žudys. „Bitė Lietuva“ rinkodaros vadovas Arūnas Mickevičius primena, kad „Apple“ palaipsniui plėtėsi į įvairias rinkas: video turinį, sveikatos paslaugas, išmanių namų sprendimus ar mokėjimų („Apple Pay“) rinką ir kitas paslaugas. „Pristatytos naujienos – natūrali šios strategijos tąsa. Išsiskirti vien įrenginiais šiandienėje rinkoje gana sunku, todėl ateityje vis dažniau matysime ir kalbėsime ne apie konkretų produktą, bet apie paslaugą, kuri apims tiek produktą, tiek programinę įrangą, tiek įvairius priedus ir pagalbą jais naudotis. Tai vienas iš būdų bendrovei įžengti į naujas rinkas ir didinti pajamas“, - mano A. Mickevičius. Naujieji „Apple“ produktai ir paslaugos pristatyti antradienį, specialaus renginio JAV Kalifornijos valstijoje metu. „iPhone“ – vienas populiariausių telefonų visame pasaulyje. Anot žurnalo „Forbes“, nuo pirmojo modelio pasirodymo, pasaulyje parduota 1,2 mlrd. „Apple“ išmaniųjų telefonų. Pirmasis „iPhone“ buvo pristatytas 2007 m., o šiemet kompanija švenčia „iPhone“ dešimtmetį, šia proga buvo pristatytas jubiliejinis „dešimtasis“ „iPhone X“. 