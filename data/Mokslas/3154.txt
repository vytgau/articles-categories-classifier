Remiantis Vokietijos žiniasklaida, pavogta jubiliejinė moneta yra „Didysis klevo lapas“, kurią 2007 metais išleido Kanados karališkoji monetų kalykla. Ant 53 centimetrų skersmens ir trijų centimetrų storio pinigo įspaustas karalienės Elizabeth II (Elzbietos II) portretas. Bodės muziejus nurodo, kad monetos nominalioji vertė yra 1 mln. JAV dolerių (920 tūkst. eurų), nors 100 kg aukso rinkos vertė siekia maždaug 4 mln. JAV dolerių (3,67 mln. eurų).  Vokietijos policija tinkle „Twitter“ pranešė, kad vagys į muziejų įsilaužė naktį maždaug 3 val. 30 min. vietos (4 val. 30 min.), pasinaudoję kopėčiomis, kurias surado prie netoliese esančių geležinkelio bėgių. Prasidėjus tyrimui ir pareigūnams šukuojant rajoną, buvo laikinai uždaryta per jį einanti priemiestinio traukinio geležinkelio atkarpa. Bodės muziejus, įsikūręs į UNESCO sąrašą įtrauktoje Berlyno Muziejų saloje, turi vieną didžiausių monetų kolekcijų pasaulyje. Joje yra 102 tūkst. antikinių graikų ir maždaug 50 tūkst. romėnų monetų. 