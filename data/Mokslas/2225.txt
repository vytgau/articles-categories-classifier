Išsiaiškinti, kad jūsų išrinktasis ar išrinktoji kartkartėmis jus apgaudinėja kitados buvo gerokai paprasčiau. Tereikėdavo kiek pašniukštinėti jo ar jos elektroninių laiškų aplanką, gautas žinutes arba interneto naršymo istoriją, rašo „Independent“. Šiandien gi svetimautojams tarsi sudarytos kur kas palankesnės sąlygos. Tereikia būti bent kiek išprususiam technologijų srityje ir neištikimybę pavyks nuslėpti be jokių ypatingų pastangų. Taigi, tiesą nuslėpti norintys asmenys nūnai naudojasi tam tikromis mobiliosiomis programėlėmis. Toliau išvardytos 4 priemonės, kurių vien buvimas partnerio (-ės) telefone galėtų būti ženklas, kad mylimasis (-oji) veikiausiai kažką nuo jūsų slepia. „Private Photo" Kai kankinama (-as) įtarimų ryžtatės pašniukštinėti draugo (-ės) telefone ir galų gale aptikti (arba neaptikti) nedvejotinų jo (jos) neištikimybės įrodymų, tikriausiai vis tiek nepagalvojate, kad reikia atidaryti skaičiuotuvą. O vertėtų! Programėlės „Private Photo“ piktograma atrodo panašiai kaip skaičiuotuvo, tačiau įvedus tinkantį slaptažodį prieš akis atsiveria slapta atvaizdų, kurių tikrai nerasite pagrindinėje telefono nuotraukų galerijoje, kolekcija. „Tiger Text" Pirminė programėlės „Tiger Text“ paskirtis tikrai nėra palengvinti apgavikų dalią, tačiau ją naudojant labai paprasta nuslėpti pasirinktas teksto žinutes. Ji praverčia ir tada, kai skambina asmuo, kurio skambučio anaiptol nelaukiate. Tokiai nepageidautinai personai vietoj įprasto kvietimo signalo programėlė paleis pranešimą, kad telefonas išjungtas ir neveikia. Nors programėlė „Tiger Text“ yra skirta įmonių darbuotojams, visgi apgavikai netruko suprasti, kaip ja pasinaudoti asmeniniams poreikiams. „Nosy Trap" Tiems, kurie linkę įsitraukti į slaptus romanus ir, savaime suprantama, nenori, kad apie tai sužinotų partneris, gali praversti programėlė „Nosy Trap“. Ji tiesiog gali padėti sužinoti, kad partneriui kilo šiokių tokių įtarimų ir jis ketina peržvelgti telefono turinį, ieškodamas kokių nors įkalčių. Jei programėlė bus įjungta, kam nors prisilietus prie be priežiūros palikto telefono bus suaktyvinta priekinė kamera ir padaryta nuotrauka. Štai kaip pavyks sužinoti, kas būtent kėsinosi į jūsų privatumą. „Fox Private Message" Jei netikėtai įėję į kambarį pastebėsite, kaip partneris, jus pamatęs, kresteli telefoną, gali būti, jis naudoja „Fox Private Message“ – juk ši programėlė – tai purtymo judesiu suaktyvinama gautų žinučių panaikinimo priemonė. Programėlės veikimas, kad ir neakivaizdus, gali būti labai pageidautinas. Pavyzdžiui, jei kurį nors telefono numerį priskirsite privatiems kontaktams, visos tuo numeriu atsiųstos žinutės automatiškai keliaus nei į gautų pranešimų aplanką, o į programėlę.