Prieštaringai vertinamos kriptovaliutos kursas trečiadienį Azijoje pakilo iki rekordinių 12,59 tūkst. JAV dolerių, tačiau vėliau smuktelėjo iki 12,567 tūkst. JAV dolerių, rodo agentūros „Bloomberg“ duomenys. Dar sausio viduryje 2009 metais sukurtas bitkoinas kainavo 752 JAV dolerius. Ypač sparčiai jis ėmė kilti pastarąjį mėnesį. Stebėtojai sako, jog tai skatina didėjantis susidomėjimas virtualiąja valiuta Volstrite. Nors kai kurie finansų sektoriaus atstovai nerimauja dėl bitkoino kurso kintamumo, keletas biržų jau planuoja pradėti prekybą kriptovaliutos ateities sandoriais. Praėjusią savaitę Prekybos prekių ateities sandoriais komisija (CFTC) JAV biržų operatoriams „Chicago Mercantile Exchange“ (CME) ir „CBOE Futures Exchange“ leido pradėti prekiauti bitkoino ateities sandoriais. Analitikai teigiamai įvertino šią žinią. „Tai, kad CME ... jau rengiasi pradėti prekybą kriptovaliutos sandoriais, kitas stambias biržas privers priimti tokį pat sprendimą, nes jos nenorės atsilikti“, – pareiškė konsultacijų įmonės „ASR Wealth Advisers“ ekspertas Shane Chanelis.