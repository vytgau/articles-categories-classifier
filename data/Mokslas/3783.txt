Virtuali realybė turėtų groti pagrindiniu smuiku ką tik prasidėjusioje technologijų parodoje CES 2017. Pirma kregžde šioje srityje tapo naujausi VR akiniai, kurių prototipą pristatė kinų bendrovė „Lenovo“ – šie akiniai bus skirti „Windows Holographic“ žaidimų ir programų platformai, kuruojamai IT milžinės „Microsoft“. Akiniai žada būti mažesni ir lengvesni nei artimiausi konkurentai – „Oculus Rift“ ar „HTC Vive“ – ir svers apie 350 gramų, todėl mažiau vargins galvą ir kaklą. „Lenovo“ taip pat nemažai patogių savybių „pasiskolino“ iš „Sony Playstation VR“ akinių, todėl mėgaujantis ilgesnėmis „kelionėmis“ į virtualybę, ne taip stipriai bus nuspaudžiamos žaidėjų nosys ir skruostai. Vaizdą kiekvienai akiai kurs du organinių šviestukų (OLED) ekranėliai, kurių raiška bus didesnė nei konkurentų – 1440 x 1440 taškų. Deja, kol kas „Lenovo“ neleido išbandyti savo prototipo, todėl galima tik spėlioti apie vaizdo atkūrimo sklandumą. Dar viena daug žadanti naujųjų akinių funkcija – žaidėjo judesius fiksuos ant pačio įrenginio įtaisytos kameros bei kiti judesio jutikliai. Konkurentai šiuo metu žaidėjo judesiams sekti naudoja išorinius jutiklius, kuriuos tenka išdėlioti kambaryje – tai gana nepatogu, ypač, kad kartais šie jutikliai veikia su trikdžiais. Tos pačios kameros taip pat leis „Lenovo“ akinius naudoti ne tik virtualios, bet ir papildytosios realybės (kai ant realaus pasaulio vaizdo yra projektuojami virtualūs objektai) pramogoms. Štai šioje vietoje kinų kompanijai ir turėtų padėti „Microsoft“, kurios „HoloLens“ papildytosios realybės akiniai jau kelis metus audrina technologijų mėgėjų vaizduotę. Taip pat skirtingai nei konkurentų įranga, „Lenovo“ akiniai turės tik du laidus, jungiančius įrenginį su kompiuteriu. Deja, prototipas neturi jokių valdiklių, skirtų perkelti rankų ar pirštų judesius į virtualų pasaulį, kokius šiandien turi tiek „Vive“, tiek „Oculus Rift“. Todėl žaidėjai iš pradžių turės naudotis įprastais žaidimo pulteliais – „Lenovo“ tikisi, kad ilgainiui nepriklausomi gamintojai sukurs tinkamus VR valdiklius, kurie veiks su šiais akiniais. Na, ir labiausiai žavinti naujųjų „Lenovo“ akinių savybė – kaina. Kinų bendrovė gan drąsiai žada, kad įrenginys turėtų kainuoti kažkur apie 300-400 eurų, lyginant su konkurentais, tai tikrai patrauklus kainų rėžis. Žinoma, kol kas dar per mažai žinome apie šį prototipą, tačiau džiugina, kad „Lenovo“ taip pat įsivėlė į VR „žaidimą“ – kuo daugiau gamintojų imsis tobulinti technologiją, tuo geriau bus vartotojams.