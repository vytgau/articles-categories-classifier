Kompanija nurodė, kad jos raketa „Electron“ startavo ketvirtadienį 16 val. 20 min. vietos (7 val. 20 min. Lietuvos) laiku ir per tris minutes pasiekė kosmosą. „Skrydis buvo fantastiškas, ir mes tikrai, tikrai džiaugiamės, kaip suveikė raketa“, – sakė kompanijos įkūrėjas Peteris Beckas, kilęs iš Naujosios Zelandijos. Ketvirtadienio popietę paskelbtame kompanijos tviterio pranešime sakoma: „Pasiekė kosmosą. Komanda džiūgauja. Bus daugiau!“ Pasak P.Becko, pradiniai misijos etapai vyko pagal planą, iki pat paskutinio modulio atsiskyrimo. Jo komanda artimiausiomis savaitėmis studijuos duomenis ir aiškinsis, kodėl raketa nepasiekė orbitos. Jau sukurta ir antroji bandomoji raketa, bet pasirengti ją paleisti reikės mažiausiai dviejų mėnesių. Praeitą savaitę „Rocket Lab“ gavo leidimą atlikti tris bandomuosius raketų paleidimus iš atokaus Mahijos pusiasalio Šiaurės saloje. Bendrovė tikisi vėliau šiais metais pradėti skraidinti į orbitą komercinius krovinius ir galiausiai leisti po raketą per savaitę. P.Beckas sakė, kad kompanija per antrąjį bandymą stengsis pasiekti orbitą ir iškelti sunkesnį krovinį. Naujoji Zelandija niekada nevykdė kosminės programos, bet pareigūnai tikisi, kad reguliarūs raketų skrydžiai padės pakeisti šalies įvaizdį ir kasmet leis uždirbti šimtus milijonų dolerių. „Rocket Lab“ planuoja užtikrinti, kad skrydžiai išliktų pigūs, naudodama lengvas vienkartines raketas, kurių variklių detalės spausdinamos trimačiais spausdintuvais. Bendrovė tikisi įsitvirtinti augančioje mažųjų palydovų iškėlimo rinkoje. Tokie palydovai atliktų įvairiausias užduotis, nuo pasėlių stebėjimo iki interneto tiekimo. Politikai skuba prastumti naujus kosmoso įstatymus, o vyriausybė įsteigė nedidelę kosmoso agentūrą, kurioje dirba 10 žmonių. „Kol kas kosmosą yra pasiekusios tik supervalstybės, – praėjusią savaitę naujienų agentūrai AP sakė Naujosios Zelandijos ekonominės plėtros ministras Simonas Bridgesas. – Mums tai daryti ir būti tarp pajėgiausių pasaulio šalių yra gan įspūdinga.“ „Rocket Lab“ raketa „Electron“ yra neįprasta daugeliu atžvilgių. Ji neša tik nedidelį, maždaug 150 kg krovinį, yra pagaminta iš anglies pluošto, o jos degalų siurblius suka elektriniai varikliai. Kompanija nurodo, kad kiekvienas paleidimas kainuos tik 5 mln. dolerių (4,5 mln. eurų) – daug kartų pigiau nei įprastų raketų skrydžiai. Toks planas skiriasi nuo kai kurių kitų kosmoso kompanijų, tokių kaip Elono Musko „SpaceX“, naudojančių didesnes raketas sunkesniems kroviniams nešti. Privati „Rocket Lab“ gavo maždaug 150 mln. dolerių rizikos kapitalo investicijų. 