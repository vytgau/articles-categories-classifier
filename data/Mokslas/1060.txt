Įmonė „Cleanguru“ pirmoji Lietuvoje siūlo valymo paslaugas tiesiai į namus, biurą ar kitą vietą užsisakyti naudojantis specializuota mobiliąja programėle, rašoma pranešime spaudai. Ja naudotis paprasta – pakviesti konkretų namų tvarkytoją ir jam sumokėti bus galima keliais paspaudimais telefone, panašiai kaip, kad esame įpratę savo išmaniaisiais patogiai ir greitai išsikviesti taksi, atsiskaityti už automobilio stovėjimą ir pan. Tiesa, artėjant šventiniam laikotarpiui, laisvų namų tvarkytojų lieka vis mažiau. Pasak įmonės vadovės Julijos Sadovnikovos, namų tvarkymo paslaugų užsakymai suaktyvėja prieš didžiąsias metų šventes, o tvarkytojus prieššventinei gruodžio savaitei kai kurie rezervavo dar lapkritį. „Namų valymo paslauga populiarėja ir kaip dovana tiems, kurie negali, neturi laiko ar nemėgsta tvarkytis. Populiariausia paslauga – generalinis valymas, kuris, pamačius privalumus, dažnai perauga į periodinį. Deja, tiems, kurie anksčiau paskambindavo prieš pat šventes, dažniausiai jau nebeturėdavome, ką pasiūlyti. Todėl namų tvarkymu geriausia būtų pasirūpinti jau dabar, o šiemet tai padaryti dar paprasčiau – tvarkymo paslaugas galima užsakyti kelių mygtukų paspaudimu per mobiliąją programėlę“, – sakė Julija. Julija pridūrė, kad valymo paslaugomis prieš šventes aktyviau susidomi ir įmonės – jiems prireikia papildomo tvarkymosi, kuris paprastai neįeina į sutartis dėl reguliaraus patalpų tvarkymo. Taip pat tvarkytojus į pagalbą dažnai kviečiasi būstą keičiantys – perkantys ar jį nuomojantys, remontuojantys ar statantys naują būstą, žmonės. Mobilioji programėlė, kuria galima išsikviesti tvarkytoją į namus, pasaulyje nėra naujiena, tačiau Lietuvoje iki šiol tokios specializuotos nebuvo. „Ją sukurti paskatino bendras partnerių nusivylimas namų ir biurų valymo paslaugomis, dažnai tekdavo susidurti su neprofesionalumu, nemandagiu bendravimu. O paskutinis impulsas kurti programėlę buvo smagus nuotykis, kuomet kartą važiavome su drauge taksi, o ji buvo pamiršusi savo išmanųjį. Tuomet juokėmės, kad šiais laikais be telefono – kaip be rankų, ir pradėjome svarstyti, jog būtų labai patogu į namus telefonu taip pat paprastai kaip taksi, užsisakyti ir maisto gamintoją, namų tvarkytoją ar auklę. Mintis apie namų tvarkymą taip užkabino, kad štai neseniai ir atsirado programėlė „Cleanguru“, – prisiminė Julija. Profesionalių valymo paslaugų kainos prasideda nuo 30 Eur ir priklauso nuo objekto ploto, užsakomų paslaugų. Tvarkytojai yra apmokomi, o darbų kokybę prižiūri patirtį Skandinavijos valymo kompanijose turintis darbų vadovas. Aukštų valymo standartų siekianti įmonė patalpų valymo paslaugas siūlo ir su ekologiškomis priemonėmis, tai ypač aktualu alergiškiems žmonėms, turintiems vaikų ar gyvūnų ir visiems, kam svarbi jų sveikata bei aplinka. Šiuo metu „Cleanguru“ veikia Vilniuje ir jo apylinkėse, o kitais metais numatoma plėtra į kitus Lietuvos miestus ir Baltijos šalis.