Pasak Teismo, šiuo susitarimu, dėl kurio ES ir Otava pradėjo derėtis 2010 metais, būtų pažeista asmenų teisė į privatumą. „Teismas skelbia, kad numatomas Europos Sąjungos ir Kanados susitarimas dėl keleivio duomenų įrašų perdavimo, koks jis yra dabar, negali būti sudarytas“, – pareiškė Teisingumo Teismas. „Keletas jo nuostatų yra nesuderinamos su ES pripažįstamomis pagrindinėmis teisėmis“, – pažymėjo Teismas. 2010 metais ES ir Kanada pradėjo derybas dėl susitarimo, pagal kurį būtų perduodami ir tvarkomi vadinamieji keleivio duomenų įrašai (angl. PNR), t. y. duomenys, kuriuos keleiviai teikia oro bendrovėms, kelionių agentūroms ir turizmo operatoriams, kai užsisako bilietus ir registruojasi skrydžiui. Į PNR duomenis įtraukta informacija apie kelionės maršrutą ir bilietų tipą, kontaktiniai duomenys, informacija apie bagažą ir atsiskaitymą. Tačiau Teismas pareiškė, kad perduodant tokius duomenis „būtų pažeista pagrindinė teisė į privataus gyvenimo apsaugą. Be to, numatomu susitarimu būtų pažeista pagrindinė teisė į asmens duomenų apsaugą.“ ES yra sudariusi panašius susitarimus su Jungtinėmis Valstijomis ir Australija.