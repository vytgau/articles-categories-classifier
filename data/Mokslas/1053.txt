Asteroidas, atradėjų pavadintas Oumuamua, prieš du mėnesius buvo pastebėtas teleskopais iš Žemės. Keista šio objekto judėjimo trajektorija nustebino mokslininkus: jie padarė išvadą, kad šis objektas atkeliavo iš kitos žvaigždės sistemos. Tai pirmas mūsų Saulės sistemoje atpažintas tarpžvaigždinės erdvės objektas. Manoma, kad asteroidas yra 400 m ilgio ir labai siauras, galbūt vos 40 m pločio; joks kitas tokio pavidalo asteroidas dar nebuvo žinomas. Praėjusį mėnesį paskelbus apie atradimą, nežemiško intelekto paieškų projektas „Breakthrough Listen“ paskelbė tirsiantis, ar iš asteroido sklinda kokie nors ateivių signalai. Projekto atstovai ketvirtadienį patvirtino, kad jo teleskopų tinklas „jokių tokių signalų neaptiko“, bet pridūrė, kad „tyrimas dar nebaigtas“. Havajų kalba Oumuamua reiškia „pasiuntinys“ arba „žvalgas“. Tikėtina, kad šis dangaus kūnas kosmoso erdve keliavo šimtus milijonų, o gal net ir milijardus metų. Toks keistas, labai pailgas pavidalas neturi precedento tarp maždaug 750 tūkst. asteroidų ir kometų mūsų Saulės sistemoje, kur jie ir susiformavo, sako mokslininkai. „Oumuamua tikriausiai yra asteroidas, iš savo gimtosios žvaigždės (sistemos) išstumtas nežinomo atsitiktinio įvykio prieš milijardus metų ir atsitiktinai atskriejęs į mūsų Saulės sistemą“, – AFP sakė Kalifornijos Berklio universiteto mokslininkas Andrew Siemionas, taip pat vadovaujantis „Breakthrough Listen“ laboratorijai. Pasak JAV kosmoso agentūros NASA, objektas skrieja apytiksliai 38,3 km per sekundę greičiu Saulės atžvilgiu ir yra maždaug už 200 mln. km nuo Žemės. Asteroidas lapkričio mėnesį praskriejo Marso orbitą, kitų metų gegužę turėtų kirsti Jupiterio orbitą, o 2019 metų sausį atsidurs toliau negu Saturno orbita.