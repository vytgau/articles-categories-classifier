Panaikintosios taisyklės draudė interneto tiekėjams blokuoti turinį ar kištis į interneto srautą. „Mes žinome, kad kai Vašingtonas kažko nepadaro, tai padaro Vašingtono valstija, – prieš pasirašydamas įsaką dėl interneto neutralumo, kuriam pritarė tiek vietos demokratai, tiek ir respublikonai, pareiškė valstijos gubernatorius Jay Inslee. – Mes žinome, kaip tai yra svarbu.“ Kaip jau ne kartą darė anksčiau, gubernatorius sukritikavo prezidento Donaldo Trumpo administraciją, pareikšdamas, kad Federalinės ryšių tarnybos (FCC) sprendimas panaikinti nacionalines interneto neutralumo buvo „akivaizdus atvejis, kai D. Trumpo administracija pirmenybę teikia stambiojo verslo interesams, o ne milijonų vašingtoniečių ir amerikiečių interesams“. Gruodį FCC nariai nubalsavo už prieš dvejus metus įvestų interneto neutralumo taisyklių panaikinimą. Šios taisyklės buvo įvestos siekiant užkirsti kelią „dviejų greičių“ internetui. Jomis užtikrinama, kad interneto paslaugų teikėjai visą internetinį srautą vertina vienodai ir neblokuoja ar nekenkia konkurentams. Kadangi FCC uždraudė valstijoms priimti įstatymų, prieštaraujančių jos sprendimui, Vašingtono valstijos sprendimo priešininkai mano, kad po jo pasipils ieškinių. Tačiau gubernatorius J. Inslee yra įsitikinęs savo sprendimo teisėtumu ir sako, kad „valstijos turi visišką teisę ginti savo piliečius“. Vašingtono valstija buvo tarp daugiau nei dvidešimties valstijų ir Kolumbijos apygardos, kurios sausį kreipėsi į teismą mėgindamos blokuoti FCC sprendimą. Panaikinti sprendimą Kongrese mėgina ir demokratai. Už interneto neutralumą pasisakantys aktyvistai nuogąstauja, kad dominuojantys interneto tiekėjai gali pakeisti tai, kaip veikia internetas, ir tiesiog nužudyti „atvirtą internetą“. Baiminamasi, kad panaikinus taisykles interneto kompanijos galės spręsti, ką žmonės mato ir ko nemato internete. Taisyklių panaikinimo šalininkai sako, kad jis paskatins inovacijas ir investicijas, nes bus pašalinta sunki reguliacinė našta. Naujosios FCC taisyklės turėtų įsigalioti vėliau šį pavasarį. O Vašingtono valstijos sprendimas įsigalios birželį.