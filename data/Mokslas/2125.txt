Nemokama antivirusinė programą „Kaspersky Free“ nuo liepos 25-osios jau platinama JAV, Kanadoje ir kai kuriose Azijos ir Ramiojo vandenyno regiono valstybėse. Nuo rugsėjo ji bus siūloma Turkijoje, Indijoje, Honkonge, Artimųjų Rytų, Afrikos ir Lotynų Amerikos šalyse, o nuo spalio – Europos valstybėse, Japonijoje ir Pietų Korėjoje. Iki metų pabaigos planuojame aprėpti visą pasaulį, savo tinklaraštyje paskelbė „Kaspersky Lab“ vadovas Jevgenijus Kasperskis. Pasak jo, „Kaspersky Free“ jau sėkmingai išbandyta Rusijoje, Baltarusijoje, Ukrainoje, Kinijoje, Šiaurės Europoje. „Pasiūlydami nemokamą antivirusinę programą nepretenduojame į kažkurią tai rinkos dalį. Mūsų tikslas – interneto saugumo stiprinimas ir technologijų plėtra“, – pabrėžė J.Kasperskis. Jo žodžiais, nemokama programa nekonkuruos su komercinėmis antivirusinėmis programomis, kurių galimybės – gerokai platesnės. Nemokamos programos funkcijos bus „tik pačios svarbiausios: bylų, elektroninio pašto ir tinklapių apsauga bei karantinas, automatinis atsinaujinimas“, ir ji užtikrins „būtiniausią apsaugą nuo kibernetinių nusikaltėlių“. Šio mėnesio viduryje JAV Bendrųjų paslaugų administracija (GSA), atsakinga už federalinės valdžios viešuosius pirkimus, uždraudė federalinėms žinyboms pirkti „Kaspersky Lab“ programinę įrangą, nuogąstaujant dėl jos ryšių su Rusijos gynybos ir žvalgybos tarnybomis. Toks sprendimas priimtas praėjus kelioms savaitėms po to, kai JAV žvalgybos ir teisėsaugos pareigūnai viešai išreiškė nuogąstavimų dėl „Kaspersky Lab“ kuriamos programinės įrangos naudojimo, o kontržvalgybos tyrimą vykdžiusiems Federalinio tyrimų biuro (FTB) agentams birželio pabaigoje apklausus Jungtinėse Valstijose dirbančius „Kaspersky Lab“ darbuotojus apie jų įmonės veiklą. Reaguodama į tai „Kaspersky Lab“ išplatino pareiškimą, kuriame tikino, kad neturi „jokių ryšių su jokia vyriausybe ir niekada nepadėjo ir nepadės jokiai pasaulio vyriausybei šnipinėti“. Tuo tarpu „Bloomberg“ naujienų agentūra skelbė, kad vidiniai kompanijos elektroniniai laiškai rodo, kad bendrovė palaiko artimesnius darbinius ryšius su Rusijos federaline saugumo tarnyba, nei viešai teigia. Birželio pradžioje „Kaspersky Lab“ pateikė Europos Komisijai ir Vokietijos federalinei antikartelinei žinybai pareiškimą dėl „Microsoft“ veiksmų, kaltindama šią nesąžininga konkuravimo praktika – vartotojų skatinimais atsisakyti išorinės antivirusinės programinės įrangos, kaip alternatyvos „Windows Defender“.