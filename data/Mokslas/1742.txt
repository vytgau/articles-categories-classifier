Oficialaus „Apple“ produkcijos platintojo Lietuvoje „AVAD Baltic“ vadovė Inga Banevičiūtė, paklausus, ar modelis „iPhone 9“ dar gali pasirodyti, komentavo tik apie jau pristatytus telefonus. „iPhone 8“ yra naujos kartos „iPhone“ telefonas, kuriame patobulinta viskas, kas žmonėms labiausiai patinka šiuose telefonuose. „iPhone X“ yra išskirtinis savo inovacijomis ir žymi „iPhone“ 10-metį. Kaip sakė Jony Ive'as, daugiau nei dešimtmetį kompanijos ketinimas buvo sukurti „iPhone“, kuris žymėtų naują telefonų erą. „iPhone X“ yra šios vizijos realizacija“, - rašė ji. Tad veikiausiai galima manyti, kad su nauja telefonų era prasidės ir kitoks jų ženklinimas? Ryšių su visuomene agentūros „Novamedia“ partneris Arijus Katauskas DELFI sakė, kad naujas ženklinimas yra simbolinis ir komunikacijos prasme. „Tai – virsmas, bet „Apple“ renginio metu buvo labai daug simbolikos, neužmirškime, kur įrenginiai buvo pristatinėjami“, - komentavo A. Katauskas. Jis vardijo, kad „iPhone X“ ir ženklinamas kitaip, ir patenka į kitą kainų segmentą, ir yra kitokio funkcionalumo. To priežastis - „iPhone“ kaip telefono modeliui šiemet sukanka 10 metų. „Manau, „iPhone 8” pristatytas todėl, kad tai yra „iPhone 7” pratęsimas, evoliucija, o X jau žymi naują kartą, kaip jie patys sakė – dar ateinantiems 10-iai metų į priekį. Sunku numatyti dabar, ką jie darys toliau, nes ir SE atsirado, o savo laiku buvo 5c. Bet kad X išskirtas – faktas“, - apibendrino A. Katauskas. Technologijų bendrovės ir anksčiau yra praleidę naujausių produktų pavadinimus, jei juose buvo skaičius 9, pavyzdžiui, yra operacinė sistema „Windows 8.1“ ir po to jau „Windows 10”. Nors buvo ne vienas logiškas paaiškinimas, kodėl taip pasielgta, pavyzdžiui, „Windows“ atveju, kai šios programinės įrangos versijų buvo ir su numeriu 95, ir su numeriu 98, tai apsunkintų konkrečiai šios programinės įrangos paiešką, rašė extremetech.com. Tinklalapis taip pat cituoja savo skaitytojo laišką, kuris jiems rašė, kad skaičius 9 Japonijoje yra priskiriamas prie nesėkmingų, o kita įmonė „Trend Micro“ - Japonijos bendrovė - taip pat neišleido antivirusinės programos 9-os versijos. Technologijų ekspertas Marius Pareščius tokią versiją vertina skeptiškai ir sako, kad skaičius 9 technologijų pasaulyje nėra kuo nors ypatingas, tad nėra priežasties ir jo vengti ar jį praleisti. „Yra ne viena skirtingo gamintojo versija su skaičiumi 9, tad nemanau, kad 9-eto atsisakoma dėl kažkokių legendų“, - sakė jis. Naujieji „Apple“ produktai ir paslaugos pristatyti antradienį, specialaus renginio metu. Įrenginiai pristatyti naujojoje „Apple Park“ būstinėje JAV Kalifornijos valstijoje, Kupertino mieste, Steve Jobs teatre. „iPhone“ – vienas populiariausių telefonų visame pasaulyje. Anot žurnalo „Forbes“, nuo pirmojo modelio pasirodymo, pasaulyje parduota 1,2 mlrd. „Apple“ išmaniųjų telefonų. Pirmasis „iPhone“ buvo pristatytas 2007 m., o šiemet kompanija švenčia „iPhone“ dešimtmetį, šia proga buvo pristatytas jubiliejinis „dešimtasis“ „iPhone X“.