Po daugiau nei du dešimtmečius trukusių darbų, visos teleskopo dalys pagamintos ir surinktos į vieną įtaisą. Tiesa, kelionės į kosmosą jam teks palaukti beveik dvejus metus – iki 2018-ųjų spalio. Per šį laikotarpį bus atliekami įvairūs bandymai, tikrinamas instrumentų veikimas. Kosmose teleskopas dirbti irgi ims ne iš karto – pasiruošimai užtruks apie pusmetį. Visgi palyginus su dviem dešimtmečiais darbo, dar pustrečių metų laukimas neatrodo toks jau didžiulis. Džeimso Vebo teleskopo pagrindinis veidrodis – septynis kartus didesnis, nei Hablo. Tai bus didžiausias į kosmosą iškeltas veidrodis apskritai. Ir keliaus teleskopas daug toliau, nei Hablas – į L2 tašką, esantį pusantro milijono kilometrų atstumu nuo Žemės. Ten Žemės šešėlis visada dengia didžiąją Saulės dalį, o įvairus triukšmas – gerokai silpnesnis. Taigi nekeista, kad reikia tiek pasiruošimų – pataisyti teleskopo, jam iškeliavus, tiesiog nebus galimybių. 