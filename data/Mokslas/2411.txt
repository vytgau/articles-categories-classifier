Švedijos Lundo universiteto mokslininkai sukūrė itin sparčiai veikiančią vaizdo kamerą. Ja galima užfiksuoti cheminius, fizinius ir biologinius procesus, kurių seniau nepavykdavo nufilmuoti jokia vaizdo įrašymo technika. Kaip teigia kameros kūrėjai, naujasis aparatas veikia net 5 trilijonų kadrų per sekundę sparta. Jį sudaro įprasta bet kurioje parduotuvėje įsigyjama kamera ir veidrodžių bei lazerių sistemos. Rinkoje siūlomos kameros vaizdo įrašą sukuria iš vienas po kito nuosekliai einančių statiškų atvaizdų. Švedijos mokslininkų išrasta technologija pagrįsta tam tikru algoritmu, pagal kurį keletas užfiksuotų kadrų įrašomi kaip viena nuotrauka. Vėliau, pritaikius specialią programinę įrangą, ta nuotrauka išskaidoma į pirminius kadrus, o šie suliejami į vientisą vaizdo įrašą. Metodas įgyvendintas kiekvienam kadrui priskyrus atitinkamai užkoduotą lazerio blyksnį. Tokio filmavimo spartą gali lemti tik paties lazerio charakteristikos. Sistemos kūrėjai tikina, kad jų išradimas leis geriau suprasti per kelias piko - ar net femtosekundes, t. y. greičiau nei per vieną trilijonąją sekundės dalį, įvykstančius procesus. Įrenginys jau sudomino vieną Vokietijos įmonę. Beje, prekyba itin sparčiai filmuojančiomis kameromis gali būti pradėta jau po poros metų.