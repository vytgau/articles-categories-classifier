Iš pradžių mokslininkai manė, kad šis labai neįprastos formos objektas yra tiesiog keistas asteroidas. Toks keistas, labai pailgas pavidalas neturi precedento tarp maždaug 750 tūkst. asteroidų ir kometų mūsų Saulės sistemoje, kur jie ir susiformavo, sako mokslininkai. Minimas asteroidas buvo pastebėtas Havajuose esančiu teleskopu ir pavadintas Oumuamua, kas havajietiškai reiškia „pasiuntinys“. Objektas yra maždaug 400 m ilgio ir tik apie 40 m pločio. Tačiau tam tikri požymiai keičia mokslininkų nuomonę ir svarstoma, kad gal Oumuamua yra ne asteroidas, o kosminis laivas iš kitur gyvenančios civilizacijos, rašoma independent.co.uk. Visų pirma, Oumuamua yra labai keistos – tarsi cigaro formos. Paprastai asteroidai yra apvalių formų. Mokslininkai svarsto, kad tokia cigaro forma būtų labai patogi tolimas distancijas turinčiam įveikti kosminiam laivui. Be to, objektas juda labai dideliu greičiu, jo neveikia Saulės gravitacija. Tyrėjai ruošiasi galingu teleskopu dar kartą pažvelgti į neatpažintą skraidantį objektą ir sužinoti, iš kur jis atklydo. Kaip rodo jo judėjimo trajektorija, šis dangaus kūnas atskriejo iš regiono, kur šiuo metu yra Lyros žvaigždyno žvaigždė Vega. Šiuo metu Oumuamua yra nuklydusi nuo Žemės dvigubai didesniu atstumu nei yra tarp Žemės ir Saulės.