Tokią funkciją pristatė „ASUS ZenFone Live“ telefono gamintojai, jos esmė: tiesioginės transliacijos metu „Facebook“, „Youtube“ ar kituose kanaluose pakoreguoja žmogaus išvaizdą, rašoma pranešime spaudai. Kaip tai vyksta? Telefono priekinė ir galinė kameros panaikina raudonų akių efektą ir užmaskuoja veido trūkumus: raukšles, dėmes ar netolygumus. Kameroms valdyti naudojamas telefono ekrane matomas valdymo pultas, galima susirasti vaizdo įrašui tinkančią panoramą ir kreiptis į draugus. „Įvairūs prekiniai ženklai vis dažniau išnaudoja tiesiogines vaizdo transliacijas, kad pasiektų savo auditoriją. Jų svarba labai išaugo, nes socialinių tinklų gigantai, kaip antai, „Facebook“, „YouTube“, „Snapchat“, „Twitter“ ir „Instagram“ nemažai investuoja į tiesioginių transliacijų platformas. Tikimasi, kad iki 2020 metų tiesioginės transliacijos internetu turėtų į portalus atvesti apie 82 proc. visų interneto naudotojų“, - pranešime cituojamas „Business Insider“ rašantis vyresnysis analitikas Dylanas Mortensenas. Planuojama, kad naujieji „ASUS ZenFone Live“ Lietuvoje pasirodys gegužės mėnesį ir kainuos apie 160 eurų. Nuotraukų ir vaizdo retušavimo sprendimus siūlo ir kiti išmaniųjų telefonų gamintojai.