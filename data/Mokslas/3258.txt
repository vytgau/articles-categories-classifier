700 MHz dažnių juostos naudojimas belaidžio interneto paslaugoms paskatintų 5G ryšio plėtrą, o tai sukurtų palankią aplinką plėtoti daiktų interneto, elektroninės prekybos ir debesijos paslaugas, taip pat užtikrintų geresnę skaitmeninių paslaugų prieigą ne tik miestuose, bet ir atokesnėse vietovėse. ES taptų pasauline šios srities inovacijų lydere, paskelbė Europos Parlamentas. ES valstybės turės pasiruošti įgyvendinti naująjį sprendimą iki 2020 m. birželio 30 d., tačiau jos galės pratęsti šį terminą dar dvejiems metams dėl neišspręstų tarpvalstybinio koordinavimo klausimų, didelio gyventojų skaičiaus ar didelių perėjimo sąnaudų. Savo ruožtu iki 2018 m. birželio 30 d. šalys turės paskelbti detalius tvarkaraščius, kaip jos planuoja 700 MHz dažnių juostą priskirti belaidžio interneto paslaugoms. „Patvirtinome bendrus 700 MHz dažnių juostos naudojimo kriterijus, kurie leis telekomunikacijų bendrovėms ir operatoriams teikti spartų internetą. Kiekviena valstybė turės patvirtinti savo spektro paskirstymo planus, o vartotojams bus kompensuoti perėjimo kaštai“, – pažymėjo EP pranešėja Patrizia Toia (Socialistai ir demokratai, Italija). Naujosioms taisyklėms pritarė 614 EP narių, nepritarė 44, o susilaikė 28. Jos jau suderintos su ES Taryba, tačiau joms įsigalioti dar būtinas formalus jos pritarimas.