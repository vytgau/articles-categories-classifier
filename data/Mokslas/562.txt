Ekspertų manymu, taip vadinamoji šaukianti mumija išliko pritaikius itin neįprastą anksčiau niekada dar nematytą metodą: mumijos galūnės buvo įvyniotos į odą, o kūnas – į avikailį. Tokiu būdu siekta pabrėžti šio asmens pelnytą panieką. Įdomiausia, kad mumijos burna praverta, lyg šis kadaise gyvenęs žmogus būtų nunuodytas. Po ne vienerius metus trukusių spėlionių šiuo metu mokslininkai linkę teigti, kad šie palaikai priklauso gėdą užsitraukusio karaliaus Ramzio III sūnui, parengusiam sąmokslą dėl tėvo žmogžudystės ir nuteistam mirties bausme pakariant, rašoma dailymail.co.uk. Remiantis Egipto senienų ministerijos pateikiama informacija, mirusysis palaidotas greta karališkosios kilmės asmenų garsiojoje kapavietėje, esančioje vakarinėje Nilo pakrantėje. Vis tik tenka pastebėti, kad būdavo įprasta palaikus įvynioti į baltą drobę ir kruopščiai mumifikuoti, o štai šaukianti mumija buvo paprasčiausiai palikta išdžiūti druskoje – jos buvo netgi berta į pravirą mirusiojo burną. Be to, kūnas buvo įvyniotas į avikailį. Palaikai, dar žinomi „Nežinomasis E“ (angl. Unknown Man E) pavadinimu, šiuo metu pirmąjį kartą eksponuojami Egipto muziejuje Kaire. Ši mumija aptikta 1886 m., o ekspertai ilgą laiką įtarė, kad ši siaubo apimta veido išraiška liudija apie įvykdytą asmens nunuodijimą. Vis tik pastaraisiais metais atlikti detalūs tyrimai parodė, kad tiesa galimai yra kiek kitokia. Kaip teigiama Egipto senienų ministerijos pranešime, žymės ant mumijos kaklo liudija, kad labiausiai tikėtina mirties priežastis – pakorimas. Ši versija atitinka informaciją, pateikiamą senovės tekstuose apie Ramzio III sūnaus ir antrosios jo žmonos parengtą planą, skirtą nužudyti faraoną. Iš neidentifikuotos mumijos ir Ramzio III kaulų gauti DNR mėginiai patvirtina, kad šaukianti mumija – tai šio faraono sūnaus palaikai. Faraono mirtis buvo baisi, o nužudymo detales vis dar dengia paslaptys. Atliktos kompiuterinės tomografijos liudija, kad Ramziui III buvo perrėžta gerklė ir nupjautas kojos nykštys. Labiausiai tikėtina, kad nužudymą įvykdė keli užpuolikai. Nors dokumentuose rašoma, kad sąmokslo įgyvendintojai buvo sulaikyti, teismo eiga nėra detalizuojama. Taigi nėra aišku, ar faraonas Ramzis III iš tikrųjų buvo nužudytas pagal iš anksto parengtą planą.