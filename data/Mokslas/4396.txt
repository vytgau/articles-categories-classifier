Be termociklerių, elektroforezės sistemų, spektrofotometrų, automatinių pipečių ir kitos modernios įrangos nebūtų įsivaizduojami šiuolaikiniai studijų praktiniai darbai ir kokybiškas studentų ruošimas. Įranga naudosis per 600 studentų nuo pat pirmojo kurso iki studijų pabaigos. „Mes Lietuvoje savo veiklą vykdome nuo 2010 m., kai įsigijome bendrovę „Fermentas“. Tada gavome progą įsitikinti, kad žmonės čia yra protingi ir kūrybingi. Be to, vieni geriausių mūsų bendradarbių yra atkeliavę iš Lietuvos“, – sakė vienas laboratorijos steigimo Gyvybės mokslų centre „Thermo Fisher Scientific“ viceprezidentas Mitchas Kennedy'is. Anot jo, bendrovės „Thermo Fisher Scientific“ padalinyje Vilniuje dirba net apie 100 mokslininkų, kurie specializuojasi molekulinėje biologijoje, enzimologijoje ir kitose srityse. Jis tvirtino, kad kompanija pagalvojo, kad ši laboratorija gali būti puiki proga prisijungti prie bendruomenės ir, tiesą sakant, investuoti į pasaulio ateitį: „Tikime, kad mokslininkai pasaulį gali padaryti sveikesniu, švaresniu ir saugesniu. Dėl to mes irgi norime prie to prisidėti, suteikdami įrangą, leidžiančią studentams tapti moderniais mokslininkais ir išmokti daugiau apie pasaulį, prisidėti prie ateities atradimų.“  Keturiose laboratorijose yra įranga, skirta moderniems biochemijos, genetikos ir ląstelių biologijos tyrimams. „Ląstelė yra viena mažiausių funkcionuojančių gyvybės formų, o DNR yra gyvybės ir gyvenimo instrukcija. Baltymai šalia yra tarsi statybinė, viską sujungianti medžiaga, kuri viską sujungia. Dovanota įranga leis kiekvieną šių dalykų atskirti ir pažiūrėti, kaip visa tai funkcionuoja atskirai ir kartu“, – sakė M. Kennedy'is. Mokomoji erdvė buvo tuščia „Kai apsilankėme Gyvybės mokslų centre po pastato atidarymo, paaiškėjo, kad mokslinės laboratorijos yra aprūpintos puikia įranga, tačiau mokomosiose laboratorijose stalai buvo beveik tušti. Radome tik vieną kitą pasenusios įrangos vienetą. Tada ir supratome, kad vaikai bus mokomi dirbti su tais prietaisais, kurių jie savo gyvenime daugiau nebepamatys – nebedirbs per visą ateinančią savo karjerą“, – tvirtino „Thermo Fisher Scientific Lietuva“ direktorius Algimantas Markauskas ir pridūrė, kad taip ir kilo mintis steigti laboratoriją. Jo nuomone, svarbiausia, kad studentai galės pilnavertiškai pasirengti savo ateities darbui: „Svarbu, kad studentai universitete rastų tokią aplinką, kokią jie ras ir dirbdami mokslininkais.“ „Ši nauja ir moderni laboratorija yra vykęs verslo indėlio pavyzdys: verslo atstovai pamatė, kad reikia prisidėti prie studijų kokybės užtikrinimo, juk dažnai dėl to tik dejuojama, nesiimant jokių veiksmų. Verslo atstovai dažnai nesupranta, kad valstybė vien tik savo lėšomis finansuodama studijas bent jau eksperimentiniuose moksluose negali užtikrinti reikiamo studijų lygio: laboratorijų įranga išties atgyvenusi, pasenusi, o studentai nebūdavo suinteresuoti dirbti tokiose laboratorijose“, – pasakojo Gyvybės mokslų centro valdybos pirmininkas prof. Eugenijus Butkus. 2010 m. „Thermo Fisher Scientific Lietuva“ dirbo 360 žmonių, šiandien bendrovė įdarbinusi apie 640 žmonių. A. Markauskas atskleidė, kad per ateinančius kelerius metus kompanija turėtų plėstis ir augti, priimti bent kelis šimtus naujų darbuotojų.