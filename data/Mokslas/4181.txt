Pranešime žiniasklaidai rašoma, kad spalio mėnesį rengtoje apklausoje dalyvavo 1000 socialinių tinklų naudotojų Jungtinėje Karalystėje. Rezultatai iškalbingi: 68 proc. respondentų jau ėmėsi priemonių dėl savo privatumo apsaugos internete, 75 proc. tiki, kad privatumas yra svarbesnis nei populiarumas socialiniame tinkle, o 53 proc. reguliariai tikrina savo socialinių tinklų paskyrų privatumo nustatymus. ESET tyrimo duomenimis, 72 proc. respondentų neleidžia nepažįstamiems žmonėms jų pridėti į draugus ar sekti socialiniuose tinkluose, 57 proc. neleidžia nepažįstamiems matyti jų įrašų ir nuotraukų. Tuo tarpu 68 proc. apklausoje dalyvavusių socialinių tinklų naudotojų mano, kad buvimo vietos žymėjimas „Facebook“ ar „Twitter“ gali būti laikomas rizikingu. „Duomenys yra 21-ojo amžiaus valiuta, ir kibernetiniai nusikaltėliai nuolat ieško būdų, kaip juos pasisavinti. Vis dėlto vartotojams vis labiau suvokiant privatumo svarbą, programišiams turėtų būti sunkiau įgyvendinti savo piktus kėslus“, – tyrimo rezultatus komentuoja ESET saugumo specialistas Mark James. Saugumo ekspertus džiugina ir kiti tyrimo rezultatai: 62 proc. britų nebenaudoja to paties slaptažodžio kelioms skirtingoms paskyroms, 81 proc. naudoja slaptažodžius, nesusijusius su jų asmeniniu gyvenimu (gimimo datos ar jubiliejai), o 69 proc. respondentų atsiskaitydami už pirkinius neteikia savo kreditinių kortelių duomenų telefonu. Įdomu tai, kad moterų ir vyrų požiūris į privatumą gerokai skiriasi. Remiantis tyrimo rezultatais, 1 iš 10 vyrų sutinka, kad populiarumas yra svarbiau nei privatumas socialiniame tinkle, tos pačios nuomonės laikosi tik 6 proc. moterų. 36 proc. vyrų niekada nesiėmė priemonių, kad apsaugotų savo privatumą internete – kaip ir 29 proc. moterų. Daugiau nei 10 proc. vyrų ir tik 5 proc. moterų niekada netikrino savo socialinių tinklų paskyros privatumo nustatymų. Tyrimas taip pat atskleidė, kad 39 proc. vyrų nemano arba nežino, kad buvimo vietos žymėjimas kelia grėsmę saugumui – tos pačios nuomonės laikosi 26 proc. moterų. „Nors tyrimo rezultatai rodo, kad vartotojai pradėjo rimčiau vertinti savo privatumo apsaugą internete, vis dėlto dar yra žmonių, kurie stumia save į pavojų. Saugumo priemonės, kurių rekomenduojama imtis, nieko nekainuoja, tačiau gali užtikrinti, kad jūsų duomenys ir privataus gyvenimo detalės nepateks nusikaltėliams į rankas“, – teigia ESET saugumo sprendimus platinančios įmonės „Baltimax“ pardavimų vadovas Deividas Pelenis. Saugumo ekspertai pataria socialinių tinklų naudotojams pasitikrinti savo paskyrų privatumo nustatymus ir niekada neskelbti savo nuotraukų ar įrašų viešai, netraukti į kontaktus žmonių, kurių nepažįsta realiame gyvenime. Taip pat patariama naudoti skirtingus prisijungimo slaptažodžius kiekvienai socialinio tinklo paskyrai, o įrenginius apsaugoti patikimomis antivirusinėmis programomis.