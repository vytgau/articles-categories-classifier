Jungtinių Valstijų verslininko Elono Musko bendrovė „SpaceX“ antradienį, vasario 6 dieną, sėkmingai perėjo į naują kosmoso užkariavimo etapą. Į kosmosą buvo paleista raketa „Falcon Heavy“, galinti gabenti iki 63 tonų krovinį. Šį kartą 13 aukštų pastato aukščio raketa į kosmosą išgabeno E. Musko asmeninį raudonos spalvos elektrinį automobilį „Tesla Roadster“, prie kurio vairo buvo pasodintas manekenas. Remiantis sumanymu, automobilis turėjo būti paskraidintas aplink Saulę skambant Davido Bowie dainai „Space Oddity“. Raketos paleidimas vyko kone idealiai. Abu šoniniai greitintuvai nuo raketos sėkmingai atsiskyrė ir nusileido specialiose tam skirtose aikštelėse. Deja, trečiajam greitintuvui taip nepasisekė: jis didžiuliu greičiu nukrito šalia platformos. Bandomasis krovinys sėkmingai atsidūrė kosmose. Trečiadienio rytą E. Muskas pranešė, kad jo automobilio visgi nepavyks pristatyti į Marsui artimą orbitą, nes varikliai dirba jau per ilgai, ir jo „Tesla“ išskris į Asteroidų žiedą.