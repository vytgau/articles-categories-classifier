Septynmetis „BI“ netrukus po gimimo neteko regos žievės dėl reto metabolinio susirgimo, vadinamo vidurinės grandies acil-Co-A dehidrogenazės deficito. Pagrindinė regos žievė yra būtina regėjimui, nes apdoroja iš akių perduodamus elektrinius signalus. Žmonių, kurių ši sritis pažeista, aklumas vadinamas žieviniu. Tačiau BI rega išskirtinai gerai išlikusi, sako Iñaki-Carril Mundiñano iš Monash universiteto Melbourne, Australijoje. „Nepagalvotum, kad berniukas aklas, – sako gydytojas. – Jis orientuojasi aplinkoje be problemų ir žaidžia futbolą ir videožaidimus“. Mundiñano ir jo kolegų surengtuose testuose BI puikiai atpažino objektus, spalvas, žmonių veidus. Jis galėjo pasakyti, ar veidas laimingas, išsigandęs ar neutralus, o taip pat paimti prieš jį išdėliotas skirtingo dydžio kaladėles. Pseudoaklumas Vienintelis stiprus BI regos sutrikimas – stipri trumparegystė. Jis tegalėjo perskaityti viršutines regos tikrinimo stendo teksto eilutes stovėdamas 3 metrų atstumu arba arčiau. Žmonės su pažeista regos žieve kartais turi tam tikro laipsnio nesąmoningą vizualinį pojūtį, vadinamą pseudoaklumą. Pavyzdžiui, kai kurie gali įveikti kliūčių ruožą, nors sąmoningai nesuvokia matantys. BI atvejis stulbinamas, kadangi jis yra pirmasis žmogus, neturintis regos centro, bet sąmoningai regintis beveik normaliai, sako Mundiñano, pristatęs BI atveją Sidnyje vykusiame kasmetiniame Australazijos neuromokslų tarybos moksliniame susirinkime. Taip tikriausiai nutiko dėl to, kad jis regimąją žievę prarado per pirmas 2 savo gyvenimo savaites, kai jo smegenys dar buvo itin plastiškos ir adaptyvios, sako Mundiñano. Lanksčios smegenys Atlikusi MRI smegenų skenavimą, komanda išsiaiškino, kad regos generavimo vaidmenį perėmė kitas berniuko smegenų plotas. Lyginant su kitais jo amžiaus berniukais, tarp dviejų centrų, esančių šalia regos centrų pakaušinėje smegenų dalyje, vadinamų gumburo pagalve (pulvinar thalami(PT)) ir vidurine smilkinine (VS) sritimi , buvo daugiau nervinių gijų. PT yra gumburo dalis, paprastai perduodanti jutiminius signalus, tuo tarpu VS sritis padeda aptikti judesį. Anksčiau eksperimentais buvo nustatyta, kad jeigu ankstyvoje kūdikystėje pažeidžiama beždžionių regėjimo žievė, jos irgi išlaiko daug savo regėjimo galimybių. Panašiai, kai ir BI, tai siejama su papildomais ryšiais tarp PT ir VS sričių. Visi šie duomenys rodo, kad jeigu nėra regos žievės, naujagimių smegenys gali išmokti nukreipti vizualinę informaciją kitais keliais. „Tiesiog jaunos smegenys daug labiau linkusios persitvarkyti ir prisitaikyti“, – sako Mundiñano. Alice Klein newscientist.com