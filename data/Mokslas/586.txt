Remiantis Vokietijos įstatymais, asmeninė informacija gali būti įmonės fiksuojama ir naudojama tik gavus aiškų vartotojo sutikimą. Tačiau Berlyno teismas konstatavo, kad „Facebook“ standartiškai palieka daug nustatymų įjungtų ir nesuteikia vartotojams prasmingos galimybės spręsti, kiek jų asmeninių duomenų yra naudojama, sakė ieškovai iš Vokietijos vartotojų organizacijų federacijos (VZBV). „Facebook“ savo privatumo centre slepia standartinius nustatymus, kurie neužtikrina pakankamo privatumo, ir nesuteikia pakankamos informacijos apie tai, kai vartotojai registruojasi“, – sakė VZBV teisės ekspertas Heiko Duenkelis. Teismas nustatė, kad penki standartiniai privatumo nustatymai yra nelegalūs, įskaitant informacijos apie savo buvimo vietą dalijimąsi su susirašinėjimo partneriais, bei paskyros matomumo nustatymą išorinėse paieškos sistemose, dėl ko bet kuris interneto vartotojas gali ją pamatyti. Teismas taip pat pripažino negaliojančiais aštuonis „Facebook“ naudojimosi sutarties punktus, įskaitant ir tą, kuris reikalauja, kad vartotojai savo paskyroje nurodytų tikrus vardus. Tačiau teismas nepalaikė vartotojų atstovų teiginio, kad bendrovės šūkis „Facebook“ yra nemokamas ir visuomet toks bus“ klaidinančiu. VZBV teigia, kad vartotojai jau moka už naudojimąsi šiuo tinklalapiu, tačiau savo duomenimis, o ne pinigais. Bendrovei „Facebook“ gresia iki 250 tūkst. eurų bauda už kiekvieną pažeidimą, jeigu šis nebus pašalintas Vokietijoje. Tačiau kompanija dar gali skųsti teismo nutartį. „Mūsų produktai ir paslaugų teikimo sąlygos smarkiai pasikeitė nuo bylos pradžios, ir mes šiais metais toliau keisime mūsų naudojimo ir duomenų apsaugos gaires atsižvelgdami į planuojamus teisinius pakeitimus“, – agentūrai AFP sakė „Facebook“ atstovė. Vokietija yra svarbi „Facebook“ rinka Europoje. Maždaug 30 mln. iš 80 mln. Vokietijos gyventojų turi „Facebook“ paskyrą, o beveik 23 mln. Vokietijos gyventojų šiuo socialiniu tinklu naudojasi kiekvieną dieną. Gruodį Vokietijos konkurencijos tarnyba perspėjo, kad „Facebook“ piktnaudžiauja savo dominuojančia padėtimi, kad „neribotai“ galėtų rinkti duomenis iš išorinių tinklalapių ir išmaniųjų programėlių. Socialinis tinklas naudojasi jungtimis su trečiųjų šalių tinklalapiais, o taip pat savo antrinėmis bendrovėmis „WhatsApp“ ir „Instagram“, kad rinkų duomenis apie vartotojus ir siųstų jiems tikslinius reklaminius pranešimus.