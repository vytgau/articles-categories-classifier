JT perspėjo, jog būtina imtis drastiškų veiksmų, kad būtų pasiekti uždaviniai, numatyti 2015 metų Paryžiaus klimato sutartyje. „Anglies dvideginio koncentracija atmosferoje 2016 metais didėjo rekordiškai sparčiai“, – pažymėjo Pasaulinė meteorologijos organizacija (PMO). Pasaulio mastu vidutinė anglies dvideginio koncentracija 2016 metais išaugo iki 403,3 CO2 molekulių milijone oro molekulių (ppm) ir buvo didesnė nei 2015-aisiais, kai ji siekė 400 ppm, nurodė PMO. Padidėjimas siejamas su žmogaus veiklos ir meteorologinio reiškinio El Ninjo stipraus poveikio deriniu, sako ekspertai. Organizacijos metinėje ataskaitoje dėl taršos šiltnamio efektą sukeliančiomis dujomis „The Greenhouse Gas Bulletin“ nurodoma, kad praėjusį kartą panaši anglies dvideginio koncentracija Žemėje buvo prieš 3–5 mln. metų, kai pasaulinio vandenyno lygis buvo apie 20 m aukštesnis nei dabar. „Jeigu nebus sparčiai mažinami CO2 ir kitų šiltnamio efektą sukeliančių dujų išmetalai, mūsų lauks pavojingas temperatūros didėjimas iki šio amžiaus pabaigos, gerokai viršijantis Paryžiaus susitarime dėl klimato kaitos numatytą tikslą“, – sakoma PMO vadovo Petteri Taalaso pareiškime. Šis istorinis susitarimas, kuriam prieš dvejus metus pritarė 196 šalys, patiria naują spaudimą po JAV prezidento Donaldo Trumpo sprendimo iš jo pasitraukti. Tačiau valstybės per kitą savaitę Bonoje įvyksiančias klimato derybas turi toliau siekti jo įgyvendinimo. „Skaičiai nemeluoja. Mes vis dar išmetame smarkiai per daug, ir tai reikia pakeisti“, – sakoma JT Aplinkos apsaugos programos vadovo Eriko Solheimo pareiškime, paskelbtame po minėtos ataskaitos pasirodymo. „Dabar mums reikia pasaulinės politinės valios ir naujo būtinybės pojūčio“, – pridūrė jis. Ataskaitose „The Greenhouse Gas Bulletin“ kalbama apie dujų koncentraciją atmosferoje, o ne apie taršą; apibendrinti duomenys gaunami iš Mauna Loa stebėjimo stoties Havajuose.