Ši funkcija socialiniame tinkle yra labai populiari įvairių nelaimių atvejais, kai savo artimiesiems „Facebook“ naudotojai gali greitai pranešti, kad jie įvykio metu nenukentėjo. Šia funkcija kviečiami pasinaudoti tik tie žmonės, kurie nelaimės metu yra toje vietoje. Socialinis tinklas taip pat leidžia nerimaujantiems dėl savo draugų peržiūrėti, kas šiuo metu yra Stokholme, tačiau dar nepažymėjo, kad yra saugūs. Kaip veikia „Safety Check“ (liet. Pažymėti, kad esi saugus) funkcija: jeigu pakankamai žmonių praneša apie incidentą konkrečioje vietoje socialiniame tinkle „Facebook“, aktyvuojama „Safety Check“ funkcija. Tuomet toje teritorijoje esantiems žmonėms ateina pranešimas, raginantis pažymėti, kad yra saugūs ir taip informuoti savo draugus bei artimuosius. Pažymėjus, kad esate saugus ar saugi, galėsite matyti, ar saugūs jūsų draugai, taip pat juos asmeniškai pakviesti pažymėti savo saugumą, rasti ar suteikti pagalbos. Ši „Facebook“ funkcija yra skirta bendrauti su artimaisiais krizės metu. DELFI skelbė, kad Švedijos sostinėje Stokholme sunkvežimis įvažiavo į žmonių minią, skelbiama, kad yra žuvusių. Remiantis Švedijos policijos informacija, išpuolis įvykdytas Stokholmo centre. Įvykio liudininkai tvirtina girdėję šūvius. Švedijos premjeras patvirtino, kad tai buvo teroro aktas.