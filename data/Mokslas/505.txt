Nuolatiniai pokyčiai – nauji automobiliai, naujos kelionės, nauji verslai ir iššūkiai – ir yra tai, kas mus daro laimingais, tai pinigai tikrai gali nupirkti. Bet kiek pinigų mums reikia, kad pasiektume aukščiausią laimės lygį? Purdue ir Virdžinijos universitetų mokslininkai turi atsakymą. Teisybės dėlei reikėtų pasakyti, kad, nors pinigai tikrai gali atnešti laimę, ją pasiekti galima ir kitais būdais. Taip pat reikėtų nepamiršti, kad pinigai laimės negarantuoja. Viskas visada priklauso nuo paties žmogaus – jūs geriausiai žinote, ar keletas papildomų tūkstančių jūsų banko sąskaitoje paverstų jus laimingesniais. Mokslininkai išnagrinėjo didžiulį duomenų kiekį – informaciją apie 1,7 milijono žmonių iš viso pasaulio laimės lygį bei pajamas per 12 metų laikotarpį. Svarbiausias rodiklis tikriausiai yra ne pačios pajamos, o jų pokytis. Mokslininkai norėjo surasti tą pajamų lygį, kuris garantuoja didžiausią laimę. Tai yra, tas pajamas, prie kurių pridėjus papildomus pinigus žmogus laimingesnis jau netaptų. Rezultatas nėra universalus, tačiau pritaikomas daugeliui pavienių žmonių – akivaizdu, kad šeimoms reikalingos didesnės pajamos. Tai kiek vidutiniškai turėtų uždirbti žmogus, kad būtų laimingiausias? 95 tūkstančiai dolerių (77,27 tūkstančiai eurų) per metus. Vidutiniškai tiek uždirbantis žmogus būtų laimingas ir patenkintas savo gyvenimu. Emociniam pasitenkinimui pakanka ir šiek tiek mažiau pinigų – 60-75 tūkstančių dolerių per metus. Nors su tiek pinigų žmogus jaustųsi patenkintas ir laimingas, pridėjus dar porą dešimčių tūkstančių dolerių jis taptų laimingesnis. Vėlgi, tenka pakartoti, kad laimė yra individualus dalykas ir 95 tūkstančiai dolerių per metus nėra universalus skaičius. Vis dėlto, daugeliui žmonių didesnės pajamos didesnės laimės neatneštų. Netgi priešingai – daugiau uždirbantys žmonės dažnai yra ne tokie laimingi, nes jiems tenka atsakomybės, jie daugiau dirba ir mažiau laiko gali skirti sau. Beje, didelio skirtumo tarp lyčių šiuo klausimu nėra – vyrams per metus pakaktų maždaug 90 tūkstančių dolerių, moterims norėtųsi arčiau 100 tūkstančių. Šis skirtumas nėra pakankamai didelis kokias nors išvadas daryti – visiems reikėtų apie 95 tūkstančių dolerių. O štai skirtumas tarp regionų pasaulyje yra gana didelis. Lotynų Amerikos šalyse žmonėms pakaktų ir 35 tūkstančių dolerių per metus, o Naujojoje Zelandijoje – 125 tūkstančių.