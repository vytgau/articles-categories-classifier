Į vakarus nuo Airijos nutolusios Akelio salos kaimelio pakrantė 1984 metais buvo nuniokota stiprių audrų, rašo iflscience.com. Joms praūžus, neliko nė užuominos apie čia buvusį smėlį – krantas virto uolėtu kraštovaizdžiu. Tačiau po neseniai kilusių audrų ir pavasario potvynių, smėlis į paplūdimį netikėtai sugrįžo. Balandžio 28 d. Akelio turizmo agentūroje dirbantis Seanas Molloy‘us paleido droną ir nufilmavo pakrantę. Jo sukurtą vaizdo įrašą galima palyginti su anksčiau, kovo vidury, nufilmuotu vaizdu. Skirtumas akivaizdus. Toks įspūdis kad filmuota skirtingose vietovėse. Kas gi lėmė tokius pokyčius? „Pakrantę dengiantis smėlis nuolat „juda“, nes yra be perstojo veikiamas audrų, bangų ir vėjų“, – aiškino Sautamptono universiteto pakrančių okeanografijos skyriuje dirbantis Ivanas Haigh‘us. „Krantų konfigūraciją lemia ir kelių šimtų kilometrų atstumu nuo kranto esančių nuosėdų kiekis. Audrų ir bangų stiprumas laikui bėgant kinta, todėl gali būti, kad tiesiog pasikeitė aplinkos sąlygos ir dabar jos palankios naujai smėlio pakrantei susiformuoti. Gali būti ir taip, kad smėlis buvo suneštas iš atokiau nuo kranto esančio ploto“, – svarsto I. Haigh‘us. Šiame vaizdo įraše galima pamatyti, kaip vietovė atrodė be paplūdimio. 