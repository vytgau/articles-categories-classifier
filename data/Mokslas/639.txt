Bendrovės įkūrėjas ir vadovas Elonas Muskas savo „Twitter“ paskyroje pranešė, kad „Falcon Heavy“ paleidimas numatytas antradienį (maždaug 20.30 Lietuvos laiku) ir pasidalijo sukurta būsimo paleidimo imitacija.  Galingiausia pasaulyje raketa vadinama „Falcon Heavy“ kada nors turėtų skraidinti žmones ir krovinius į tolimąjį kosmosą, pavyzdžiui, Mėnulį ir Marsą. „Falcon Heavy“ į orbitą gali iškelti 54 tonų naudingąjį krovinį – maždaug tiek pat sveria visiškai pakrautas laineris „Boeing 737“. Ši raketa galės nešti dvigubai sunkesnį krovinį negu didžiausia dabar naudojama raketa „Delta IV Heavy“. „SpaceX“ paskelbė, kad pirmąkart startuosianti „Falcon Heavy“ skraidins E. Musko asmeninį vyšininės spalvos elektromobilį „Tesla“. Jis bus paleistas skrieti elipsine orbita aplink Saulę, kurios perihelis (arčiausiai Saulės esantis taškas) bus ties Žemės orbita, o afelis (tolimiausias taškas) – ties Marso orbita. „Skrydžio tikslas – Marso orbita. Automobilis bus tolimajame kosmose apie milijardą metų, jeigu tik nesprogs kylant“, – jau anksčiau savo socialinio tinklo paskyroje rašė E. Muskas. Duodamas interviu astronomui ir tinklaraštininkui Philui Plaitui E. Muskas pridūrė: „Tik turėkit omenyje, kad labai tikėtina, jog ši baisinga raketa sprogs, tad nedėčiau į ją nieko, kas turi nepakeičiamą sentimentalią vertę.“