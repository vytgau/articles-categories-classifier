Palyginimui, JAV raketa „Saturn V“, kuri 1969 metais nuskraidino žmones į mėnulį, buvo pajėgi į kosminę orbitą iškelti 154 tonas. Kinijos raketa pakilo 20 val. 43 min. iš neseniai pastatyto Venčango kosmodromo šalies piečiausioje Hainano saloje, nurodoma pranešime. Taip pat pranešama, kad raketos sudedamosios dalys į salą buvo atgabentos laivu. Ši raketa bus reikalinga iškelti į orbitą Kinijos orbitinės kosminės laboratorijos „Tiangong 2“ papildomiems komponentams ir kitiems sunkiems kroviniams.  Šiuo pasiekimu Pekinas taip pat planuoja pasinaudoti ateityje, vykdant misijas Mėnulyje ir Marse. Pasak pareigūnų, šis projektas buvo daug kartų atidėliotas. Keli raketos bandymai, kurie buvo atliekami slaptai netoli Pekino, patyrė nesėkmę, pranešė laikraštis „South China Morning Post“ cituodamas pareigūnus. Pekinas šią kariškių vadovaujamą kosmoso tyrimų programą laiko Kinijos pažangos simboliu ir savo didėjančios svarbos tarptautinėje arenoje ženklu. Pirmasis kinų mėnuleigis buvo paleistas 2013 metų pabaigoje ir nors jį persekiojo mechaninės problemos, jis veikė gerokai ilgiau nei tikėtasi ir pagaliau „nutilo“ tik praėjusį mėnesį. Pekinas skiria milijardus savo kosmoso programai ir nori prisivyti JAV bei Europą. Tačiau kol kas Kinija daugiausia tik kopijuodavo, ką prieš dešimtmečius yra jau nuveikusios JAV ir Sovietų Sąjunga. Balandžio mėnesį Kinija paskelbė, kad siekia „maždaug 2020 metais“ nusiųsti kosminį aparatą skrieti aplink Marsą, nutūpti ant jo ir paleisti marsaeigį, kuris tyrinėtų Raudonosios planetos paviršių. Nuo 2003 metų Kinija pasiuntė į kosmosą iš viso 10 astronautų (aštuonis vyrus ir dvi moteris), kurie šalyje vadinami taikonautais, per penkias atskiras misijas. Į orbitą 2011-ųjų rugsėjį buvo iškeltas kosminis modulis „Tiangong 1“, o šių metų rugsėjį – modulis „Tiangong 2“.