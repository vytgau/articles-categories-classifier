Buvęs „Cambridge Analytica“ darbuotojas Chrisas Wylie pirmadienį sakė NBC laidai „Today“, kad įmonė „sušvirkšdavo turinį“ apie konkretų asmenį taip, kad būtų pakeistas suvokimas apie tai, kas iš tikrųjų vyksta. Pasak jo, firma nustatydavo poveikiui pasiduodančius asmenis, ir atakuodavo juos žinutėmis, kurios gali būti tikros ar netikros. Ch. Wylie sako nežinąs, kokiu mastu tokiu metodu pasinaudota per D. Trumpo rinkimų kampaniją. Tačiau jis nurodė, kad buvęs D.Trumpo kampanijos vadybininkas Corey Lewandowski bendravo su „Cambridge Analytica“ 2015 metais, anksčiau nei D. Trumpas paskelbė apie savo kandidatavimą prezidento rinkimuose. Ch. Wylie tvirtina, kad ta firma panaudojo turėtus duomenis bendraudamas su Rusijos verslininkais. Savo ruožtu, Europos Sąjunga (ES) anksčiau pirmadienį pareiškė, kad pranešimai, jog viena Jungtinių Valstijų prezidento D. Trumpo rinkimų kampanijos štabo pasamdyta įmonė esą kaupė milijonų „Facebook“ vartotojų duomenys, yra „siaubingi“ ir kad Europa privalo apsaugoti savo piliečius. Už teisingumą atsakinga ES komisarė Vera Jourova pareiškė, kad reikalaus iš „Facebook“ pasiaiškinimo dėl „The New York Times“ ir „The Observer“ pranešimų, kai kitą savaitę lankysis Jungtinėse Valstijose. Paaiškėjus, kad Didžiosios Britanijos duomenų analizės įmonė „Cambridge Analytica“ saugojo ir analizavo maždaug 50 mln. puslapius „Facebook“ tinkle turinčių piliečių duomenis ir kad šie duomenys galbūt galėjo būti panaudoti per 2016 metų rinkimų kampaniją Jungtinėse Valstijose, socialinis tinklas pateko į kritikos ugnį. „Jeigu tai bus patvirtinta, tai bus siaubinga, – prieš kelionę į Ameriką pirmadienį socialiniame tinkle „Twitter“ parašė ES komisarė. – Mes to nenorime ES ir imsimės visų galimų teisinių priemonių, įskaitant griežtesnę duomenų apsaugą ir griežtesnę laikymosi priežiūrą, kurią užtikrins #BDAR (Bendrasis duomenų apsaugos reglamentas).“ Šis reglamentas įsigalios gegužės 25 d. Komisarė neslėpė šoko, kad 50 mln. „Facebook“ vartotojų duomenys „gali būti taip lengvai netinkamai tvarkomi ir panaudoti politiniams tikslams!“