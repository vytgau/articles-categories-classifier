„SpaceX“ raketa „Falcon 9“ iškėlė į orbitą ispanų palydovą PAZ ir du nuosavus bandomuosius palydovus, kurie turėtų užtikrinti plačiajuosčio interneto tiekimą visame pasaulyje. „Patvirtintas sėkmingas palydovo PAZ iškėlimas į žemutinę Žemės orbitą“, – pranešė „SpaceX“ praėjus maždaug devynioms minutėms nuo raketos pakilimo. „Falcon 9“ startavo iš Vandenbergo karinių oro pajėgų bazės Kalifornijoje 6 val. 17 min. vietos (16 val. 17 min. Lietuvos) laiku. Ispanijos vyriausybės kontroliuojamo palydovų operatoriaus „Hisdesat“ palydovas PAZ buvo pasiųstas į žemutinę Žemės orbitą, kurioje jis suksis aplink šiaurės ir pietų ašigalius, dėl to bus įmanoma nuolat stebėti saulės apšviestą Žemės paviršių. Šis paleidimas įvyko diena vėliau nei planuota; trečiadienį raketos paleidimo operacija buvo atšaukta dėl smarkaus vėjo. Be kita ko, „Falcon 9“ raketa į orbitą išgabeno du banduomuosius palydovus, numatytus „SpaceX“ vadovo Elono Musko plane; jis nori iškelti į orbitą tūkstančius nebrangių palydovų, kurie užtikrintų plačiajuosčio interneto tiekimą visame pasaulyje, taip pat ir neturtingose šalyse, kur prieigą prie interneto turi nedaug gyventojų. Anksčiau šį mėnesį „SpaceX“ pirmąkart paleido galingiausią pasaulyje sunkiąją raketą nešėją „Falcon Heavy“. Tačiau ketvirtadienį nemėginta nuleisti pirmosios raketos pakopos ant jūrinės platformos, kaip tai buvo bandoma padaryti vasario 7-ąją paleidus „Falcon Heavy“. Ketvirtadienį planuojama pamėginti sugauti besileidžiančią raketos pakopą nedideliame laive įrengtu tramplinu, panašiu į apsauginius tinklus cirko arenose. Vis dėlto šis bandymas nepavyko. E. Muskas socialiniame tinkle „Twitter“ parašė, kad „Falcon 9“ pirmoji pakopa nukrito „už kelių šimtų metrų, tačiau gaubtas nukrito į vandenį nepažeistas“. „SpaceX“ jau nemažai kartų po raketos starto yra susigrąžinusi pirmąją pakopą į aikštelę sausumoje arba ant plūduriuojančios platformos vandenyne. Šitaip stengiamasi pakartotinai panaudoti brangias raketos dalis.