Pranešime žiniasklaidai rašoma, kad svarbiausios lietuviams yra socialinių tinklų, realaus laiko bendravimo ir elektroninio pašto programėlės. Atitinkamai 57,1 proc., 49,1 proc. ir 23,1 proc. gyventojų nurodė, kad tokias programėles, neturėdami jų, telefone įsidiegtų pirmiausiai. Lietuviams aktualiausių programėlių viršūnėje rikiuojasi socialinio tinklo aplikacija „Facebook“, ją papildanti susirašinėjimo programėlė „Messanger“ ir elektroninio pašto platforma „Gmail“. Daugiau programėlių telefone, tyrimo duomenimis, turi išmaniuosius telefonus su „iOS“ operacine sistema naudojantys gyventojai. Vidutiniškai vieno jų telefone – 19 programėlių, o 9 iš jų naudojamasi reguliariai. Tuo metu vienas telefono su „Android“ sistema turėtojas vidutiniškai yra įsidiegę 15 programėlių, iš kurių bent kartą per savaitę pasinaudoja 8. „Išmaniesiems telefonams sparčiai plintant ir išstumiant senojo tipo prietaisus Lietuvos gyventojai atranda vis daugiau jų panaudojimo galimybių ir šiandien telefonu ne tik bendrauja, bet ir pramogauja, naršo internete, vykdo bankines operacijas, apsiperka, niekur neskambindami užsisakinėja taksi, viešbučius ar rezervuoja lėktuvo bilietus. Tiesa, pagrindine telefono funkcija lietuviams vis dar išlieka bendravimas, tačiau išmaniosios technologijos ir socialinių tinklų bei keitimosi informacija programėlių gausa leidžia tai daryti naujais, įvairesniais ir labiau įtraukiančiais būdais. Vis daugiau ne tik jaunimo, bet ir vyresnių gyventojų yra linkę juos išbandyti“, – sako „Tns Lt“ projektų vadovas Darius Rinkūnas. Tyrimas atskleidė, kad daugiausiai programėlių turi ir aktyviausiai jomis naudojasi 18-29 metų amžiaus Lietuvos jaunimas. Vidutiniškai vieno šios amžiaus grupės atstovo telefone rastume 19 programėlių, o dešimčia jų jaunimas naudojasi bent kartą per savaitę. Atlikto tyrimo duomenimis, daugiausiai programėlių savo telefonuose turi didžiųjų miestų ir jų apskričių gyventojai. Vienas sostinės gyventojas telefone vidutiniškai turi 17 programėlių, kaunietis – 15, šiaulietis – 14, o Klaipėdos ir Panevėžio gyventojas – po 12. Vilniečiai ne tik linkę parsisiųsti daugiausiai programėlių, bet ir aktyviausiai jomis naudotis. Išmanųjį telefoną turintis sostinės gyventojas bent kartą per savaitę vidutiniškai pasinaudoja 11 skirtingų aplikacijų, kai tuo metu kaunietis, šiaulietis ir panevėžietis – 6, o Klaipėdos gyventojas – 5. Išmaniųjų telefonų turėtojos moterys vidutiniškai turi įsidiegusios mažiau programėlių nei vyrai (12), tačiau didesne jų dalimi (7) naudojasi reguliariai. Tuo metu vyrai iš vidutiniškai 19 turimų programėlių bent kartą per savaitę panaudoja mažiau nei pusę – t.y. 7.