Paskutinę vasario savaitę „Samsung“ pristatė naująjį flagmaną „Galaxy S9“, kuris kainuoja nuo maždaug 720 JAV dolerių iki 840 JAV dolerių, jei pasirinksite kiek didesnį ekraną. Prieš kelerius metus pradinė „Galaxy“ telefonų kaina siekė maždaug 650 JAV dolerių. „Apple“ telefonai „iPhone“ irgi brangsta. Praėjusiais metais ši bendrovė išleido 699 JAV dolerius kainavusį „iPhone 8“. Ankstesni telefonai atsieidavo 649 JAV dolerius. Be to, bendrovė pristatė pirmąjį aukščiausios klasės telefoną „iPhone X“, už kurį tenka pakloti net 999 JAV dolerius. Augant kainoms išmanieji telefonai tapo vienais brangiausių namų ūkio gaminių. Bet, kitaip nei dėl televizorių, kurie pinga ir traukia nuolaidų medžiotojus, daugelis vartotojų yra pasirengę dėl telefonų plačiau atverti piniginę. „Jie tampa vis labiau neatsiejami nuo kasdienio gyvenimo, todėl jautrumas kainai toliau silpsta“, – aiškina kainodaros ir pardavimo klausimais konsultuojančios bendrovės „Revenue Analytics“ partneris Jaredas Wieselis. Vis dėlto daugybė žmonių nenori kas keletą metų švaistyti pinigų prabangiems telefonams. Tyrimų bendrovė IDC praneša, kad praėjusių metų paskutinį ketvirtį kinų bendrovė „Huawei“ tapo trečia pagal dydį telefonų gamintoja. Prie įmonės augimo labiausiai prisidėjo pigesnių išmaniųjų telefonų „Honor“ ir kitų nebrangių prietaisų pardavimas. Tie, kas nenori išlaidauti, gali džiaugtis: pigūs išmanieji telefonai dar niekada nebuvo tokie geri. Už 200–300 JAV dolerių galima įsigyti išties neblogą spartų išmanųjį telefoną, nepriekaištingai įveiksiantį visas pagrindines užduotis: galėsite paskambinti, naudotis žemėlapiais ir rašyti žinutes. Žinoma, esama ir trūkumų, kaip antai prastesni ekranai ir ne tokie įspūdingi fotoaparatai. Ar pigus telefonas jums? Pateikiame privalumų ir trūkumų apžvalgą ir tam tikrų telefonų rekomendacijas, kurias pateikė „The New York Times“ produktų bandymo bendrovė „Wirecutter“. Privalumai ir trūkumai Pradėkime nuo neigiamų pigių telefonų aspektų. Fotoaparatas tikrai nebus pats geriausias. Pigiuose telefonuose nerasite pažangių jutiklių, montuojamų į brangesnius prietaisus. Tad, jei nutarėte pataupyti, jūsų telefono fotoaparatas greičiausiai nebus itin spartus, prastai fotografuos neryškioje šviesoje ir nepasižymės tokiomis savybėmis, kaip optinis vaizdo stabilizavimas, dėl kurio nuotraukos išlieka ryškios net sudrebėjus rankai. „Fotoaparatas – didelis trūkumas, – sako „Wirecutter“ redaktorius Andrew Cunninghamas. – Jei mėgstate fotografuoti, ypač prastoje šviesoje, rezultatai jūsų nenudžiugins.“ Akivaizdu, kad neturėsite ir naujausių savybių, tokių kaip „iPhone X“ įdiegta infraraudonųjų spindulių veidų atpažinimo sistema arba fantastiškas dideliu ekranu pasižyminčio „Galaxy Note“ išmanusis pieštukas. Skaičiavimo procesorius irgi nebus itin spartus, todėl negalėsite mėgautis pažangiais žaidimais. Ekranas nepasižymės didžiausiu ryškumu. Prabangiausiuose išmaniuosiuose telefonuose jau montuojami organinių šviesos diodų (OLED) ekranai, tiksliau atkuriantys spalvas ir pasižymintys didesniu kontrastu. Programinė įranga bus atnaujinama ne dažnai. Tai svarbu, nes atnaujinant programas įdiegiamos naujos savybės ir užlopomos saugumo spragos. Telefonų gamintojai pirmiausia atnaujina galingesnių telefonų programinę įrangą. Pigiam „Android“ telefonui per 1,5 metų geriausiu atveju bus išleistas vienas esminis ir keli mažesni su saugumu susiję naujiniai. Tačiau jei šie trūkumai jūsų nebaugina, geras pigus telefonas turi ir daugybę privalumų. Fotoaparatas bus tikrai neblogas. Daugelis pigių telefonų turi didelės raiškos jutiklius, kuriais galima užfiksuoti ryškių sodrių nuotraukų. „Šiandien pigių telefonų fotoaparatai neabejotinai geresni, nei prieš trejus metus, – sako „Wirecutter“ vyresnysis redaktorius Nathanas Edwardsas. – Jie tikrai nėra siaubingi.“ Ekranas bus pakankamai geras, kad būtų galima skaityti interneto svetaines ir žiūrėti vaizdo įrašus bei nuotraukas. Pigiuose telefonuose vis dar naudojama senesnė, bet brandi skystųjų kristalų (LCD) technologija, gana neblogai atkurianti vaizdą. Jūsų telefonas bus pakankamai spartus tokioms svarbioms užduotims, kaip skambučiai, el. paštas, interneto naršymas ir paprastų programėlių naudojimas. Galbūt jums to ir tereikia, jei nesate priklausomas nuo programėlių ir žaidimų. Taigi peršasi išvada, kad išleisti didesnę sumą išmaniajam telefonui verta tuo atveju, jei jums tai – svarbiausia technologinė darbo ir laisvalaikio priemonė. Bet jei telefoną naudosite tik paprastoms užduotims ir nedegate troškimu pasinerti į naujausias ir šauniausias technologijas, jums visai pakaks ir pigesnio telefono. Kaip išsirinkti tinkamiausią? O dabar laukia sunkiausia užduotis – išsirinkti gerą nebrangų telefoną apeinant niekam tikusius modelius. Per pastaruosius kelerius metus „Wirecutter“ išbandė 20 geriausių pigių išmaniųjų telefonų ir išrinko kelis, kuriuos galima įsigyti už maždaug 200 JAV dolerių. „Wirecutter“ nuomone, geriausias pigus telefonas yra bendrovės „Motorola“ sukurtas maždaug 230 JAV dolerių kainuojantis „Moto G5 Plus“. Jame yra kokybiškas fotoaparatas, geras 5,2 colio ekranas, spartus pirštų atspaudų jutiklis ir talpi atmintinė. Jei turite kiek daugiau pinigų, galite pasirinkti vandeniui atsparų „Moto X4“, kuris kadaise kainavo 400 JAV dolerių, o dabar siūlomas už 300. „Wirecutter“ taip pat siūlo atkreipti dėmesį į „Huawei“ 200 JAV dolerių kainuojantį „Honor 7X“, kuris turi geresnį fotoaparatą ir didesnį ekraną nei „Moto G5 Plus“. Šio telefono trūkumas tas, kad jame įdiegta senesnė „Android“ operacinės sistemos versija „Nougat“. Jei jums mielesni „iPhone“ telefonai, galite paprasčiausiai įsigyti senesnį modelį. „Apple“ vis dar prekiauja 2015 m. pristatytais „iPhone 6“ prietaisais, kurie yra ganėtinai spartūs, turi neblogą fotoaparatą ir gerą ekraną. „Apple“ parduotuvėse šis modelis kainuoja 449 JAV dolerius, bet jų galima įsigyti pigiau iš kitų tiekėjų. Be to, paprastai „Apple“ palaiko savo telefonus maždaug 5 metus, todėl šeštosios kartos programinė įranga turėtų būti atnaujinama iki 2020 m. „Daugelis prietaisų, už kuriuos prieš 3–4 metus būtumėte pakloję 600–700 JAV dolerių, dabar kainuoja vos 200 ar net mažiau, – sako A. Cunninghamas. – Jei tereikia pagrindinių funkcijų, daugeliui žmonių pigaus telefono visai pakanka.“