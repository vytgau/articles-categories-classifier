Archeologai dešimtmečiais tyrinėja senovės majų miesto Čičen Icos piramides. Kad atskleistų didingų statinių paslaptis, mokslininkai siaurais tuneliais leidžiasi po žeme. Tyrinėtojai mano, kad šie tuneliai gali jungti atskirus statinius ir šventus urvus. „Mes ieškome to, kas galėtų tapti Mezoamerikos tinklu, jungiančiu architektūros objektus ir požemines ertmes – natūralias ar dirbtines“, - sakė archeologas Giljermo de Anda iš Meksikos archeologijos ir istorijos instituto. Jukatano pusiasalis daugiausia yra sudarytas iš klinčių. Požeminiai šaltiniai išgraužia jame daugybę ežerų ir ertmių. Neretai minkštų uolienų skliautai įgriūna ir susidaro šuliniai, vadinami senotais. Senovės majai gerbė tokias vietas, rengdavo jose aukojimo apeigas ir netgi statė virš jų piramides. Archeologai trokšta ištirti kiekvieną dirbtinį tunelį po žeme ir išsiaiškinti, kur jie veda. Komanda planuoja sudaryti trimatį milžiniško labirinto po Čičen Ica žemėlapį ir sužymėti jame visus geologinius ir hidrologinius objektus.