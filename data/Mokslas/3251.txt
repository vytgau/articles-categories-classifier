Japonijos sostinėje Tokijuje duris atvėrė jau antrasis viešbutis, kurio išskirtinis bruožas – ypatingas personalas, kurio didžiąją dalį sudaro robotai ir automatai. Pavyzdžiui, registratūroje jus pasitinka mandagūs... dinozaurai. Žiniasklaidos atstovai buvo pirmieji, kuriems teko proga pasinaudoti net devynių tipų robotų paslaugomis – vieni padėjo įsiregistruoti, kiti rūpinosi laukiamojo švara, treti tiesiog linksmino svečius. Iš viso viešbutyje įdarbinta per 140 automatizuotų sistemų, tačiau jas visas prižiūri ir valdo čia dirbantys žmonės. Pirmasis toks „Henn-na Hotel“ (liet. Keistas viešbutis) Nagasakyje buvo atidarytas 2015 metais, jis buvo Guinnesso pasaulio rekordų knygos atstovų oficialiai pripažintas „pirmuoju robotizuotu viešbučiu pasaulyje“. Antrasis viešbutis, priklausantis pigių kelionių organizatoriui H.I.S, atidarytas gana netoli „Tokyo Disney Resort“, kur lankosi labai daug turistų. Viešbučio administratorius Yukio Ngai teigia, kad žodis „hen“ viešbučio pavadinime japonų kalba reiškia „keistas“, tačiau gali reikšti ir kismą, o tai iliustruoja viešbučio potencialą augti ir tobulėti. Anot administratoriaus, pagrindinis viešbučio privalumas ir susidomėjimo šaltinis – visuose kambariuose esantys robotai AI. Kai 2015 metais ėmė veikti pirmasis toks viešbutis, jame reikėjo 30 žmonių, kurie rūpintųsi robotais. Antrame viešbutyje gyvo personalo skaičius sumažėjęs iki 7. Nakvynė šiame viešbutyje dviem žmonėms kainuoja 122 dolerius. Trečiasis „Henn-na Hotel“ bus atidarytas centrinėje Japonijos dalyje jau šią vasarą.