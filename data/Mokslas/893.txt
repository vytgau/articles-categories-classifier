Niujorke įsikūrusi „Jana Partners“ ir Kalifornijos valstijos mokytojų pensijų fondas („Calstrs“) atvirame laiške „Apple“ pareiškė, jog įmonė privalo pasiūlyti daugiau galimybių ir priemonių, kad padėtų vaikams kovoti su priklausomybe nuo jos įrenginių. „Visame pasaulyje, įskaitant Silicio slėnį, vis plačiau sutariama, kad į galimas ilgalaikes naujų technologijų pasekmes reikia atsižvelgti iš pat pradžių, ir nė viena įmonė negali perduoti tos atsakomybės, – rašoma laiške. – „Apple“ gali atlikti lemiamą vaidmenį, parodydama sektoriui, kad skirti ypatingą dėmesį kitų kartų sveikatai ir ugdymui yra ir geras, ir teisingas darbas.“ Minėtų dviejų investuotojų valdomų „Apple“ akcijų vertė siekia 2 mlrd. JAV dolerių. Investuotojai „iPhone“ gamintojai, be kita ko, siūlo suformuoti ekspertų komitetą, tarp kurio narių būtų ir vaikų ugdymo specialistų, pasiūlyti mokslininkams gausybę „Apple“ sukauptos informacijos ir patobulinti mobiliųjų įtaisų programinę įrangą, kad tėvai turėtų daugiau galimybių apsaugoti savo vaikų sveikatą. Laiške paminėti įvairūs tyrimai ir apklausos, iš kurių matyti, kad aktyvus naudojimasis išmaniaisiais telefonais ir socialine žiniasklaida daro neigiamą poveikį vaikų psichinei ir fizinei sveikatai. Visame pasaulyje vis labiau nerimaujama dėl ilgalaikio poveikio, kurį gali daryti naudojimasis mobiliaisiais įtaisais ir socialiniais tinklais, ypač tiems, kurie išmaniaisiais telefonais pradeda naudotis ankstyvajame amžiuje. Nors technologijų įmonės atvirai nėra pripažinusios, kad jų įtaisai gali skatinti priklausomybę, kai kurie Silicio slėnio atstovai jau ėmė kalbėti apie tai, kad įtaisai, mobiliosios programėlės ir socialiniai tinklai specialiai kuriami taip, kad skatintų priklausomybę ir kuo ilgiau išlaikytų naudotojų dėmesį.