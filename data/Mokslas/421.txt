„Sėkmingos inovacijos remiasi technologijomis, jų unikalumą nulemia kūrybiškumas, o naudingumą – verslumas. Būtent šių trijų sričių sąveikai, intensyviam skirtingų profesijų dalyvių bendravimui festivalio metu skirsime ypatingą dėmesį“, – sako LOGIN 2018 direktorė Indrė Blauzdžiūnaitė-Chevalier. Formuodama programą, LOGIN 2018 komanda pasitelkė tarptautinį ambasadorių tinklą – atskirų industrijų profesionalus, kurie identifikavo aktualiausias savo srities temas ir skaityti pranešimų į Lietuvą pakvietė žinomus ekspertus. „Tie, kurie patys yra inovatoriai, geriausiai žino pasaulinius evangelistus, įtakingiausius kūrėjus“, – sprendimą pasiremti ekspertų nuomone paaiškina festivalio organizatorė. Daugiau nei šimtas festivalio pranešimų suskirstyti į 8 temas: blockchain, robotika ir dirbtinis intelektas, miestų mobilumas, finansų technologijos, turinio kūrimas, dizainas, kūrybinis įkvėpimas, visuomenė. Apie kiekvieną šių temų bus kalbama per technologijų, kūrybiškumo ir verslumo prizmę. LOGIN 2018 įsikurs pačiame Vilniaus centre – Lietuvos nacionaliniame operos ir baleto teatre, Kongresų rūmuose bei erdvėse tarp šių dviejų kultūros centrų. „Dviem dienoms suformuojame naują inovacijų kvartalą judriausioje Vilniaus vietoje, įrengdami konferencijų erdves netikėtose visiems gerai žinomų pastatų vietose ir net pastatydami naujus statinius. Patys turėjome pasitelkti visą savo kūrybiškumą, technologinį išmanymą ir verslumą, specialiai LOGIN 2018 kurdami neegzistuojantį tarptautinį kongresų centrą miesto širdyje“, – atskleidžia festivalio vadovė. Skirtingose, bet nenutolusiose erdvėse pasklidusiame LOGIN 2018 šiemet bus itin lengva susigaudyti ir patogu dalyvauti: sukurta funkcionali mobilioji aplikacija, planuojamos bendravimą skatinančios erdvės, specialios maisto ir gėrimų zonos festivalio teritorijoje. Šiais metais LOGIN kūrime nedalyvavo festivalio steigėjas ir ilgametis organizatorius Arnoldas Rogoznyj – jis semiasi įkvėpimo naujiems iššūkiams. Bilietai į LOGIN 2018 jau pasirodė prekyboje. Iki kovo 11 d. bilietus galima įsigyti už ypatingą kainą – 45 eurus. Vėliau bilietai brangs.