Norintys lengvai pasipelnyti asmenys „Facebooke“ gyventojus apgaudinėja bandydami ką nors parduoti. Veikiama pagal jau patikriną schemą – kokioje nors socialinio tinklo grupėje įdedamas skelbimas, pavyzdžiui, parduodami drabužiai, vaikiškos prekės, automobilių detalės ir kita. Patiklūs pirkėjai perveda pinigus į pardavėjo nurodytą sąskaitą, tačiau prekių negauna, o bendravimas su pardavėju nutrūksta – šis gavęs pinigus pirkėją ignoruoja, užblokuoja, rašoma policijos pranešime. „Šie atvejai gana dažni, o nustatyti pažeidėjai jau būna žinomi policijos pareigūnams. Sukčiai paprastai susikuria „Facebook“ paskyrą ne savo vardu, kad būtų sunkiau susekami. Kadangi už skirtingo masto sukčiavimus gresia skirtingo dydžio baudos, sukčiai iš anksto bando paskaičiuoti, kaip elgtis, kad negrėstų reali laisvės atėmimo bausmė“, - paaiškina policija. Kita grėsmė – asmens tapatybės kopijavimas, kai sukuriama fiktyvi anketa kito asmens vardu, o tikslai - įvairūs. Šiaulių policija gavo skundą dėl vaiko tapatybės vagystės. „Buvo gautas tėvų skundas, jog vieno mažamečio vardu ir pavarde buvo sukurta anketa „Facebook“ iš kurios siuntinėtos nepagarbios žinutės kitiems nepilnamečiams. Sukurdami ne savo profilį vaikai į tai žiūri kaip į pokštą, tačiau tai gali užtraukti baudą tėvams. Šiuo konkrečiu atveju nebuvo paviešintos vaiko nuotraukos ar kiti asmens duomenys. Po pokalbių su vaikais bei jų tėvais fiktyvi anketa pašalinta“, - rašoma pranešime. Dar viena dažnai pasitaikanti situacija – nuotraukų publikavimas „Facebook“ grupėse be jose užfiksuotų asmenų žinios ar sutikimo. „Neseniai gana nemažo populiarumo buvo sulaukusi grupė marozai.lt, kuri vienijo apie 28 tūkst. vartotojų. Puslapio autorius slėpė savo duomenis po slapyvardžiu. Dėl šioje grupėje viešinamų nuotraukų šalies policija sulaukė ne vieno nusiskundimo. Praėjusių metų pabaigoje Klaipėdos policijai pranešta, kad vienoje mokykloje įvyko muštynės tarp nepilnamečių, o jų vaizdo įrašas įkeltas į minėtą puslapį. Pareigūnai išsiaiškino incidento aplinkybes, tačiau muštynių vaizdo įrašas iš „Facebook“ pašalintas nebuvo“, - pasakoja policija. Skelbiama, kad visoje Lietuvoje į policiją ne kartą kreiptasi ir dėl šioje grupėje neteisėtai paviešintų nuotraukų. „Šiaulių apskrities pareigūnai sulaukė skundų dėl 2 nepilnamečių merginų, kurios buvo nufotografuotos nepažįstamų asmenų ir vėliau jų nuotraukos paviešintos. Ne kartą kreipėsi paauglių tėvai pranešdami, kad jų vaikų nuotraukos neteisėtai patalpintos marozai.lt grupėje. Žmones žeidė ir tai, kad vėliau po nuotraukomis buvo rašomi įžeidžiantys komentarai“, - dėstoma pranešime. Dėl šių pažeidimų Šiaulių apskrities pareigūnai kreipėsi į grupės administratorių, tačiau nuotraukos nebuvo pašalintos, o įspėjamieji komentarai ištrinti. Beliko kreiptis į patį „Facebook“. Tikėtina, kad taip pasielgė ir kitos institucijos iš gyventojų gavusios skundų dėl grupės veiklos. Galiausiai, vasarį puslapis buvo pašalintas, nors „Facebook“ neatskleidė, kas buvo administratorius ir neteisėtai viešino nuotraukas. Policija pastebi, kad didžioji dalis neleistino turinio atsiranda dėl nukentėjusių asmenų įsikišimo, kai jie nuotraukas išsiunčia į šiuo puslapius. Todėl reikėtų pagalvoti prieš dalinantis ar siunčiant nuotraukas pažįstamiems. Šiaulių pareigūnai tvirtina, kad pastaruoju metu pareiškimų susijusių su „Facebook“ ypač padaugėjo. Dažniausiai tai susiję su realybės neatitinkančiais komentarais. Vasarį Šiaulių apskrities vyriausiame policijos komisariate pradėti 3 ikiteisminiai tyrimai susiję su „Facebook“.