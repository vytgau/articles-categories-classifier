AAA LAW partneris ir advokatas Andrius Iškauskas pasakojo, kad tai yra labai svarbus sprendimas siekiant kovoti su nelegaliomis failų dalijimosi (torrent) svetainėmis: „Tokių svetainių administratoriai teisinasi, kad jų svetainėse nėra jokių nelegalių kūrinių, tik nuorodos. Dabar jau aišku, kad šis argumentas nebepadės“. „Teismas nurodė, kad svarbiausia yra išsiaiškinti, ar nuorodą paskelbęs asmuo žinojo, kad tokia nuoroda veda į neteisėtą turinį. Jei jis nežinojo, tai ir neatsakys. Tuo tarpu jei žinojo, gali grėsti atsakomybė. Tuo atveju, jei nuorodą asmuo paskelbė siekdamas finansinės naudos, bus preziumuojama, kad jis žinojo apie neteisėtą turinį“, – teigė advokatas. Iki šiol, advokatas tvirtino, buvo ne visai aišku, ar vien nuorodos paskelbimas išties yra autorių teisių pažeidimas: „Tai, kad neteisėtas filmo, dainos, kito kūrinio viešas paskelbimas yra pažeidimas - nebuvo abejonių. Diskusija buvo kilusi, ar žmogus, paskelbdamas tik nuorodą į nelegalų turinį, pažeidžia įstatymus.“ Advokatas A. Iškauskas pabrėžė du dalykus: „Visų pirma, akivaizdu, kad sukurdami tokias svetaines, jų kūrėjai ir valdytojai žino, jog dauguma jų puslapiuose esančių nuorodų yra į nelegalius kūrinius. Net jei nepavyktų įrodyti žinojimo fakto, nėra nė abejonės, kad jie turėtų tai žinoti. Jie yra sukūrę svetaines tam, kad žmonės galėtų dalintis nuorodomis į nelegalius kūrinius. Tokios svetainės dažnai turi struktūrą, pritaikytą piratavimui: jose galima rasti filmų, lietuviškų filmų, kompiuterių programų, lietuviškos muzikos, knygų ir kitas kategorijas. Tokia struktūra liudija tai, kad žmonės nuorodas skatinami dėti tam tikra tvarka. Svetainės aprašymuose jie mokomi, kaip svetaine naudotis, kaip įkelti filmą, kaip paskelbti nuorodą, kaip atsisiųsti nelegalius failus. Iš viso to matyti, kad administratoriai žinojo ar turėjo žinoti, kad dauguma tų nuorodų veda į nelegalius kūrinius.“ Jis tvirtino, kad ir „Linkomanija“, ir panašūs torrent failų dalijimosi puslapiai iš to pelnosi: vartotojai gali sumokėti mokestį už papildomas paslaugas, be to dažnai tokia piratinė svetainė gauna pajamas iš reklamos. Tokiu būdu šių svetainių valdytojų žinojimas apie tai, kad nuorodos veda į neteisėtą turinį, yra preziumuojamas. „Mano nuomone, „Linkomanija“ ir kiti panašūs puslapiai atitinka teismo sprendime nurodytus kriterijus. Dėl to jų nuorodų skelbimas yra nelegalus. Tai yra labai svarbus žingsnis įtvirtinant autorių teisių apsaugą, nes tokios svetainės yra tapusios nelegalių kūrinių platinimo kanalais: be šių interneto svetainių kūriniai nebūtų išplatinti. Čia yra dar viena papildoma priežastis, dėl ko tai laikytina pažeidimu. Jei ne „Linkomanija“, tai tie visi kūriniai, kurių nuorodos yra „Linkomanijoje“, nebūtų pasiekiami vartotojams“, – sakė A. Iškauskas. „Linkomanijos“ byla teisme, laukiama argumentų DELFI yra rašęs, kad asociacija LATGA Vilniaus miesto apylinkės teismui birželio pabaigoje įteikė ieškinį, kuriuo prašo įpareigoti interneto paslaugų teikėjus panaikinti prieigą prie nelegaliai Lietuvos ir užsienio autorių kūrinius talpinančios svetainės linkomanija.net. Lietuvoje tokia teisinė priemonė taikoma pirmą kartą, sekant kitų Europos šalių pavyzdžiu. Asociacija LATGA ketina tokius pat metodus taikyti kovodama ir su kitomis nelegaliai intelektinę nuosavybę įsigyti siūlančiomis svetainėmis. „Tokių svetainių kaip „Linkomanija“ yra daug daugiau, ir jos akivaizdžiai supranta, kad viskas, kas vyksta jų portaluose, 99 proc. yra piratavimas. Visi argumentai yra tik išsisukinėjimas ir apgaulė“, – teigė LATGA muzikos kūrinių skyriaus vadovas Marius Kuzminas, sveikindamas ESTT sprendimą, kuriuo bandomas atstatyti teisingumas. Jis sakė, kad tai gali tapti papildomu argumentu Lietuvoje precedentų neturinčioje byloje. Advokatas A. Iškauskas tvirtino, kad byla šiuo metu yra Vilniaus apygardos teisme, pateiktas ieškinys ir laukiama atsakovų atsiliepimų. „Procesiškai atsakovams yra nurodytas laikas iki spalio 10 d. pateikti atsiliepimus, ką jie mano apie šį ieškinį. Taigi šiuo metu laukiame interneto paslaugų tiekėjų atsiliepimų ir nuomonių“, – sakė A. Iškauskas ir pridūrė, kad kai atsiliepimai bus gauti, bus paminėtas ir naujasis ESTT sprendimas. „Dabar jau tikrai nėra jokių abejonių, kad „Linkomanijos“ veikla nėra teisėta. Nežinome, ar šį faktą ginčys interneto paslaugų tiekėjai, tačiau dabar būtų labai naivu tvirtinti, kad „Linkomanija“ nieko nepažeidžia ir kad veikia teisėtai“, – teigė A. Iškauskas.