Apie tai pranešime investuotojams rašo „KGI Securities“ analitikas Ming-Chi Kuo. Pasak pranešimo, viena iš naujųjų kameros funkcijų naudotojams leis perkelti savo veidą ant veikėjo žaidime. Kitos planuojamos kameros naujovės yra veido ir akies rainelės atpažinimas bei pagerėjusi asmenukių kokybė. Sensorinė kamera, galinti nustatyti, per kokį atstumą nuo jos yra įvairūs objektai, padės plėtojant įvairias papildytos realybės programas. Apie šią technologiją „Apple“ vadovas Timas Cookas ne kartą diskutavo viešai. „Apple“ neseniai įsigijo kompaniją „Facelift“, kuri gamina įvairias su papildyta realybe susijusias technologijas. „Ateities „iPhone“ telefonai gali turėti panašias technologijas ir priekinėje kameroje", - mano Ming-Chi Kuo. DELFI skelbė, kad anot Ming-Chi Kuo ir kitų patikimų šaltinių, į „iPhone 8“ pagaliau bus įdiegta plačiai aptarinėjama belaidžio įkrovimo technologija Panašu, kad „iPhone 8“ tikrai bus galima įkrauti belaidžiu būdu. Kas paskatino „Apple“ įgyvendinti tokį sprendimą? Nors „Apple Watch“ laikrodžiuose belaidžio įkrovimo funkcija veikia jau ne vienerius metus, tik visiškai neseniai „Apple“ pagaliau prisijungė prie tarptautinio konsorciumo „Wireless Power Consortium“. Ši žinia paskelbta „Apple“ naujienų svetainėje 9to5Mac. Tad jei veltui burnos neaušinantis Ming-Chi Kuo jūsų įtikinti nesugebėjo, akivaizdus laiko sutapimas tikrai turėtų įrodyti, kad gandai apie belaidį įkrovimą sklandė ne be pagrindo. Būsimas „Apple“ telefonas „iPhone 8“ - beje, dėl pavadinimo įmonė gali ir persigalvoti - turėtų būti pirmasis visiškai naujos „iPhone“ modelių serijos egzempliorius. Dar šiais metais jis pasirodys kartu su „iPhone 7s“ ir „iPhone 7s Plus“. Sklinda kalbos, kad tai bus pats brangiausiais kada nors išleistas „iPhone“ telefonas. Jei tikėtume gandais, žemiausia jo kaina gali siekti net 1 tūkstantį eurų.