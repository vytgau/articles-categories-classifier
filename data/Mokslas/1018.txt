Pirmą kartą šalies istorijoje tiltas tarp Lietuvos ir kosmoso bus nutiestas Lietuvos nepriklausomybės atkūrimo šimtmečio išvakarėse – 2018 m. vasario 12-18 dienomis, rašoma pranešime spaudai. „Dviejų Lietuvos mokyklų – Vilniaus Jono Basanavičiaus progimnazijos ir Vilniaus Jono Basanavičiaus gimnazijos – moksleiviai Lietuvos nepriklausomybės atkūrimo šimtmetį švęs taip, kaip niekas kitas Lietuvoje. Paskirtu tiksliu laiku jie, naudodami savo ryšio techniką, galės susisiekti ir betarpiškai užduoti klausimus astronautams, esantiems Tarptautinėje kosminėje stotyje. Tikslų ryšio laiką sužinosime likus vos keletui dienų iki ryšio, atsižvelgiant į tuo metu palankiausią stoties orbitą Lietuvos atžvilgiu“, – sakė dr. Simonas Kareiva, vienas iš pirmojo Lietuvos palydovų Lituanica SAT-1 kūrėjų, šio projekto koordinatorius. Šiuo metu abiejų minėtų mokyklų komandoms darbų įkarštis – moksleiviai ir mokytojai intensyviai dirba įgyvendindami projekto „Tiltas tarp Lietuvos ir kosmoso“ veiklas bei ruošiasi tiesioginiam ryšiui su astronautais. Mokiniai stato, montuoja specialias antenas, atlieka radijo bandymus, organizuoja renginius, ruošia parodas ir galvoja, kokius klausimus užduoti astronautams. Įprastai balso ryšiai su Tarptautine kosmine stotimi ir kitais orbitoje skriejančiais palydovais užmezgami visai ne internetu, o radijo bangomis, tad moksleivių komandai talkina ir ryšio technika bei techniniu pasirengimu rūpinasi dvi radijo mėgėjiškos organizacijos – Vilniaus universiteto radijo klubas ir Lietuvos radijo mėgėjų draugija. Šios organizacijos nėra naujokės kosmoso srityje – jos abi prisidėjo ir prie vieno iš pirmųjų lietuviškų palydovų „LituanicaSAT-1“ misijos sėkmės. Projekto dalyviai taip pat kviečia Lietuvos moksleivius dalyvauti klausimo astronautui konkurse, o jį laimėjusiems bus suteikta galimybė pačiam astronautui užduoti savo klausimą. Patarimą, kaip užduoti klausimą, ir registracijos anketą rasite FB „Tiltas tarp Lietuvos ir kosmoso“ (https://www.facebook.com/1st.LY.ARISS.Contact/) Šį rudenį galimybę bendrauti su TKS įgula turėjo Šventasis Tėvas Pranciškus. Ryšio seanso metu jis šnekino orbitoje apsistojusius astronautus iš Mažosios audiencijų salės Vatikane.