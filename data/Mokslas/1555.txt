Nors tai skamba kaip mokslinė fantastika, tačiau mokslinių tyrimų ir technologijų bendruomenėje iš tiesų yra žmonių, kurie į iššūkį apgauti mirtį žiūri labai rimtai. Neseniai britų fizikas ir astronomas Brianas Coxas laikraščiui „The Sun“ sakė, kad žmogaus smegenis galima gerokai anksčiau, nei mes manome, perkelti į kompiuterius ir taip pasiekti nemirtinumą. Tiesa, termino jis nenurodė, rašo „IFLScience“. Technologinis singuliarumas yra tarp nemažo skaičiaus akademikų ir pramonės lyderių, susijusių su robotika ir dirbtiniu intelektu, populiari teorija, apibrėžianti lūžio tašką, kai itin protingos mašinos pralenks žmones. Tai paskatins dar spartesnį technologinį augimą, kai dirbtinis intelektas taps protingesnis ir protingesnis ir potencialiai išstums žmones. Tačiau mes neprivalome gyventi naujame pasaulyje, kuri valdys mašinos. Transhumanistai turi optimistiškesnę singuliariumo viziją ir mano, kad galiausiai žmonės susilies su technologija ir tai leis peržengti dabartines mūsų fizines ribas. Ir tai apims ir nemirtingumą. B. Coxas mano, kad „nėra pagrindo manyti, kad mes negalime simuliuoti žmogiškojo proto“. „Nemanau, kad mūsų protai skiriasi nuo kompiuterių, nes tai tiesiog leistų teigti, kad juose yra kažkas nefizinio“, – tęsė jis. Jo nuomonė, tikrasis dirbtinis intelektas – tai mašinos, kurios yra bent jau tokios pat protingos ir lanksčios kaip žmonės. Ir tai įmanoma remiantis kvantinės mechanikos dėsniais, sakė jis. Tačiau dar nepasiekėme taško, kai galime sukurti žmogaus smegenų ekvivalentą kompiuteryje. „Manau, kad dabar esame tarakono lygyje, kalbant apie nervų sistemos simuliavimą“, – sakė mokslininkas. Kitas tikintysis technologijų gebėjimų įveikti mirtį yra „Google“ inžinerijos direktorius Ray Kurzweil. 2013 metais leidiniui „Slate“ duotame interviu jis sakė: „Manau, kad turi gerų galimybių, maždaug 80 proc., išgyventi iki to momento, kai gyvenimas taps nemirtingas“. Jis prognozuoja, kad jau 2045 metais mes galėsime į debesį įkelti atsarginę savo sąmonės kopiją, kas leis mums gyventi amžinai.