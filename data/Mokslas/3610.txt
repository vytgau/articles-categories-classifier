Pernai iš 153 nacionalinių patentų paraiškų daugiau nei 100 pateikė verslas bei mokslo ir studijų institucijos. „Naujo gaminio ar proceso patentavimas padeda apsaugoti į naujovių kūrimą įdėtas investicijas ir paprasčiau išlaikyti produkto konkurencingumą rinkoje. Tai ypač svarbu konkuruojant naujose inovatyvių produktų rinkose“, – sako VPB direktorius Arūnas Želvys. Didžioji dalis išduodamų nacionalinių patentų skirti žmogaus poreikių tenkinimui, mechanikai, chemijai, fizikai, transportui ir įvairiems technologiniams procesams. Pastaraisiais metais Valstybinis patentų biuras fiksavo ne tik nacionalinių patentų paraiškų, bet ir nacionalinių prekių ženklų bei dizaino paraiškų skaičiaus augimą. Lyginant su 2015 m. duomenimis, pernai nacionalinių patentų paraiškų padaugėjo 28 proc., nacionalinių prekių ženklų paraiškų padaugėjo 17 proc., o nacionalinių dizaino paraiškų – 88 proc.