Vienuolikmetis Joelis kenčia nuo rimto judėjimo ir atramos sistemos pažeidimo. Dabar jis ir kiti žmonės, turintys ribotas judėjimo galimybes, gali groti – žvilgsniu. Tokią unikalią galimybę suteikia kompiuterinė vartotojo sąsaja „Eye Harp“. Ją sumąstė ir sukūrė graikų kilmės tyrėjas Zacharias Vamvakousis, dirbantis universitete Barselonoje. 33 metų akademikas, kuris visą laisvą laiką skiria muzikai, „Eye Harp“ idėją sugalvojo vienam jo pažįstamam patekus į šiurpų eismo įvykį. Jaunas žmogus po tragedijos liko paralyžiuotas. „Eye Harp“ sudaro speciali programa, leidžianti įrašyti ir atkurti muziką, bei įrenginys, reaguojantis į akių judesius. Vartotojo sąsają internetu galima atsisiųsti visiškai nemokamai – visus reikiamus kodus idėjos sumanytojas skelbia savo svetainėje internete. Kol kas ši programa dirba tik kartu su programine „Windows“ įranga, tačiau jau labai greitai Z. Vamvakousis planuoja ją perkelti ir į kitas platformas.