Savigynai skirti elektrošoko įtaisai veikia žmogų aukštos įtampos ir didelio dažnio elektros iškrova, kurie parinkti taip, kad blokuojančiai veiktų periferinę nervų sistemą. Skaičiai iškalbingi. Natūraliai žmogaus nervų sistemoje generuojama ne daugiau kaip 100 milivoltų įtampa. Tuo tarpu elektrošoko metu, įtampa padidėja 500 000 kartų. Trumpalaikė, sekundės dalies trukmės iškrova sukelia skausmą ir paralyžiuoja raumenis, kelių sekundžių iškrova - sukelia orientacijos ir pusiausvyros praradimą. Patiriami nemalonūs pojūčiai: ne tik skausmas, bet ir atminties sutrikimai kurie atsižvelgiant į poveikio stiprumą be liekamųjų pasekmių išnyksta apytikriai valandos laikotarpyje. Tačiau tamsioji „tazerių” poveikio pusė dažnai nutylima. Yra žinoma atvejų, kai panaudotas elektrošokas sukėlė epilepsijos priepuolius. Sykį buvo netyčia pataikyta į akį, ir žmogus liko aklas. Daugybę kartų žmonės prieš kuriuos buvo panaudotas elektrošokas prarado sąmonę. Vėliau buvo išsiaiškinta, kad nuo elektrošoko stimuliacijos pasireiškia stipri širdies skilvelių tachikardija ir dažnai trumpam sustoja širdis. Tačiau yra žinomas ir ne vienas mirties atvejis.