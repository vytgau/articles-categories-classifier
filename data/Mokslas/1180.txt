„Dirbame prie programinio atnaujinimo, kad išspręstume šį klausimą“, – nurodoma „Apple“ pranešime. Antradienį kompiuterinio saugumo ekspertai pranešė apie spragą, galinčią sukurti daugybė problemą. Pirmasis šią spragą pastebėjo turkų programuotojas Lemis Organas Erginas (Lemis Orhanas Erhinas). Jis išsiaiškino, kad į vartotojo vardo laukelį suvedus žodį „root“, o slaptažodžio langelį palikus tuščią bei du kartus paspaudus „Enter“ klavišą, galima gauti neribotą prieigą prie „Mac“ kompiuterio, skelbia BBC. Tačiau programuotojas susilaukė kritikos dėl to, kad esą pažeidė nerašytą taisyklę, jog nustatę kokią nors kompiuterinio saugumo spragą programuotojai turėtų pirmiausia apie tai informuoti kompaniją, kad ji turėtų laiko pašalinti spragą. „Apple“ neskelbia, ar žinojo apie spragą prieš jos paviešinimą. Verta paminėti, kad šia spraga galima pasinaudoti tik tiesiogiai fiziškai dirbant kompiuteriu, todėl nuotoliniu būdu prie kompiuterio prisijungti negalima.