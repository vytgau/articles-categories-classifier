Kauno apskrities policijos duomenimis, klinikos duomenys pavogti nebuvo. „Tikrai jokie duomenys nėra dingę, tiesiog dalis duomenų yra užkoduoti. (...) Kadangi manoma, kad tai yra elektroninis virusinis užkratas, užkodavęs dalį turimų duomenų, tai patys duomenys, pirminiais duomenimis, manoma, kad nėra patekę į trečiųjų asmenų rankas“, – BNS sakė Kauno apskrities policijos atstovė Justina Kazragytė. Policija dėl įvykio vykdo aplinkybių patikslinimą, ikiteisminis tyrimas šiuo metu nėra pradėtas. Kaip rašo portalas 15min.lt, „Saulės šeimos medicinos centro“ atstovai teigia jokių reikalavimų sumokėti už duomenų atgavimą nesulaukę. Policijos duomenimis, įstaigos veikla dėl įvykio nėra sutrikusi. Šiais metais pasaulyje masiškai plito virusas „WannaCry“, kuris užrakindavo vartotojų duomenis ir reikalaudavo sumokėti už juos išpirką, kad prieiga būtų atkurta. Tuo tarpu Lietuvos teisėsauga tiria atvejį, kai iš Kaune esančios klinikos „Grožio chirugija“ buvo pavogti klientų asmens duomenys bei prieš ir po operacijų darytos nuotraukos. Policija yra nustačiusi ir sulaikiusi tris įtariamuosius šia vagyste. Jie iš nukentėjusiųjų reikalavo išpirkos už tai, kad jų duomenys nebūtų paviešinti internete.