Integruoti „Touch ID“ po berėmiu naujojo „iPhone“ medelio OLED ekranu kol kas nesiseka, paaiškėjo iš „Cowen and Company“ analitiko Timothy Arcuri padarytos išvados, kurią paviešino „MacRumors“. Remiantis T. Arcuri surinktais duomenimis, ligšiolinės „Apple“ pastangos įgyvendinti nuosavą „AuthenTec“ technologija pagrįstą pirštų atspaudų jutiklio sprendimą teigiamų rezultatų nedavė. Kad ir kaip būtų, nesėkmingi bandymai kol kas neprivertė „Apple“ pasiduoti ir pereiti prie kito gamintojo sprendimo, užuot taikius nuosavą. Jei iškilusių problemų „Apple“ neišspręs, tolesni įvykiai rutuliosis pagal tris galimus scenarijus. • „Apple“ nutars apskritai neintegruoti „Touch ID“ į 5,8 colio „iPhone“ ir autentifikavimo funkciją patikės vien veido arba rainelės atpažinimo priemonei. Jei pasikliausime T. Arcuri nuomone, toks posūkis vargiai įmanomas, nes telefonas tokiu atveju būtų nesaugus ir jį naudoti būtų rizikinga. Ypač daug problemų kiltų „Apple Pay“ naudotojams. • „Apple“ integruos „Touch ID“ kitoje 5,8 colio „iPhone“ pusėje, bet ne toje pačioje vietoje kaip „Galaxy S8“, todėl jutiklį gali būti sunku pasiekti. T. Arcuri mano, kad toks sprendimas nebūtų tinkamiausias, nes tokioje vietoje integruotą jutiklį nebūtų patogu naudoti, jau nekalbant apie kitus trūkumus. • „Apple“ atidės 5,8 colio „iPhone“ gamybos pradžią, bet paskelbs, kad įrenginys pasirodys rugsėjo pradžioje kartu su atnaujintais 4,7 ir 5,5 colio modeliais. Pasak T. Arcuri, pirštų atspaudų jutiklio specifikacijas „Apple“ tikisi patvirtinti iki gegužės, bet jei nuosavas „AuthenTec“ technologija pagrįstas sprendimas dar kurį laiką nepasiteisins, telefono, kurio pavadinimas, kaip spėjama, bus „iPhone 8“, masinė gamyba turėtų būti pradėta ne liepos pabaigoje ar rugpjūtį, o tik rugsėjį. Vis dėlto T. Arcuri tikisi, kad 5,8 colio „iPhone“ išleidimas bus suderintas su atnaujintų 4,7 ir 5,5 colio modelių išleidimu, kuris numatomas rugsėjį. Deja, pirmoji partija gali būti visai nedidelė. Gali būti ir taip, kad net tada, kai telefonas bus pristatytas rinkai, jo įsigyti kurį laiką dar nepavyks. Panašias prognozes visiškai neseniai pateikė ir „Apple“ analitikas Brianas White‘as bei investicijų bankas „Barclays“. Galima priminti, kad toks scenarijus kartojosi prieš kone kiekvieną ankstesnio „iPhone“ išleidimą. Pavyzdžiui, pernai išleisto „iPhone 7 Plus“ juodos spalvos modelis pasirodė toks populiarus, kad po pirmųjų siuntų jo užsisakymai internetu net kelioms savaitėms buvo pristabdyti. Tiesą sakant, tik lapkritį šio modelio pasiūla kiek padidėjo. „iPhone X“, „iPhone Pro“ ir „iPhone Edition“ vadintas įrenginys turėtų pradžiuginti nauju stiklo ir nerūdijančiojo plieno elementų dizainu. Kitos numatomos naujojo modelio charakteristikos – belaidžio įkrovimo galimybė, ilgesnė akumuliatoriaus veikimo trukmė, nauja priekyje sumontuota kamera su trimačio vaizdo funkcija ir dar didesnis atsparumas vandeniui. Būsimas modelis bus be tradicinio pradžios, angl. „Home“ mygtuko. Su „Touch ID“ integravimu susijusios problemos galėjo lemti uždelstą kitų 5,8 colio „iPhone“ komponentų gamybą. Pavyzdžiui, „iPhone 7“ ir „iPhone 7 Plus“ detalės buvo pradėtos tiekti pernai kovą. 