Reikšmingiausia technologija nuo interneto atsiradimo laikų – taip vadinama „blockchain“ technologija. Kaip ji veikia, ne visada pavyksta paaiškinti net prakutusiems informacinių technologijų specialistams, bet dažniausia ji siejama su elektronine valiuta bitkoinu, o veikiančią sistemą galima būtų lyginti su deimantu. Jį sudaro kubinė labai aiški struktūra, be tokio dalelių išsidėstymo – nebūtų deimanto. Panašiai ir su bitkoinu. Kiekvienas sandoris, tai lyg atskiras blokas, kuriame skaitmeninių įrašų pavidalu užfiksuoti naujausi sandoriai – tie blokai jungiasi prie kito bloko chronologine tvarka ir taip sudaro blokų grandinę - arba „blockchain“. Pati technologija gali būti panaudota ir kitose gyvenimo sferose. Lietuva siekia tapti „blockchain“ Azijos vartais į Europą, o iš Europos – į visą pasaulį. Vilniuje jau po kelių savaičių duris atvers tarptautinis „blockchain“ centras, kuris į tarpžemyninį trikampį sujungs Australiją, Aziją ir Europą. „Modelis labai paprastas: tapti Azijos vartais į Europą. Tą mes bandėme daryti, kai dirbau Azijoje, Singapūre, Malaizijoje. Mes tą darėme ir pramonininkams, ir maistininkams. Dabar tai yra toks aukštųjų technologijų bandymas save pozicionuoti, kad esi patikimas partneris, nedidelis, bet patikimas, lankstus, geras, progresyvus, kūrybiškas, būtent Europoje. Tokių šiuo metu nėra, dėl to, aišku, kovos ir skandinavai, ir šveicarai, ir portugalai, bet mes šiuo metu turime pranašumą“, – sako „Blockchain Centre Vilnius“ valdybos pirmininkas Paulius Kunčinas. Seime susitikę tiek valstybės, tiek verslo atstovai tikina, kad susidomėjimas būtent Lietuvoje vykstančiais procesais - didelis, tačiau esą svarbu ir patiems susitelkti, numatyti aiškias kryptis, kaip ir kas bus daroma.