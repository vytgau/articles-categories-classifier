Siekiama, kad konkurso dalyviai, pasitelkę šiuolaikines priemones, kuo plačiau, patraukliau ir įdomiau pristatytų naujausius mokslo ir technologijų pasiekimus, mokslo svarbą visuomenės raidai, rašoma pranešime. Tikimasi, kad konkursas ir jo metu įgyvendinti projektai prisidės didinant mokslininko profesijos patrauklumą, skatinant tyrėjų ir visuomenės dialogą. Konkurso apdovanojimų fondas sudaro 100 tūkst. eurų. Apdovanojimai bus skiriami pagal dvi kategorijas. Pirmoji – renginiai įvairioms tikslinėms grupėms, pavyzdžiui, jungiantys mokslą ir meną, skatinantys visuomenės, mokslininkų, verslininkų ir politikų dialogą, ir kt. Antroji kategorija – audiovizualinių priemonių projektai, t. y., televizijos ir interneto projektai, filmai, parodos ir kt. Pagal kiekvieną kategoriją planuojama apdovanoti po 5 projektus. Pirmos vietos nugalėtojui atiteks 15 tūkst. eurų apdovanojimas, antros, trečios, ketvirtos ir penktos vietų laimėtojams – atitinkamai po 12 tūkst., 10 tūkst., 7 tūkst. ir 6 tūkst. eurų.  Konkursui pasiūlytas priemones, projektus vertins Lietuvos mokslų akademijos sudaryta vertinimo komisija. Mokslo populiarinimo iniciatyvos bus vertinamos pagal jų naujumą, originalumą, pasiektus rezultatus, indėlį siekiant ilgalaikių strateginių mokslo populiarinimo tikslų, tęstinumo galimybes ir kitus kriterijus. Vienas konkurso dalyvis gali pasiūlyti ne daugiau kaip 2 mokslo populiarinimo priemones, projektus ir jiems įgyvendinti negali būti skirta ES struktūrinių fondų parama. Mokslo populiarinimo priemonių apdovanojimų konkursas organizuojamas vykdant Europos socialinio fondo lėšomis finansuojamą projektą „Nacionalinės mokslo populiarinimo sistemos plėtra ir įgyvendinimas“. Lietuvos mokslų akademija paraiškas dalyvauti konkurse priima iki 2017 m. gegužės 2 d.