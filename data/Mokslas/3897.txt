Šiandien nėra lengva išsirinkti gerą išmanųjį telefoną. Tačiau dažnai pamirštame, kad kokybiškas įrenginys – tik pusė darbo. Juk antra tiek mūsų pasitenkinimą naujuoju telefonu lemia tai, kokias aplikacijas jame įdiegsime – nuo to priklausys, kiek išmaniojo funkcijų išnaudosime. Tačiau kaip atskirti, kurią programėlę verta atsisiųsti, o kurią praleisti? Svetainėje techtimes.com pateiktas pažangiausių ir naudingiausių 2016-ųjų „iPhone“ programėlių sąrašas. Evernote Programėlės „Evernote“ kūrėjams teko gerokai paplušėti, turint omeny didžiulę panašių užrašams skirtų aplikacijų pasiūlą. Vis dėlto „Evernote“ tobulai tinka mėgstantiems kruopščiai ir sistemingai fiksuoti kiekvieną į galvą šaunančią idėją, nuorodą, tekstą, paveiksliuką, dokumentą. „Evernote“ vartotojams niekada neteks būkštauti, kad pasimes kokia nors svarbi pastaba – visi duomenys sinchronizuojami internetu ir pasiekiami iš visų įmanomų įrenginių (telefonų, planšečių, kompiuterių). Waze Ne tik aistringiems kelionių mėgėjams, bet ir visiems kas ne iki galo pasitiki savo orientaciniais gebėjimais, pravers nemokama kelių eismo ir navigacijos programėlė „Waze“. Aplikacija turi spidometrą bei moka pasiūlyti patarimų, kuriais keliais apvažiuoti susidariusias spūstis, apie kurias „Waze“ gali pranešti bet kuri vartotojas. „Waze“ ne tik praneša apie spūstis, bet ir apie kelių remonto darbus, eismo įvykius ir artimiausius policijos postus. 1Password Programėlė „1Password“ leidžia naudotojams išsaugoti ir lengvai tvarkyti savo slaptažodžius. Tereikia prisiminti vieną sudėtingą pagrindinį slaptažodį, o visus kitus įsimins ši aplikacija. Tokiu būdu galėsime visose svetainėse bei įrenginiuose susikurti tikrai sudėtingus ir saugius slaptažodžius, nebijodami, kad juos pamiršime. Visus juos už mus prisimins „1Password“. IFTTT Aplikacijos pavadinimas skamba paslaptingai tik iš pirmo žvilgsnio – IFTTT yra frazės „if this, then that“ santrumpa. Programėlės vartotojai gali susikurti įvairias taisykles, numatančias veiksmus, kuriuos reikia atlikti, patenkinus tam tikrą sąlygą. Pavyzdžiui, galima nustatyti, kad kiekvieną į „Instagram“ įkeltą nuotrauką IFTTT tuo pačiu nukopijuotų ir į „Dropbox“ arba „Google Drive“ internetines saugyklas. Didžiausias IFTTT pranašumas tas, kad ją naudojant gerokai sumažėja užduočių, kurias reikia atlikti patiems. SwiftKey „SwiftKey“ – tai nemokama „iPhone“ klaviatūros alternatyva. Beje, daug patogesnė ir turinti daugiau funkcijų. Gana ilgai „Apple“ draudė diegti tokias alternatyvias klaviatūras į savo įrenginius, tačiau prieš porą metų širdis atsileido. „Swiftkey“ yra viena iš geriausių klaviatūros alternatyvų. Ilgainiui ją naudojant, programėlė įsimena dažniausiai mūsų rašomus žodžius, todėl vėliau parašius porą raidžių, ji jau siūlo galimus variantus, kuriuos vienu piršto judesiu galima įterpti į tekstą. Taip spausdinti tiesiog labai patogu. Slack „Slack“ – tai pranešimų programėlė tobulai tinkanti darbui komandose. Pavyzdžiui, programuotojai dirbdami prie skirtingų projektų susikuria atskirus „kanalus“ kiekvienam jų ir taip niekada nesusimaišo, apie kokį projektą yra kalbama. „Slack“ leidžia dalintis tekstais, iliustracijomis, filmukais bei kitais failais. WhatsApp „WhatsApp“ pagrįstai galima vadinti populiariausia pasaulyje susirašinėjimo žinutėmis programėle. Minimalistinė, paprasta ir patogi naudoti. Daugiausia „WhatsApp“ naudotojų yra Kinijoje bei Brazilijoje, tačiau laikui bėgant programėlė išpopuliarėjo ir vakaruose. Pranešimams, balso bei vaizdo skambučiams „WhatsApp“ naudoja interneto ryšį, tačiau tai daro labai taupiai, todėl sąskaitos už mobilųjį internetą negąsdins. Duolingo Ši aplikacija sukurta su vieninteliu tikslu – padėti mokytis užsienio kalbų. Mokymasis vyksta interaktyviai ir smagiai. „Duolingo“ mokymo procesą suskaido į trumpas kasdienes pamokėles, kurių metu naudotojas mokosi naujų žodžių, gramatikos ir rašybos, tarimo. Vėliau jis turi žaisti nedidukus žaidimus, kurių metu patikrinamos jo žinios. Adobe Photoshop Fix Šioje aplikacijoje rasite visus pagrindinius nuotraukų apdorojimo įrankius, siūlomus kompiuteriams skirtoje „Photoshop“ versijoje. „iPhone“ telefone veikianti mobilioji programėlė yra neįtikėtinai patogi. Su ja galima greitai, patogiai ir paprastai, tačiau tuo pačiu efektingai patobulinti savo pagautus kadrus. Iš gausaus nuotraukų redagavimo įrankių meniu tikrai išsirinksite tokį, kuris padės padailinti į „Instagram“ keliamus vaizdus. Prisma „Prisma“ leidžia savo nuotraukas paversti meno kūriniais. Naudodama dirbtinį intelektą programėlė prisijungia prie serveryje saugomų neuroninių tinklų ir paverčia nuotraukas žymių dailininkų piešinius primenančiais šedevrais. Norite Van Gogo stiliaus savo portreto? Prašom. Užsimanėte, kad jūsų katinas atrodytų lyg iš japoniškos mangos? Pirmyn. Magisto Ne veltui „Magisto“ yra atsisiuntę net 80 mln. naudotojų. Tai viena iš tobuliausių ir stilingiausių „iPhone“ ir „iPad“ skirtų vaizdo įrašų redagavimo priemonių. Programėlėje „Magisto“ rasite begalę filmukų redagavimo įrankių. Viena mėgstamiausių „Magisto“ vartotojų funkcijų – „Auto Video Maker“, leidžianti nuotraukas paversti trumpais filmukais. Snapchat Visiškai neseniai savo pavadinimą pakeitusios įmonės „Snap Inc.“ išleistos programėlės „Snapchat“ pristatinėti, ko gero, nereikia. Tai socialinis tinklas, leidžiantis naudotojams jame talpinti ir dalintis nuotraukomis arba vaizdo įrašais. Kabliukas ir geriausia savybė – šie filmukai ir nuotraukos „SnapChat“ egzistuoja tik trumpą laiką – vėliau jos automatiškai ištrinamos. Šis socialinis tinklas yra tapęs tikrų hitu tarp vis labiau šioje dabarties sekundėje gyvenančių „tūkstantmečio“ kartos jaunuolių. Spotify „Spotify“ – „iOS“ ir „Android“ įrenginiams skirta fonoteka su keliolika milijonų dainų. Mokėdami kiek daugiau nei devynis eurus per mėnesį vartotojai gali prisijungti prie šios gigantiškos, vis dar augančios muzikos bibliotekos. Beveik neįmanoma, kad „Spotify“ archyvuose nepavyktų rasti kokio nors atlikėjo dainos. Google Duo „Google Duo“ yra gerokai pranašesnė už „FaceTime“ vaizdo skambučių ir konferencijų aplikaciją, mat ja galima bendrauti tiek iš „Android“, tiek iš „iOS“ įrenginių. Programėlė kol kas nėra labai populiari, bet kai ja susidomės pakankamas naudotojų skaičius, ji taps tikrai nepamainoma priemonė vaizdo skambučiams atlikti.