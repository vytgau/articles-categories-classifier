Drabužių skalbimas ir lankstymas – vieni nemėgstamiausių daugelio užsiėmimų. Galima pasidžiaugti, kad naujasis skalbinių lankstymo įrenginys perims šias daug laiko atimančias prievoles. Japonijoje vykstančios pažangiausioms technologijoms skirtos parodos lankytojai galėjo įsitikinti, kaip puikiai įrenginiui „Laundroid“ pavyksta susidoroti su užduotimis. Anot įmonės „Seven Dreamers Laboratories, Inc.“ atstovo Guy Hayazaki, įsigijus šią įrangą pavyks sutaupyti tikrai nemažai laiko. Kūrėjai aiškina, kad įrenginys išanalizuoja vaizdą ir pasitelkdamas dirbtinį intelektą nustato drabužio tipą, o tada atsitinkamai jį sulanksto. Jis net gali nustatyti, kuriam šeimos nariui drabužis priklauso. Išankstiniai „Laundroid“ užsakymai bus priimami nuo kitų metų. Kai kurie lankytojai tvirtina būtinai įsigysiantys lankstymo įrangą. Visgi vaizdo analizė dar nėra tobula. Kartais nepavyksta tiksliai nustatyti drabužio tipo ir parinkti tinkamiausio lankstymo būdo. Sudėtingus sprendimus įranga realizuoja lėčiau. Užtat jos savininkai daugiau laiko gali skirti naujų drabužių pirkimui.