Kelionė kruiziniu laivu yra puikus būdas paatostogauti. Jūs gyvenate didžiuliame laive, mėgaujatės jame teikiamomis paslaugomis, maistu, pramogomis, dažnai sustojate apžiūrėti pakrantės miestų. „Airlander 10“ funkcija gali būti panaši. Kitais metais kelionių bendrovė „Henry Cookson Adventures“ ketina išbandyti šį dirižablį naujame vaidmenyje – skraidinti pasiturinčius žmones į oro kruizą. Teigiama, kad „Airlander 10“ gali skristi ten, kur pageidauja keleiviai. Juo galima pasižvalgyti į poliarinės gamtos vaizdus, Didįjį kanjoną, Namibo dykumą ir taip toliau. Aišku, tikro kruizo metu maršrutas būtų nustatytas iš anksto. Teigiama, kad 60 keleivių galės visiškoje tyloje džiaugtis gražiausiais pasaulio vaizdais bei orlaivyje tvyrančia prabanga. Kol kas tos prabangos nėra, bet kompanija „Design Q“, kuri padeda kurti „BAE Systems“, „Bombardier“ ir „Virgin Atlantic“ orlaivių interjerą, jau yra pasamdyta sukurti dirižablio vidų. Užduotis nėra lengva, nes reikia užtikrinti ne tik prabangias bendras erdves, bet ir miegamuosius – juk „Airlander 10“ nenusileisdamas gali skraidyti kelias dienas. „Airlander 10“ yra kažkas tarp dirižablio ir lėktuvo. Nors jo heliu pripildytas 92 metrų ilgio korpusas suteikia galimybę pakilti vertikaliai, šis orlaivis iš esmės veikia ir kaip pripučiamas sparnas – jam skrendant į priekį taip pat sukuriama keliamoji jėga. „Airlander 10“ sveria 22 tonas ir gali panešti 10 tonų svorį. Kreiserinis greitis – 148 km/h. Į priekį orlaivį varo keturi V8 dyzeliniai varikliai, kiekvienas iš jų išvysto 325 ag. Pirminiai „Airlander 10“ nebuvo visai sėkmingi, tačiau dabar orlaivis jau gali nesunkiai sukioti ore ir sklandžiai nusileisti. Todėl ir buvo priimtas sprendimas kitais metais išbandyti „Airlander 10“ su keleiviais, nors nuolatiniai skrydžiai bus pradėti tik 2019-aisiais. Jei bus paklausa, žinoma, nes toks oro kruizas kainuos didžiulius pinigus, nors kol kas suma nėra atskleidžiama. 