Savaitgalį TKS astronautai internete pasidalijo nuotraukomis ir vaizdo įrašu, kur matoma, kaip jie patys kepė nedideles picas. Šiam patiekalui pagaminti reikalingų ingredientų – tešlos paplotėlių, pomidorų padažo, sūrio, dešros, alyvuogių, ančiuvių pastos, pesto padažo, alyvuogių aliejaus – praėjusį mėnesį jiems atskraidino krovinių kapsulė. Pasigaminę sau po picą, šeši astronautai ėmė jas sukti ir mėtyti lyg skraidančias lėkštes; vėliau jie jas pašildė ir suvalgė. Įgulos vadas Randy Bresnikas pavadino tas picas „valgomomis skraidančiomis lėkštutėmis“. Socialiniame tinkle „Twitter“ jis rašė, kad astronautai „puikiai leido laiką išlaisvindami savo vidinį virėją ir gamindami skanias picas filmų vakarui“. „TPRB (Tarpgalaktinis picos rajūnų būrys) kelia 12 nykščių į viršų!“ – pridūrė jis. NASA kosminės stoties programos vadovas Kirkas Shiremanas pastebėjo, kad italų astronautas Paolo Nespoli ilgisi picos, ir lapkričio viduryje krovinių kapsule „Orbital ATK“ atsiuntė į TKS visų reikalingų produktų. Nuo liepos TKS dirbantis italų astronautas sakė, kad jų pasigamintos picos buvo „neįtikėtinai skanios“. Vis dėlto kiek daugiau nei po savaitės P. Nespoli jau galės mėgautis tikrais itališkais patiekalais: gruodžio 14 dieną jis, R. Bresnikas ir vienas rusų kosmonautas grįš į Žemę.