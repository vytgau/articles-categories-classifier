2346 išslaptinti patentai publikuoti Karinių ir dvigubos paskirties sistemų kūrimo valdybos interneto puslapyje. Kaip teigia Kinijos gynybos ministerija, patentai išslaptinti, siekiant paskatinti privatų civilinį sektorių. Kinijos patentų sistema buvo suformuota 1985 metais. Pradinė jos paskirtis buvo naujų gaminių valdymo centralizavimas. Ir tuo pačiu visos valstybinių gynybos įmonių sukurtos technologijos būdavo automatiškai įslaptinamos, nepaisant jų paskirties. 2015 metais Kinijos valdžia pradėjo peržiūrėti užregistruotų patentų archyvą, kad galėtų nuspręsti, ką vis dar būtina laikyti paslaptyje, o ką galima paviešinti. Dabar paskelbtų patentų sąrašas užima 101 puslapį. Ten yra įvairiausių kategorijų patentai, nuo plastiško kuro vožtuvų ir automatizuotų spalvos atpažinimo sistemų iki oras-oras klasės raketų bei elektromechaninių sujungtų manipuliatorių. Kiekviename patente kinų kalba aprašytas išradimas, išradėjo vardas, organizacijos, kurioje jis dirbo paraiškos registravimo metu, pavadinimas ir brėžiniai. Artimiausiu metu Kinijos valdžia ketina sukurti standartines slaptų patentų nagrinėjimo ir paviešinimo taisykles. Išslaptinti patentai nuo šiol bus viešinami reguliariai. Kinijos kariškių nuomone, reguliarus patentų atskleidimas leis Kinijos kompanijoms sutaupyti išlaidas mokslui ir tyrimams ir sutelkti dėmesį galutinės produkcijos gamybai. O tai, savo ruožtu, gali sustiprinti Kinijos kompanijų pozicijas tarptautinėje rinkoje. Savo patentus reguliariai viešina NASA. Pernai metų gegužę agentūra panaikino patentų apsaugą 56 savo kūriniams. Žiniomis apie šias technologijas gali nemokamai naudotis kas tik nori. Išslaptintų patentų duomenų bazėje yra duomenų apie naujas technologijas optikos, terahercinio spinduliavimo, chemijos, ekologijos, o taip pat programinės įrangos srityje.