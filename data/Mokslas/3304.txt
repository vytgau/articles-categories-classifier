Lietuvoje gyventojų namuose sunaudojamą elektrą apskaito bendrovės ESO įrengti elektros skaitikliai. Paklausus, ką turėtų daryti gyventojai, abejojantys, ar jų skaitikliai rodo teisingai, įmonė pateikė paaiškinimą. „Viešojoje erdvėje aprašyto Nyderlandų universiteto atlikto tyrimo metu tikrintų elektros energijos skaitiklių ESO nenaudoja“, - komentare DELFI rašė bendrovė. Vis tik, jei gyventojai įtaria, kad jų elektros skaitiklis blogai fiksuoja rodmenis, dėl to reikėtų kreiptis į bendrovę ESO trumpuoju telefonu arba per savitarnos sistemą. Jeigu po patikrinimo paaiškės, kad skaitiklis veikia tinkamai, už atliktą patikrą teks susimokėti. „Priklausomai nuo skaitiklio tipo, kaina gali siekti nuo 39 iki 50 eurų. Šią kainą sudaro nepriklausomos laboratorijos ekspertizės paslaugos, - komentare rašė bendrovės atstovas spaudai Martynas Burba. - Jei ekspertizė nustato, kad skaitiklis fiksuoja energijos suvartojimą teisingai – jis nekeičiamas. Tuo atveju, jei nepriklausomos ekspertizės rezultatai parodytų, kad skaitiklis veikia netinkamai, tuomet skaitiklis būtų pakeičiamas nemokamai. Tokie atvejai yra išimtiniai ir labai reti.“ Tačiau bendrovė pataria ir gyventojams naudotis tik tais elektros įrenginiais, kurie atitinka Lietuvoje priimtinus standartus. „Atkreipiame dėmesį, kad buityje naudojami elektros įrenginiai, kurie neatitinka Europos Sąjungos standartų, gali turėti įtakos tiksliam elektros energijos kiekio fiksavimui“, - pastebėjo M. Burba. Įmonė skelbia, kad visi „ESO“ naudojami elektroniniai elektros energijos skaitikliai atitinka tarptautinius standartus ir Europos Sąjungos (ES) teisės aktų reikalavimus. Lietuvoje elektroniniai elektros skaitikliai sudaro 78 proc. visų ESO eksploatuojamų skaitiklių. „Nors visi mūsų naudojami elektros skaitikliai yra metrologiškai patikrinti gamintojų, prieš montavimo darbus atsitiktine tvarka papildomai dalį skaitiklių patikriname laboratorijoje, taip užtikrindami jų maksimalią kokybę“, - nurodo M. Burba. Pasak jo, iš klientų retai sulaukiama prašymų patikrinti elektros skaitiklį dėl galimai neteisingai fiksuojamo elektros vartojimo. Tačiau bendrovė jau yra pastebėjusi, kad internete sklinda piktavalių žmonių komentarai, kurie prisistato buvusiais ESO darbuotojais ir nurodo, kad esą skaitikliai gali rodyti netinkamus skaičius. „Toks melagingos informacijos skleidimas kenkia mūsų įmonės reputacijai ir klaidina gyventojus. Todėl prašome gyventojų nepasiduoti tokioms provokacijoms ir visada patariame kreiptis į mūsų įmonės specialistus dėl reikiamos informacijos suteikimo elektros ar dujų vartojimo klausimais“, - apibendrino M. Burba. DELFI skelbė, kad Mokslininkų atliktas tyrimas parodė, kad elektroniniai skaitikliai gali atnešti daugiau nuostolių nei naudos: jie gali „prisukti“ iki 6 kartų daugiau elektros, nei iš tiesų buvo suvartota. Eksperimento metu paaiškėjo, kad 5 iš 9 skaitiklių parodė gerokai didesnius rodmenis nei iš tiesų buvo suvartota elektros. Kai kurie jų suvartojimą padidino net iki 582 proc. Tačiau įdomu tai, kad kiti 2 skaitikliai parodė apie 30 proc. mažesnį elektros suvartojimą.