Šį kartą turėjau galimybę asmeniškai išbandyti du naujausius „Huawei“ flagmanus: „P10” ir „P10 Plus” modelius. Atidarius pakuotę ir paėmus naująjį „Huawei P10“ į rankas apima gana dviprasmiškas jausmas. Akimirką sudvejoji ar tai naujasis „Huawei“, ar „iPhone“ išmanusis telefonas. Išore man jis tikrai labai panašus į „iPhone 7” ar „iPhone 7 Plus” modelį. Man svarbu, kad telefonas veiktų puikiai ir atliktų visas reikiamas funkcijas: ar tai būtų „Android“ įrenginys, ar „iOS“ operacinė sistema. Galbūt tai yra gudrus „Huawei“ manevras siekiant prisitaikyti prie „iPhone“ vartotojų grupės ir susirinkti nemažą dalį pardavimų. Vienas „Huawei“ labiau kompaktiškas ir pritaikytas platesnei auditorijai, kitas – didesnis ne tik fiziškai, bet ir vidine atmintimi, ir platesne kameros diafragma. Mėgstantiems fotografuoti išmaniuoju telefonu, tai vienas iš patrauklesnių išmaniųjų su antros kartos dviguba „Leica“ kamera.  „Huawei P10” – pritaikytas platesniam ratui Turbūt daugelis jau pastebėjote, kad pastaruoju metu telefonų gamintojai didina savo išmaniųjų telefonų ekranus: „Samsung“ kompanija visai nesenai pristatė du savo flagmanus, kurių įstrižainės net 5,8 ir 6,2 coliai, „LG“ pasirinko 5,7 colių ekraną. Tiesa, abi šios kompanijos pasirinko ir kiek kitokį formatą (18.5x9 „Samsung“ ir 18x9 „LG“). „Huawei P10“ kol kas turi tik 5,1 colių „IPS-NEO LCD“ ekraną ir tik „Full HD“ raiškos. Lyginant su praėjusių metų „Huawei P9” modeliu, kurio ekranas 5,2 colių, šių metų naujienos ekranas šiek tiek sumažėjo, tačiau šiek tiek padidėjo taškų tankis 432 prieš 423 („Huawei P9”). Mano poreikiams to visiškai pakanka. Aišku, kitų gamintojų flagmanai gali pasigirti geresniais ekranais, kai kurie net 4K raiškos, bet tai gali paveikti baterijos tarnavimo laiką. Ekrano apsauga – geresnė, bet procesorius – toks pat Priminsiu, kad „Huawei Mate 9“ ir „Huawei P9“ modeliuose ekrano apsauga buvo tik „Corning Gorilla Glass 3”, o naujasis „Huawei P10“ jau turi naujausią „Gorilla Glass 5“ dangą. Išmanusis ne tik gerai atrodo, bet ir ekranas labiau apsaugotas. Aštuonių branduolių procesorius „P10” modelyje toks pat kaip ir „Mate 9“ – „Kirin 960”. Kaip ir visai neseniai bandytame „Huawei Mate 9”, taip ir „Huawei P10” modelyje, vos pradėjęs naudotis telefonu jokių veikimo trikdžių nepastebėjau. Programėlės veikė be priekaištų. Vaizdo grafikos darbą užtikrina „Mali G71 MP8“ vaizdo plokštė. „Huawei P9“ vartotojo sąsaja „Emui 4” man pasirodė gana paini, tačiau naujoji „Emui 5” – kur kas patogesnė. Galimybė naudotis „Facebook“ ir „WhatsApp“ programėlių dvynėmis. Gamintojas giriasi, kad galima susikurti failų seifą, jei norite apsaugoti kažkokį jums svarbų turinį, tačiau tokia pat saugykla yra ir naujajame „Samsung Galaxy S8+” modelyje. Galimybė rinktis klavišo mygtukus Pagrindinis telefono skirtumas nuo ankstesnio „Huawei P9“– pirštų atpažinimo jutiklis iš nugarėlės perkeltas į priekį. Pagirsiu – tai greičiausias jutiklis mano bandytuose išmaniuosiuose telefonuose. Dabartiniame „Huawei P10” modelyje galima pasirinkti naudotis vienu naršymo klavišu (švelniu paspaudimu grįžti atgal, stipriau paspaudus į pagrindinį ekraną, o perbraukus kairėn arba dešinėn matomos paskutinės užduotys) arba virtualia naršymo juosta („namai“, „atgal“ ir „paskutinės užduotys“). Toks sprendimas, taip pat gali būti bandymas prisivilioti dalį „iPhone“ gerbėjų, kurie jau yra įpratę naudotis vienu mygtuku. Darbinė „Huawei P10” telefono atmintis kaip ir „Huawei Mate 9“ modelyje – 4GB RAM. Galima sakyti, kad „P10” yra sumažinta „Mate 9“ versija, tik su keliais patobulinimais. Vidinė telefono atmintis prasideda nuo 64GB ir tai šių metų flagmanų standartas. „Huawei P10” modelyje įdiegta naujausia „Android“ operacinė sistema „Nougat“, o laisvos vietos įrenginyje lieka tik apie 49GB. Gamintojas taip pat suteikia galimybę praplėsti atmintį iki 256GB microSD kortele, tačiau ir vėl, antros SIM sąskaita. Apie 50GB laisvos įrenginyje turėtų pakakti pagrindiniams poreikiams, programoms, žaidimams ar nuotraukoms. Dėmesys fotografijai, bet ne filmavimui Didžiausias dėmesys išlieka dviguba antros kartos „Leica“ kamera. Principas toks – vienas 12MP „RGB“ (spalvotas) jutiklis, kitas 20MP monochrominis (juodai baltas) jutiklis. Praėjusių metų flagmanas „Huawei P9” naudoja abu 12MP jutiklius. „Huawei P10” rezultatas kur kas geresnis nei „P9“ modelio. Jei telefone nuotraukos atrodo gerai, kompiuteryje gali nuvilti. „Huawei P9“ išmaniuoju darytos nuotraukos šiek tiek nuvylė. Trūko detalumo, vietomis nesuprasi kur sufokusuota, o spalvos buvo per daug užkeltos. „P10” modeliu darytos nuotraukos kol kas geriausios iš visų „Huawei“ modelių. Portalas dxomark.com įvertino net 87 balais iš 100. Nenusivyliau ir aš. Nuotraukų kokybė tikrai gera. Pastebėjimas tik vienas – savo greičiu kamera šiek tiek nusileidžia „Samsung Galaxy S7” ir „S8+” bei „iPhone 7”, todėl judančius objektus užfiksuoti sunkiau. „Huawei Mate 9“ modelyje kamera identiška, tačiau „P10” atsirado „Portreto režimas“, dėl kurio nuotraukos panašėja į darytas veidrodiniu fotoaparatu. Tokį pat režimą turi ir „iPhone 7 Plus“ modelis, tačiau „Huawei“ rezultatas man patinka labiau. Dar vienas „Huawei P10“ kameros trūkumas – video kokybė. Taip, yra galimybė filmuoti 4K raiška, tačiau nors H.265 kodekas užima mažiau vietos ir yra geresnės kokybės (teoriškai) nei plačiau naudojamas H.264 kodekas, jis taip pat ir sunkiau apdorojamas kompiuteriu. Vaizdo stabilizavimas aktyvus filmuojant tik „Full HD“ raiška. Asmenukėms skirta 8MP kamera su f/1.9 diafragma, kai praėjusių metų „Huawei P9“ modelyje buvo 8MP ir tik f/2.4 diafragma. Teoriškai, prastesniame apšvietime rezultatas turėtų būti geresnis. Ekrano apšvietimas naudojamas kaip blykstė, kad tamsoje galėtumėme užfiksuoti save. Nesu didelis asmenukių mėgėjas, todėl priekinei kamerai daug dėmesio neskyriau, bet prastame apšvietime dar tikrai yra kur tobulėti. Baterija neypatinga, bet greitai pasikrauna „Huawei P10” baterijos talpa šiek tiek padidėjo lyginant su „Huawei P9“ modeliu. Nuo 3000mAh talpos iki 3200 mAh. Didelio skirtumo vartotojai nepajaus. Parą tikrai atlaikys. Na, jei aktyviai nesinaudosite mobiliuoju baterija ir ilgiau ištvers. Gerai, kad yra greito krovimo technologija. Kiek tai kenkia pačiai baterijai nežinau, bet aktyviai besinaudojantiems telefonu, ji aktuali. Anksčiau palikdavome įrenginius krautis per naktį, kad telefonas atlaikytų kitą darbo dieną. Šiandien pilnai pakanka 30 min. ir telefonas nuo 2 proc. pasikraus iki 55 proc. Aš telefonu naudojuosi pakankamai aktyviai, todėl įpratau iš ryto prieš darbą pasikrauti išmanųjį, kad dienos metu nereikėtų ieškoti elektros lizdo. Pilnai „Huawei P10“ pasikrauna per 1val. ir 30 min. Nereikia pamiršti, kad greitai įkrausite telefoną naudodamiesi tik originaliu krovikliu. „Huawei P10 Plus” – mėgstantiems didelius ekranus „Huawei P10 Plus“ - norintiems daugiau ar mėgstantiems didesnius telefonus. „IPS-NEO LCD“ ekranas yra 5,5 colio įstrižainės ir 1440x2560 rezoliucijos (net 540 taškų tankis), tačiau vis dar nusileidžia „Samsung“ AMOLED ekranams, bet iš „Huawei“ modelių tai didžiausia rezoliucija. Procesorius „P10 Plus“ toks pats kaip ir mažesniajame „P10” modelyje. Didesnė tik vidinė atmintis (128GB ), o darbinė atmintis net 6GB RAM. „Antutu“ teste rezultatas buvo labai panašus kaip ir „P10” – 118249. Veikimo prasme skirtumo nepajutau. Abu išmanieji veikė idealiai. Dar vienas skirtumas nuo P10 – pagrindinė kamera. Neturi ji daugiau pikselių, abu telefonai naudoja 12MP ir 20MP jutiklius, tačiau „P10” modelyje diafragma f/2.2, o „P10 Plus” modelyje f/1.8. Tamsoje rezultatas šiek tiek geresnis ir mažiau triukšmo. Tuo pačiu metu turėjau ir naująjį „Samsung Galaxy S8+“, todėl galėjau palyginti rezultatus. „Samsung“ tikrai greitesnis, bet nuotraukų kokybė labai panaši. Patys įvertinkite, kuriuo telefonu darytos nuotraukos jums geresnės. Labai gaila, kad „Huawei“ modeliuose filmavimo kokybė vis dar nuvilia. Kol kas, „iPhone 7 Plus”, praėjusių metų „Samsung Galaxy S7” flagmano ir net senesnio „Sony Xperia X“ rezultatas man labiau patiko. Nors naujieji „Huawei“ flagmanai turi optinį vaizdo stabilizavimą, kompanija turi labiau pasistengti įtikti savo vartotojui. Kol kas visas dėmesys labiau skirtas fotografuojantiems. „Huawei P10 Plus” baterijos talpa 3750mAh. Didesnė už mažesnįjį flagmaną, tačiau didesnis ekranas ir geresnė rezoliucija, greičiau ir išsikrauna. Abu jie veikia beveik vienodai, nors talpa ir skiriasi. Apibendrinant galiu pasakyti, kad tai geriausi iki šiol sukurti „Huawei“ modeliai. Standartinės ausinių jungties kol kas neatsisakė kaip naujieji „iPhone” modeliai ir tai džiugu. „Samsung“ ir „LG“ šiais metais pasiūlė naujus ekrano standartus, todėl „Huawei“ tik gerais būti neužtenka. Nebent nudžiugintų žalia arba mėlyna telefono spalva, kuriomis tikiuosi prekiaus ir Lietuvoje. Kaina „Huawei P10“ 599 eurai, o „Huawei P10 Plus“ net 799 eurai. Pagrindiniai pliusai: Vidinė telefono atmintis 64GB. Antros kartos dviguba „Leica“ kamera. Galimybė naudotis dviem SIM kortelėmis arba praplėsti atmintį iki 256GB. Greito krovimo technologija. Nauja „Corning Gorilla Glass 5“ ekrano apsauga. Labai greitas piršto atpažinimo jutiklis. Naujoji USB-TYPE C jungtis. Pagrindiniai minusai: Filmavimo kokybė vis dar nuvilia. Nėra apsaugotas nuo vandens ir dulkių. Vartotojo sąsaja vis dar gali pasirodyti paini.