Prieštaringai vertinama valiuta nuo ketvirtadienį buvusių 16563 JAV dolerių atpigo iki 12191 JAV dolerio. Nuo pirmadienio, kai jo kursas pasiekė 19500 JAV dolerių, bitkoinas atpigo jau beveik 40 proc., rodo „Bloomberg“ duomenys. Bitkoinų išpardavimas neigiamai paveikė ir kitas kriptovaliutas, kurios visos taip pat atpigo. OANDA analitikas Stephenas Innesas mano, kad investuotojai „grįžo į realybę“. „Esmė yra ta, kad buvo didžiulė ribotos pasiūlos monetų paklausa, o dabar naivūs investuotojai laiko už viršaus suėmę maišą“, – sakė jis. Vienu metu bitkoino kursas, skaičiuojant nuo šių metų pradžios, buvo pabrangęs beveik 30 kartų. Tokį brangimą paskatino dviejose stambiose JAV biržose pradėta prekyba bitkoinų ateities sandoriais. Tačiau trečiadienį kriptovaliuta atpigo 15 proc. reaguodamas į žinią, kad viena Pietų Korėjos bitkoinų birža buvo priversta po antros šiais metais kibernetinės atakos skelbti bankrotą. Spartus bitkoino kurso augimas kelia nerimą ekspertams visame pasaulyje. Jie ne kartą sakė, kad tai yra burbulas, ir perspėjo dėl jo investuotojus.