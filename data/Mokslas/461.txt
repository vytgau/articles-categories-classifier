Konglomeratui „Alphabet Inc.“ pavaldi bendrovė „Google“ pristatė dar vieną naujovę – kamerą „Google Clips“. Tai į kišenę telpantis įrenginys, gebantis savarankiškai nuspręsti, kada spragtelėti fotoaparato mygtuką. 249 JAV dolerius (202 eurus) kainuojančią kamerą galima prisegti prie baldų ar kitų stacionarių daiktų. Ji automatiškai fiksuoja vaizdo ieškiklio apžvalgos srityje atsiduriančius objektus. „Google Clips“ yra gerokai išmanesnė už kai kurias judesius fiksuojančias arba pagal užprogramuotus laikmačius suaktyvinamas stebėjimo kameras. Elektroninės naujosios kameros „smegenys“ yra išmokytos atpažinti šypsenas, veidus, šunis, kates, taip pat greitai judančius objektus. Bendrovė tikisi, kad pristatyta naujiena sudomins tėvus ir gyvūnų augintinių savininkus, norinčius sukaupti įspūdingą vaikų ar gyvūnų nuotraukų kolekciją. „Google Clips“ gali sukurti ir septynių sekundžių trukmės begarsių vaizdo įrašų, konvertuojamų į GIF formato failus. Raiškiosios nuotraukos kamerai – taip pat įveikiamas iššūkis. Užfiksuotus vaizdus labai paprasta atsisiųsti į išmanųjį telefoną, o tada bendrinti socialiniuose tinkluose.