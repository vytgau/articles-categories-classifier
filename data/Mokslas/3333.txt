Ji ypatinga tuo, kad veikia socialinio tinklo principu, t. y., vairuotojai gali pažymėti kelio remontus, avarijas, kamščius, kelkraštyje paliktus automobilius, policijos reidus, oro sąlygas ir kitą vairuotojams aktualią informaciją realiu laiku. Į šį tinklą informaciją gali pateikti ir Lietuvos savivaldybės, norėdamos papildomai informuoti vairuotojus apie situaciją keliuose. Siekiama, kad šiuo tinklu naudotųsi kuo daugiau Lietuvos vairuotojų, kad šis socialinis vairuotojų socialinis tinklas pateiktų kuo daugiau ir išsamesnės informacijos. Kartu į šiame tinkle pateikiamą informaciją operatyviau reaguotų ir atsakingos institucijos. „Bitė Lietuva“ prognozuoja, kad Lietuvoje šiemet šiuo tinklu naudosis apie 200 tūkst. vairuotojų šiemet. „Kuo daugiau vartotojų, tuo daugiau informacijos, tuo daugiau naudos“, - sakė „Bitė Lietuva“ vykdomasis direktorius Pranas Kuisys. Šiuo metu Lietuvoje „Waze“ naudotojų yra apie keliasdešimt tūkstančių, kai vien Rygoje su priemiesčiais jų gerokai daugiau, t. y. 150 tūkst. Mobiliojo ryšio operatorius „Bitė“ imasi šios programėlės viešinimo kampanijos. Kampanijos veidu bus lenktynininkas Antanas Juknevičius, jis taip pat bus „Waze“ programėlės balsu. Vairuotojai apie kliūtis naudojant „Waze“ programėle įspėjami balsu, vairuotojai bus įspėjami lietuvių kalba, išvykus į užsienį - taip pat lietuvių kalba, jei taip bus nustatyta. „Waze“ naudojamus gigabaitus „Bitės“ klientai pusę metų gaus nemokamai, be to, bendrovė išdalins apie 20 tūkst. mobiliųjų telefonų laikiklių, kad vairuotojams nereikėtų jų laikyti rankose. Programėlė yra nemokama. Iki šiol šia programėle taip pat buvo galima naudotis, tiesa, ji nebuvo labai populiari. Kaip ir kiekviename socialiniame tinkle, „Waze“ vartotojai gali talpinti ir klaidingą informaciją, tačiau yra apskaičiuojami vairuotojų patikimumo reitingai, o kuo šis reitingas prastesnis, tuo sudėtingiau bus kitą kartą pateikti informacijos. Programėlė vadinama vairuotojų socialiniu tinklu, nes „Waze“ realiu laiku skaičiuoja, kuriuo maršrutu vairuotojui būtų greičiausia važiuoti. Joje yra pateikiama ir „Google" surinkta informacija. Programėlės kūrėjai paskaičiavo, kad per dieną šia programėle besinaudojantis vairuotojas sutaupo 5 minutes. Pasak anksčiau šį rytą programėlę išbandžiusio Vilniaus miesto mero Remigijaus Šimašiaus, šią programėlę iki šiol dažniausiai naudoja taksistai ir uberistai. Antradienį „Bitė“ kartu su Vilniaus savivaldybės įmone „Susisiekimo paslaugos“ ir Lietuvos automobilių kelių direkcija pristatė išmanius sprendimus, skirtus pagerinti situaciją šalies keliuose. Įdomu tai, kad Latvijoje ir Estijoje, pasinaudodamos partneryste su „Waze“, atsakingos šalies institucijos 700 tūkst. vairuotojų priminė, kad laikas pasikeisti vasarines padangas į žiemines. Australijos miesto Sidnėjaus patirtis rodo, kad apie 33 proc. informacijos apie eismo įvykius pirmiausia patalpinama į „Waze“ ir tai įvyksta greičiau nei apie juos sužino pagalbos tarnybos. 