Pranešime žiniasklaidai rašoma, kad žaidime Lietuvos moksleiviai statys realius žymiausius Baltijos šalių objektus. Anot ekspertų, būtent žaisminga virtuali aplinka pritraukia daugelį mokytis programavimui reikalingų įgūdžių ir net susipažinti su tokiais dalykais, kaip geologija, fizika ar maisto gaminimas. Programavimo valanda – nevyriausybinės organizacijos „Code.org“ ketvirtus metus iš eilės organizuojama pasaulinė iniciatyva, kurios metu moksleiviai skatinami susipažinti su kompiuterių mokslu ir programavimu. Gruodžio 5-11 d. vyksiančioje Programavimo valandos savaitėje tikimasi per 100 mln. jaunų žmonių dalyvavimo. „Vis daugiau darbų ir veiklų persikeliant į skaitmeninę erdvę siekiame, kad kiekvienas turėtų galimybę susipažinti su programavimo pagrindais ir įgautų naudingų žinių. Bendrovėje tikime, kad šių įgūdžių svarba laikui bėgant tik didės, todėl geriausia pradėti domėtis jau dabar ir nuo jauno amžiaus. Dar efektyviau tai daryti tokiu būdu, kuris patinka vaikams – žaismingai ir kūrybingai. Todėl kviečiame visus Lietuvos moksleivius prisidėti prie iniciatyvos, kuriant lankytinas Baltijos šalių vietas ir tuo pat metu susipažinti su programavimo pagrindais“, – sako Ainis Kavaliauskas, „Microsoft Lietuva“ vadovas. Programavimo valandos savaitės proga „Microsoft“ skelbia konkursą Lietuvos, Latvijos ir Estijos moksleiviams pastatyti realią Baltijos šalių lankytiną vietą „Minecraft“ pasaulyje. Gruodžio 3–11 d. vyksiančiame konkurse mūsų šalies moksleiviai virtualioje aplinkoje kels Estijos ar Latvijos pastatus, gamtos ar kultūros objektus, o lietuviai galės pamatyti, kaip žymiausias Lietuvos vietas mato estai ir latviai. Žaidžiant mokosi matematikos, fizikos ar net maisto gaminimo Gerai pažįstamas Lietuvos „Minecraft“ mėgėjams Darius Kniūkšta, žinomas lietuviams „Dariuscxz“ slapyvardžiu ir gyvai transliuojantis savo žaidimą tūkstančiams sekėjų, sako, kad būtent šis žaidimas padėjo ugdyti fantaziją ir ieškoti sprendimų: „Žaidimas „Minecraft“ praturtino mano fantaziją bei patobulino sugebėjimus orientuotis trimatėje erdvėje. Dar svarbiau, kad tai galiu daryti kartu su kitais žaidėjais. Turbūt naudingiausias dalykas, kurio išmokau yra ieškoti kūrybinių sprendimų ir kurti smagius dalykus su turimais resursais. Manau, tai lavina loginį mąstymą.“ Kartu su D. Kniūkšta konkurse žaidėjų sukurtus objektus vertinsiantis Lietuvos žaidimų kūrėjų asociacijos direktorius Gediminas Tarasevičius sako, kad tokie žaidimai kaip „Minecraft“ priverčia žaidėją mąstyti, bet apdovanoja už kūrybiškumą ir žinias: „Sumodeliuotas pagal realų, „Minecraft“ pasaulis skatina loginį mąstymą, moko matematikos, elementarios fizikos dėsnių, supažindina su geologija ir net maisto gaminimu. Tam tikri „Minecraft“ pasaulyje sukuriami objektai gali būti naudojami logika paremtų mechanizmų konstravimui. „Minecraft“ žaismingas, tad vaikams itin patrauklia forma, supažindina su esminiais logikos principais ir metodais, kurie sudaro bet kurios programavimo kalbos pagrindą.“ „Minecraft“ padės išmokti ir programavimo pagrindų „Minecraft“ taip pat gali padėti susipažinti su programavimo pagrindais. Šiam užsiėmimui reikalinga tik interneto naršyklė, o specialiai Programavimo valandai parengtas pamokas galima rasti čia. Tarp jų ir naujausią „Minecraft Designer“, kuri leidžia žaidėjams valdyti virtualų pasaulį naudojant kodą. Per pernykštę Programavimo valandą Lietuvos moksleiviai dalyvavo konkurse programėlės idėjai, kuri palengvintų mokyklinį gyvenimą. Vienos iš 90 idėjų autorių laimėjo kelionę į programavimo pamoką technologinėse dirbtuvėse, kurią realiu laiku internetu tiesiogiai stebėjo apie 2 tūkst. žmonių.