Bet net ir tokia „liūdna“ statistika nieko nereiškia. Pernai į išmaniuosius telefonus buvo parsisiųsta apie 175 mlrd. programėlių, o vartotojai už tai sumokėjo 86 mlrd. dolerių, pasakojama LRT RADIJO laidoje „PIN kodas“. Jei pabūsime labai labai tyliai, išgirsime, kaip gimsta mobilioji aplikacija. Vidutiniškai 701 gimsta per dieną. Penkios svarbiausios mobiliosios aplikacijos keliaujant, programėlė, kurią privalo turėti kiekvienas sportuojantis, mobiliosios aplikacijos, padedančios taupyti – tai tik vienas iš informacinių srautų, susijusių su programėlėmis. Jau nekalbant, kad vis populiarėja tokios aplikacijos, kurios, kaip teigia antraštės, padeda nuslėpti neištikimybę. Kapinynas labai didelis Ar žinojote, kad 80 proc. visų programėlių nuo mūsų yra paslėptos. Jos nepasirodo jokių kategorijų sąrašuose didžiąją laiko dalį, todėl apie jų egzistavimą galime net nesužinoti. Dar įdomiau, kad tik du ketvirtadaliai parsisiųstų programėlių išlieka telefone ilgiau kaip mėnesį, o dar mažiau, tik dešimtadalis, – metus. Apskritai mobiliųjų aplikacijų kapinynas labai didelis, nes 95 proc. jų žmogus nebenaudoja po 90 dienų. Bet net ir tokia statistika, galima sakyti, nieko nereiškia. Pernai į išmaniuosius telefonus buvo parsisiųsta apie 175 mlrd. programėlių. O vartotojai už tai sumokėjo 86 mlrd. dolerių. Žinoma, daugiausia tokių, kurie be jokių stabdžių siunčiasi šias programėles, – Kinijoje ir Indijoje. Pastaroji iš antrosios vietos išstūmė JAV. Tačiau tikriausia rekordininkė yra Indonezija, kurios gyventojai vidutiniškai per dieną mobiliąsias aplikacijas naudoja 250 minučių (arba daugiau kaip keturias valandas). Tai kaip išgyvena programėlės? Didesnę tikimybę išlikti turi tos programėles, kurios išsprendžia vartotojo problemą ir, beje, nesinaudoja jau sukurtos aplikacijos platforma, tai reiškia, kad ji nėra kopija ar net prastesnė ankstesnės versija. Taip pat puikiai vartotojų sąmonėje įsirėžia tos programėlės, kurios nuolatos atsinaujina, tačiau ne pernelyg įkyriai. Nes pabosta vis iš naujo ir iš naujo spausti vadinamąją „update“ funkciją. O kaip apskritai gimė mobiliosios aplikacijos? Jų idėjų autorius Steve`as Jobsas pasiskolino „Nokia“ gyvatės žaidimo idėją. Ir 2008 m. pasaulį išvydo 500 pirmųjų programėlių.