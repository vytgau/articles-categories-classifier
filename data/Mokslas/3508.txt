Mechanikos inžinerijos ir dizaino fakulteto (MIDF) Medžiagų inžinerijos katedros doktorantė A. Lisauskaitė savo darbą pristatė praėjusių metų „Life Sciences Baltics“ konferencijoje. KTU atstovė pateko į geriausiųjų penketuką ir sulaukė nemažo susidomėjo iš užsienio profesionalų, rašoma universiteto pranešime. „Tai yra silikonas su antimikrobiniu poveikiu tiek į gram-teigiamas, tiek į gram-neigiamas bakterijų padermes ir grybus. Jis svarbus tuo, kad turi šį antimikrobinį efektyvumą ir yra orientuotas į visus žmones, bet kada galinčius susidurti su infekcijų keliamomis problemomis“, – apie savo naująjį išradimą sakė A. Lisauskaitė. Antimikrobinis silikonas skirtas naudoti ligoninėse, sveikatos priežiūros centruose ir kitose su medicina susijusiose srityse. „Naujasis produktas būtų pritaikomas kraujo, kvėpavimo ir šlapimo takų kateteriuose. Taip pat jį galima naudoti žarnose įterpiamuose vamzdeliuose, įvairiuose kištukuose ar implantuose. Jis plačiai pritaikomas ir buityje: namų apyvokos daiktuose, vaikų žaisluose, kituose reikmenyse, transporte, pakavime ir medicinoje“, – pasakojo doktorantė. Silikonai arba kateteriai, įmirkyti ar padengti sidabro junginiais, pasaulyje nebėra naujovė. Jie turi panašių savybių, bet antibakteriniame silikone taikoma nauja ir visiškai kitokia technologija, naudojamos skirtingos medžiagos. Kol kas šiam produktui analogų nėra pasaulyje. A. Lisauskaitės ir V. Jankauskaitės kuriamo antibankterinio silikono gamybai prireikė 4 metų. „Smalsuolius domino pati idėja ir jos komercializavimas. Turiu daug minčių ir tikiuosi ateityje jas ne tik išplėtoti, bet ir pristatyti konkurencingus bei pažangius produktus“, – sakė A. Lisauskaitė. Aiškias komercializavimo perspektyvas įžvelgia ir KTU Nacionalinio inovacijų ir verslo centro šią sritį koordinuojančio technologijų perdavimo projekto vadovas Paulius Kozlovas. „Šiandien mes aiškiai matome, kad įmonės vis labiau domisi inovatyviais sprendimais. Aistės kuriamas produktas turi plačias taikymo galimybes, šiuo metu jau yra pateikta Europos patento paraiška. Turėdami patentą galėsime drąsiai kalbėtis su potencialiais investuotojais, nes teisės į išradimą bus saugomos. Aiškiai įžvelgiame perspektyvas tarptautinėse rinkose ir galimybę pritraukti užsienio investicijas į Lietuvą“, – aiškina P.Kozlovas. Kol kas doktorantė ketina susitelkti ties disertacijos rašymu bei dalyvavimu tarptautinėse ir nacionalinėse mokslinėse konferencijose.