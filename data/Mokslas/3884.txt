Ypač vertingos yra kamieninės ląstelės, išskirtos iš kūdikio virkštelės kraujo, todėl patartina jas užšaldyti ir saugoti „juodai dienai“. Tačiau tai daro net mažiau nei 1 procentas lietuvių. Atsakymas, kodėl, labai aiškus – tai yra brangu. Už tokią paslaugą tenka suploti daugiau nei 2 tūkst. eurų. Kaip pasakoja Kamieninių ląstelių banko koordinatorė Kristina Mateikienė, kamieninės ląstelės – kaip mūsų organizmo statybiniai blokai, kurie skatina gijimą ir ląstelių atsinaujinimą. Šios ląstelės ypatingos tuo, kad turi kitų, mūsų organizmo ląstelėms nebūdingų, savybių. „Tai yra visų mūsų ląstelių pirmtakės – jos turi unikalią savybę virsti kito tipo ląstelėmis su jų specifine funkcija, pavyzdžiui, kraujo ląstele – eritrocitu, raumens ląstele, nervinio audinio ląstele. Taip pat kamieninės ląstelės turi savybę nuolat atsinaujinti ir daugintis. Žinant tai, atsiranda galimybės gydyti įvairias ligas“, – aiškina K. Mateikienė. Kamieninės ląstelės būna dvejopos – suaugusiojo ir paimtos iš kūdikio virkštelės kraujo. Suaugusiojo kamieninės ląstelės turi ribotas galimybes virsti kito tipo ląstele, o išskirtos iš virkštelės turi galimybę virsti bet kurio tipo kamienine ląstele. „Taip pat labai svarbu, kad šios ląstelės yra pačios naujausios, aktyviausios, efektyviausios, sparčiai besidauginančios. Todėl prigijimo ir šalutinės reakcijos jas persodinus yra mažesnės“, – sako Kamieninių ląstelių banko koordinatorė. Taip pat, kaip pabrėžia K. Mateikienė, labai svarbu tai, kad toks kamieninių ląstelių surinkimas nekenkia nei mamai, nei vaikui. Šiuo metu žinoma daugiau nei 100 ligų, kurias galima gydyti kamieninėmis ląstelėmis, ir šis skaičius vis auga. Pavyzdžiui, šiuo metodu bene dažniausiai gydomas kraujo vėžys. Pasak Kamieninių ląstelių tyrimų centro vykdančiojo direktoriaus Džiugo Paulausko, Lietuvoje veikia 3 kamieninių ląstelių išsaugojimo bankai. Norint išsaugoti kamieninių ląstelių, visų pirma reikia kreiptis į juos. Tada gimdymo metu jos bus surinktos, apdirbtos laboratorijoje ir užšaldytos 186 laipsnių temperatūroje. „Šiuo metu Lietuvoje tuo naudojasi mažiau nei 1 proc. žmonių. Pasaulyje [paslauga naudojamasi] žymiai dažniau – veikia vadinamieji viešieji paslaugų bankai, kuriems žmonės aukoja virkštelės kraują ir išskirtos ląstelės vėliau gali būti panaudotos gydyti bet kuriam ligoniui“, – pasakoja Dž. Paulauskas. Viešuosiuose bankuose tai atsieina apie 2–2,5 tūkst. eurų.