Akcija vyko Luvro metropoliteno stotelėje, visai prie muziejaus, kuriame eksponuojamas garsiosios Milo Veneros originalas. Jos organizatorių tikslas - skatinti naudoti greitai pagaminamus, nors dažnai brangesnius trimačiais spausdintuvais išlietus protezus, kurie puikiai gali pakeisti tradicinius. Protezai buvo pritaikyti ir kitoms Paryžiuje esančioms skulptūroms, - kelios jų yra netoliese esančiuose Tiuilri soduose. Ši akcija - labdaros kampanijos #BodyCantWait dalis. Ši iniciatyva jau padėjo „spausdintais“ protezais aprūpinti 19 žmonių Toge, Sirijoje ir Madagaskare. Tikimasi, kad netrukus juos gaus dar daugiau nei 100 žmonių Indijoje. Pasak „Handicap International“, dirbtinių galūnių visame pasaulyje norėtų maždaug 100 mln. žmonių. „Mes norime perkelti tai į kitą lygmenį, atvežti juos (protezus) į daugiau šalių ir aprūpinti daugiau žmonių“, - sakė „Handicap International“ Prancūzijos skyriaus vadovas Xavier de Crestas. Jis gyrė organizacijos iniciatyvą propaguoti trimačiais spausdintuvais pagamintus protezus, kadangi juos lengviau pagaminti, ypač besivystančiose šalyse. „Iki trimačių spausdintuvų reikėdavo pagaminti bigės gipsinę formą, taisyti ją keturis ar penkis kartus, apgaubti plastiku. Tam reikėdavo apmokytų profesionalų ir daugybės įrangos“, - sakė X. de Crestas. „Dabar nedidelis spausdintuvas gali išmatuoti tą bigę ir perduoti matavimus specialiai protezavimo programai, o tada - trimačiam spausdintuvui. Taip galima sutaupyti laiko ir tai yra praktiškiau, ypač kai dirbame tokiose konflikto zonose kaip Sirija“, - sakė jis.