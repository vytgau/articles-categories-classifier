Neutroninės žvaigždės yra gerokai mažesnės masės, nei juodosios skylės – nuo 1,4 iki 3 Saulės masių. Jų susiliejimo signalas irgi yra gerokai silpnesnis, nei anksčiau aptiktų juodųjų skylių. Aišku, jei tos neutroninės žvaigždės susilieja gerokai arčiau mūsų, tai pro Žemę einantis signalas gali būti panašaus stiprumo, kaip ir toli esančių dviejų juodųjų skylių. Kol kas pagrindiniai stebėjimai, kuriais bandoma aptikti susijungusių neutroninių žvaigždžių elektromagnetinę spinduliuotę, nukreipti į galaktiką NGC 4993. Ji yra už 40 megaparsekų – 11 kartų arčiau, nei pirmasis gravitacinių bangų signalas – 440 megaparsekų atstumu buvusi juodųjų skylių pora.