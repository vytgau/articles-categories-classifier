Vilnietė Rasa su DELFI redakcija pasidalino nuotrauka, kurioje matyti ją pribloškusi kalėdinės dekoracijos kaina. Moteris piktinosi, jos teigimu, elementariais eglutės žaisliukais prekiaujančių prekybininkų gobšumu. „Sekmadienį išsiruošiau į „Senukus“ pirkti eglutės. Pamaniau, kartu pasižvalgysiu ir kokių žaisliukų. Jau anksčiau buvau pastebėjusi, kad žaisliukų kainos tiesiog sveiku protu nesuvokiamos, ypač medinių – vienas žaisliukas kainuoja 3 eurus ir daugiau. Bet kai pamačiau paprastų nudažytų kankorėžių kainas „Senukuose“, vos neišvirtau iš klumpių, kaip žmonės sako. Paprastas išdžiovintas ir nudažytas eglės kankorėžis – 5 eurai. Mane nuoširdžiai ištiko šokas. Jei nuspręsčiau jais pasipuošti visą eglutę, tarkim, nusipirkti 20 kankorėžių, tai atsieitų 100 eurų, kas senąja valiuta būtų kone 350 litų. Nesu nei labai taupi, nei vargingai gyvenanti, bet su visa pagarba prekybininkams, tai yra nenormalu“, – piktinosi Rasa. Apie šią prekę pasiteiravus prekybos tinklo atstovų, „Kesko Senukai“ komunikacijos vadovė Justina Dirsytė paaiškino, kad pirkėjos užfiksuotas žaisliukas pagamintas Olandijoje ir yra iš natūralių medžiagų. Jos teigimu, šios serijos žaisliukai tarp pirkėjų itin populiarūs. „Šių metų kalėdinių žaisliukų tendenciją bendrai vadiname „mišku“, kiek įmanoma natūralesnių dekoracijų ir medžiagų, su įvairiais gyvūnų motyvais, taip pat dekoracijos iš gyvūnėlių. Žaisliukų kainai įtaką daro jo dizainas, kiek skirtingų medžiagų ar spalvų sudaro žaisliuko ar dekoracijos dizainą, bei tai, ar iš stiklo, plastiko ar kitos medžiagos jis pagamintas. Todėl turime įvairaus asortimento ir kainų diapazono prekių, kad kiekvienas klientas galėtų išsirinkti pagal savo skonį ir galimybes. Dažnos akcijos leidžia pirkėjams įsigyti ir brangesnių prekių už mažesnę kainą, – sako J. Dirsytė. – Pigiausi žaisliukai kainuoja gerokai mažiau euro, pirkėjams siūlome ir brangesnių papuošimų, dalis jų gaminama rankomis.“ Nori nusipirkti eglutę tiesiai iš vitrinos Prekybos tinklo „Rimi“ viešųjų ryšių vadovė Giedrė Bielskytė neslepia, kad kalėdinės dekoracijos šiais metais pabrango – vidutiniškai apie 10 proc., tačiau pastebima, kad pirkėjai ieško kokybiškesnių dekoracijų, kurie tarnautų ilgiau. „Kainų yra įvairių. Pavyzdžiui, burbulai kainuoja nuo 0,99 iki 4,99 euro. Blizgios girliandos – nuo 1,49 iki 3,99 euro. Elektrinės lempučių girliandos – nuo 3,99 iki 9,99 euro. Kuo prekė brangesnė, tuo ji kokybiškesnė, naudojamos natūralios medžiagos, įdomesni puošimo elementai. Brangiausias eglės papuošimų rinkinys – su burbulais, smulkiais papuošimais ir eglės viršūne – kainuoja 17,99 eurų. Bet jo užtenka visai eglei papuošti”, – kalba G. Bielskytė. „Viršūnes tikrai perka. Per savaitę viename padalinyje jų nuperkama po 4–6“, – tikina S. Gentvainytė. Ji pabrėžia, kad interjero salono klientai skiriasi nuo kitų pirkėjų, kurie pigesnių šventinių dekoracijų įprastai ieško prekybos centruose. „Nuolatiniai mūsų klientai kiekvienais metais nusiperka po keletą žaisliukų ir per kažkiek laiko jais pasipuošia visą eglutę. Būna ir tokių klientų, kurie atėję sako, kad nori įsigyti visą eglutę, kokia yra parduotuvės vitrinoje – su visais žaisliukais“, – kalba S. Gentvainytė. Anot jos, pasitaiko ir pirkėjų, kurie išreiškia nepasitenkinimą kainomis, tačiau didžioji dalis jomis nesiskundžia: „Jie žino, kad už tokią sumą perka ne tik žaisliuką, bet ir aptarnavimą, įpakavimą, nes kiekvienas žaisliukas gali būti supakuotas kaip kalėdinė dovana.“ Ragina nepamesti galvų „Swedbank“ Asmeninių finansų instituto vadovė Odeta Bložienė primena, kad šventiniu laikotarpiu kaip niekad būtina išlaikyti šaltą protą. „Ta kalėdinio laikotarpio euforija žmonėms išmuša pagrindą iš po kojų. Nuotaika gera, norisi tik pirkti, žiūri – čia 10 proc. nuolaida žaislams, čia kitoms prekėms t.t. Bet žmogus turi mąstyti racionaliai. Labai padeda iš anksto sudarytas pirkinių sąrašas, būtina konkrečiai sau įvardinti, ką kam pirkti ir kiek pinigų tam galima išleisti“, – moko ekspertė. 5 eurų kaina už kankorėžius ekonomistei taip pat neatrodo adekvati. Tačiau, anot jos, šioje situacijoje paties prekybos tinklo kaltinti negalima, mat gali būti, kad parduotuvė šiuos gaminius iš tiekėjų taip pat perka ne pigiai, be to, kiekvienas pirkėjas turi turėti savo galvą ant pečių. „Tikrai neverta eiti ieškoti teisybės, kodėl jie už tiek pardavinėjami. Aš pati kankorėžių prisirinkau nuėjusi į mišką, dabar kaip tik juos džiovinu, o vėliau ketinu apipurkšti dažais, – juokiasi O. Bložienė. – Apskritai prieš puošiant namus pirmiausia reikia pasižiūrėti, ką jau turi, gal kas liko dar nuo praėjusių metų, pagalvoti, ką galima pasigaminti pačiam. Atsidarai pinterest'ą, pasižiūrėti, ką gali išsikarpyti, kokią dekoraciją pasidaryti. Gal lempučių susikonstruoti ir nepavyks, bet su vaikais prisirinkti kankorėžių ar vakare surengti dirbtuves su draugėmis būtų net puiki proga kartu praleisti laisvalaikį. Taigi, daugiau sąmoningumo ir mažiau lakstymo pametus galvas, ypač paskutinę minutę.“