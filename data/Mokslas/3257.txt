Kiekvieną naują dalyką lengviausia išbandyti pradedant nuo žaidimų. Pažintis su nauju žmogumi dažnai prasideda nuo pajuokavimo. Naujoje komandoje darbą dažnai deriname su bendromis, žaidimais paremtomis, veiklomis, kad užsimegztų neformalūs ryšiai ir palengvėtų tikrų užduočių atlikimas. Taip pat ir su technologijomis - dauguma naujovių lengviausiai išbandomos žaidimams, praėjus kuriam laikui ir kitos pramonės šakos atranda jų naudą įprastinėje veikloje. Virtualiai realybei lengvai buvo pritaikyti populiarūs žaidimai kurie egzistavo ir įprastose terpėse. Žymiai smagiau išbandyti jau žinomą potyrį dar tikresnėje aplinkoje, kur pasukus galvą technologija projektuoja vaizdą ten, kur nukreiptas žmogaus žvilgsnis. Virtualų vaizdą lydi tą aplinką papildantis garsas, kartais kūrėjai pasitelkia papildomus pojūčius - vėjo dvelksmą, simuliuojamus veiksmus atitinkančius valdiklius. Pavyzdžiui klasikinį šaudyklės žanrą virtualioje erdvėje perteikiantis žaidimas „Space Pirate Trainer“ sukuria virtualų iššūkį kur reikia įveikti kovingus dronus. Nors iš pažiūros pramoga paprasta ir primena dar „Space Invaders“ laikus, išbandžius ją pastebimi akivaizdūs skirtumai — vengdami šūvių daug judame, galime vienu metu naudoti du ginklus ir taikyti nebūtinai ta kryptimi kuria žiūrime. Veiksmas šioje šioje tikroviškoje patirtyje valdomas ne tik valdykliais, bet ir visu kūnu. Sportiniai simuliatoriai taip pat puikus virtualios realybės pritaikymas. Saugant futbolo vartus su „Final Goalie", žaisti minigolfą „Cloudlands": „VR minigolf" pagauna toks azartas, kad šias veiklas imame suvokti itin tikroviškai, ir įsitraukiame lyg žaisdami realioje aplinkoje. Šioje srityje turime ir lietuviškų sprendimų - KTU sukurtas parasparnio simuliatorius leidžia išbandyti kaip veikia parasparniai, Irklavimo simuliatorius suteikia galimybę pairkluoti Galvės ežere pasidairant į Trakų pilį ir jos apylinkes. Kompanijoje „TeleSoftas" sukurtas galvosūkių žaidimas, skirtas mesti kamuolį į krepšį tuo pat metu sprendžiant ganėtinai painius galvosūkius. Sportinių veiklų sužaidybinimas virtualioje erdvėje suteikia dar daugiau įdomumo ir įtraukia žaidėją. Virtualios aplinkos simuliavimas gali pasitarnauti ne vien pramogoms. Tai gali padėti darbuotojams išmokti sudėtingą mechanizmą ar veiksmą, kurio klaidos brangiai kainuoja. Tarp mechanizmų galima paminėti aviacijos arba energetikos pramonę, kur mokytis naudotis arba aptarnauti mechanizmus yra arba brangu, arba nepatogu bei sunku gauti tikras priemones. Čia virtuali realybė sukuria realios aplinkos kopiją, kurią pigiau naudoti. Tarp sudėtingų veiksmų galima paminėti chirurgo darbą, kur brangi bet kokia klaida arba aukštalipių darbą, kur virtuali realybė leidžia simuliuoti aplinką ir ją prisipratinti. Taigi edukacijos sprendimai pritaikyti įvairioms pramonės šakoms yra kita populiarėjanti virtualios realybės taikymo sritis. Architektūroje kuriamos statomų namų, nuomojamų ar parduodamų butų kopijos virtualioje erdvėje, prekyboje - modeliuojami parduodami daiktai, turizmo tikslams kuriamos turistų traukos objektai, moksle - planetų, atomų, geologiniai ar kiti modeliai. Įdomu stebėti, kaip naujas mūsų gyvenimo praplėtimas suranda naujas taikymo sritis, bet dar įdomiau tai išbandyti. Prieš keletą metų mobilios programėlės neatrodė rimta platforma, tačiau dabar jų svarba kasdieniame gyvenime klausimų nebekelia. Artimiausiais metais pamatysime kaip greitai plis virtualios realybės sprendimai.  Kovo pradžioje „TeleSoftas" kartu su parodų ir kongresų centru „Litexpo”, „Elektromarkt", KTU ir bendrove „SneakyBox” atvėrė virtualios realybės patirčių parodą prekybos centre „Akropolis", Vilniuje.