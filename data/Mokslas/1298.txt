Iš 500 galingiausių pasaulyje kompiuterių 202 yra Kinijos ir 143 – JAV. Trečioje vietoje – Japonija su 35 superkompiuteriais, toliau rikiuojasi Vokietija (20) ir Didžioji Britanija (15). Rusija reitinge turi 3 superkompiuterius. Be įrenginių skaičiaus reitinge, Kinija taip pat pirmą kartą aplenkė JAV ir bendra skaičiavimo galia. Kaip pažymi BBC News, tai tiesiogiai susiję su smarkiai išaugusiomis Kinijos investicijomis į technologijas. Jau dabar Kinijai tenka maždaug penktadalis viso pasaulio išlaidų mokslui. Sparčiausio pasaulyje, kinų „Sunway TaihuLight“ superkompiuterio našumas yra 93 petaflopsai (93 tūkstančiai trilijonų slankiojo kablelio operacijų per sekundę). Sparčiausio JAV kompiuterio, Titan, reitinge užimančio penktą vietą, našumas – 17,6 petaflopsai. Kaip rašo CNet, artimiausiu metu JAV galės susigrąžinti poziciją reitinge, kai IBM užbaigs 200 petaflopsų superkompiuterį „Summit“. Šis kompiuteris užims 10 000 m² plotą, o jo veikimui ir aušinimui bus pastatyta speciali 20 megavatų galios jėgainė – tokio galingumo pakaktų 16 000 privačių namų aprūpinimui elektra. Savo ruožtu Kinija svarsto galimybes artimiausiais metais paleisti 8 kartus už „Sunway TaihuLight“ galingesnį superkompiuterį.