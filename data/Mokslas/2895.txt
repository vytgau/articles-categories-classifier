Pasirodo, šį itin atsparų plastiką sugeba virškinti tam tikrų vabzdžių lervos. Tokį originalų plastiko utilizavimo būdą visai netyčia aptiko biologė Federica Bertocchini iš Kantabrijos biotechnologijų instituto Ispanijoje. Laisvalaikiu ji augina bites. Kartą valydama vaškinės kandies lervų pažeistus korius ji sumetė kirminus į plastikinį maišelį. Po gero pusvalandžio jie išsilakstė, o maišelyje buvo pilna skylių. Susidomėjusi tokiu reiškiniu mokslininkė išsiaiškino, kad lervos ne mechaniškai pragraužė plėvelę, o ją praėdė ir suvirškino. Polietilenas, daugiausiai įvairių pakuočių pavidalu sudaro apie 40 procentų Europoje į sąvartynus patenkančių plastiko atliekų. Jis labai atsparus ir ilgaamžis, bet jei pavyks išaiškinti kokiais fermentais paprastos bičių vašku mintančios lervos sugeba jį taip greitai suardyti, tai galėtų pasauliniu mastu išspręsti polietileno utilizavimo problemą. 