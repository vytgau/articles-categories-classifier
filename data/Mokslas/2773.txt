„Anonymous“, kaip jie patys save apibūdina, yra hakerių grupė, norinti skleisti informaciją, kurią valstybės slepia nuo piliečių. Visgi, nors informacija apie ženklus, esą įspėjančius apie būsimą karą neatrodo kaip surinkta iš slaptų šaltinių, ką reikėtų žinoti apie šią grupę? Jų skiriamasis ženklas – balta veidą slepianti kaukė. Veikiausiai dėl to, kad šis ženklas yra palyginti lengvai prieinamas, demonstracijose ir protesto akcijose ateina ir ja prisidengusių žmonių, tačiau pasakyti, kas tiksliai yra šio judėjimo nariai sudėtinga, nes jis yra anoniminis, neformalus, o jo nariai gali keistis. Ši grupė naujienų tinklalapiuose pasirodo dėl įvairių savo veiksmų. Pavyzdžiui, 2016 m. gegužę jie atakavo Graikijos centrinį banką. Tuo metu ataka truko kelias minutes ir ją sėkmingai atrėmė banko apsaugos sistemos. Visgi, tuo metu nukentėjo, banko mūsų interneto puslapis, nors kiti duomenys buvo apsaugoti. To priežastis - kiek anksčiau „Anonymous“ pranešė pradedanti 30 dienų trukmės kampaniją prieš centrinius bankus. Kitas jų paskelbtas taikinys – ISIS ir susijusieji su jais. Po kruvinų teroristinių išpuolių Paryžiuje programišių kolektyvas „Anonymous“ paskelbė karą „Islamo valstybei“ - ir jų ugnies linijoje jau atsidūrė vienas Silicio slėnio startuolis. Užpultosios bendrovės „CloudFlare“ paslaugos padeda interneto svetainėms atlaikyti milžiniškus srautus: ji veikia tarsi tarpininkė ar filtras ir teikia gyvybiškai svarbią apsaugą nuo „DDoS“ atakų (kai svetainę užplūsta milžiniški duomenų srautai ir ji nuo tokio svorio užstringa). Bendrovė rinkdamasi klientus nieko nediskriminuoja ir, kaip manoma, saugo dešimtis svetainių, siejamų su „Islamo valstybe“. Dėl šios priežasties ji sulaukė ugnies iš „Anonymous“ narių, rašė businessinsider.com. „CloudFlare“ vadovas Matthew Prince`as smogė atgal savo kritikams ir pareiškė, kad „Anonymous“ elgiasi veidmainiškai, turint galvoje, kad „CloudFlare“ pslaugomis naudojasi ir šios organizacijos nariai. DELFI primena, kad po išpuolių Prancūzijoje buvo paskelbtas vaizdo įrašas, kuriame asmuo su kauke ant veido prancūzų kalba teigė: „Anonymous“ (nariai) iš viso pasaulio jus sumedžios. Žinokite, kad jus surasime. Surengsime didžiausią pasaulyje operaciją prieš jus. Laukite masinių kibernetinių išpuolių. Karas paskelbtas. Ruoškitės. Prancūzijos žmonės stipresni už jus, o po šio siaubo taps dar stipresni.“ Tai ne pirmas kartas, kai kompiuterių įsilaužėliai grasina ISIS. Panašių grasinimų buvo po išpuolių prieš redakciją „Charlie Hebdo“. 2014 m. šio judėjimo nariai dalyvavo protesto akcijose prieš kapitalizmą. Tuomet tūkstančiai demonstrantų susirėmė su policija Londono centre ir prie Bakingamo rūmų po eitynių prie parlamento. Šie protestai buvo dalis „Milijono kaukių eitynių“ (angl. Million Masks March) akcijos, kurią keliuose pasaulio miestuose organizavo aktyvistų organizacija „Anonymous“. Protestuotojai Londone mėtė į policininkus eismo juostas žyminčius plastikinius stulpelius, butelius ir gatvių ženklus, taip pat griovė metalines užtvaras. Ši demonstracija vyko Britanijoje švenčiant Guy Fawkeso naktį, o daugelis eitynių dalyvių buvo užsidėję baltas kaukes, vaizduojančias žmogų, kuris 1605 metais rezgė sąmokslą susprogdinti parlamentą, o dabar siejamą su „Anonymous“ judėjimu. 2013 m. pasirodžius pranešimams apie Australijos šnipinėjimą Azijoje programišių grupė „Anonymous Indonesia“ surengė kibernetines atakas prieš daugiau nei 170 Australijos tinklalapių. Nuo atakų nukentėję tinklalapiai priklauso smulkiesiems verslininkams. Susidaro įspūdis, kad grupės nariai veikia įvairiose pasaulio šalyse ir kovoja su kapitalizmu, žmogaus teisių pažeidimais ar teroristais, tačiau tai - tik dalis jų veiksmų. Verta atminti, kad didelė dalis grupės narių veiksmų teisinėse valstybėse yra vertinami kaip nusikaltimai. Informacinių technologijų ekspertas Džiugas Paršonis juos yra apibūdinęs taip: „Anonymous“ – neformali anoniminė grupė, kurios sudėtis labai keičiasi, tad galima sakyti, kad tai ne tiek grupė, kiek judėjimas. Tai labai gaivališkas ir spontaniškas judėjimas programišių, kurie anksčiau kažkokiais darbeliais užsiimdavo pavieniui, o dabar susiburia vienam ar kitam tikslui.“ Grupės narių keliami tikslai gali būti vertinami prieštaringai: kai siekiama kovoti su teroristinės organizacijos atstovais, jie vertinami palankiau, kai puolamos teisėtai veikiančios institucijos – kaip programišiai. Svarbu ir tai, kad nepaisant keliamų tikslų, grupuotės nariams ne visuomet juos pavyksta įgyvendinti žadamu mastu, todėl buvo abejojama kaip grupuotei pavyks kovoti su ISIS. D. Paršonis buvo paaiškinęs, kodėl. „Mes puikiai žinome, kad net labai organizuotoms ir labai gerai finansuojamoms specialiosioms tarnyboms ne visada tai pavyksta, nors šiuo metu vis daugiau pranešimų apie tai, kad pavyksta užkirsti kelią kažkokiam išpuoliui pasinaudojant tais duomenimis. Sakyčiau, tai pažadas persekioti ir kad labai rimtų tikslų gali nepavykti pasiekti. Tačiau galima, pavyzdžiui, pulti tas svetaines, kurios skelbia visą informaciją arba vaizdo medžiagą“, - yra sakęs jis. Tad kaip reikėtų vertinti šio judėjimo atstovus? Veikiausiai, vieno atsakymo nėra. 