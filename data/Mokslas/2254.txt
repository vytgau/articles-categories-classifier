Kaip rašo dienraštis „The New York Times“, tarp birželį ir gegužę atakuotų objektų buvo bendrovė „Wolf Creek Nuclear Operating Corporation“, valdanti Volf Kriko atominę elektrinę Kanzaso valstijoje. Straipsnyje, kuriame remiamasi birželio pabaigoje Krašto saugumo departamento ir Federalinio tyrimų biuro (FTB) išplatintu pranešimu, nenurodoma, ar įsilaužėliai siekė gauti kokios nors slaptos informacijos, ar sutrikdyti energetikos objektų darbą. Vis dėlto šių veiksmų organizatoriai „atrodė pasiryžę atsirinkti kompiuterinius tinklus tolesnėms atakoms“, rašo laikraštis. „The New York Times“ nepranešė, kiek bendrovių buvo atakuotos. Dienraštis taip pat rašo, kad šių kibernetinių atakų šaltinis nėra žinomas. Tačiau agentūrų pranešime sakoma, kad už šiuos incidentus atsakingi „pažangūs nuolatinę grėsmę keliantys“ veikėjai, o šis apibrėžimas dažniausiai taikomas vyriausybių remiamiems programišiams. Krašto saugumo departamento pranešimui buvo suteiktas „gintarinis“ pavojaus kodas, žymintis antro aukščiausio lygio grėsmę, pridūrė laikraštis. „The New York Times“ citavo „Wolf Creek“ pareigūnus, sakiusius, kad jokios jėgainės sistemos nebuvo paveiktos. Bendrovės administracijos kompiuteriai ir internetas nėra sujungti su atskiru kompiuteriniu tinklu, naudojamu elektrinei valdyti, laikraščiui sakė pareigūnai. Naujienų agentūra „Bloomberg“ savo ruožtu citavo tris neįvardytus šaltinius, sakiusius, kad potencialūs kompiuteriniai įsilaužimai paveikė apie 10 JAV energetikos objektų ir kad atsakomybė už šias atakas tenka Rusijai. Agentūra pridūrė, kad dar viena ataka, galbūt susijusi su pastaraisiais incidentais, buvo surengta prieš neįvardytą bendrovę, kuriančią energetikos įrangos valdymo sistemas.