Dabar pristatyti sistemos amžiaus tyrimo rezultatai. Išnagrinėję įvairius amžiaus indikatorius – žvaigždės spalvos ir šviesio sąryšį, tankį, ličio požymius spektre, gravitacijos stiprumą paviršiuje, sunkių cheminių elementų kiekį, sukimąsi ir magnetinį aktyvumą - mokslininkai nustatė, kad ji yra maždaug 7,6 milijardo metų amžiaus. Tai reiškia, kad TRAPPIST-1 sistema yra 1,5 karto senesnė, nei mūsiškė Saulės sistema. Tai yra visiškai priešingas rezultatas, nei ankstesni, gerokai grubesni, įvertinimai, teigę, kad sistema yra mažiau nei 1 mlrd. metų amžiaus. Naujasis atradimas - gera žinia besitikintiems sistemoje rasti gyvybės požymių: senesnės žvaigždės turėtų būti daug tinkamesnės gyvybei, nes yra mažiau aktyvios. Iš kitos pusės, per milijardus metų žvaigždės aktyvumas galėjo visiškai sunaikinti daugumos planetų atmosferas. Per artimiausius keletą metų tikimasi išsiaiškinti, kokios sąlygos yra šių planetų paviršiuose - tada gal geriau suprasime ir sistemos amžių bei jos evoliuciją. Tyrimo rezultatai arXiv.