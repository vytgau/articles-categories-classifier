Pasak netoli Hamburgo esančio tyrimų centro DESY, penktadienį pradėjęs veikti lazeris spinduliuoja 27 tūkst. impulsų per sekundę ir sukuria skaistį, kuris yra milijardus kartų stipresnis nei iš įprastų rentgeno spindulių šaltinių. Mokslininkai tikisi, kad Europos laisvųjų elektronų rentgeno lazerio (XFEL) projektas atvers naujas mokslinių tyrimų sferas. Pasak DESY, šis lazeris suteiks galimybę mokslininkams „iššifruoti molekulinę virusų ir ląstelių struktūrą, daryti erdvines nanopasaulio nuotraukas, filmuoti chemines reakcijas ir tirti planetų gilumoje vykstančius procesus“. Šiame projekte dalyvauja Vokietijos, Prancūzijos, Italijos, Lenkijos, Rusijos, Ispanijos, Švedijos, Šveicarijos ir kitų šalių institucijos. Pirmuosius eksperimentus mokslininkai ruošiasi pradėti rugsėjo viduryje.