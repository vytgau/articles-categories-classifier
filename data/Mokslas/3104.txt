Optimistiškai nuteikiančios prognozės pagrįstos „JPMorgan“ analitiko Rodo Hallo pateikta ataskaita. Joje, be kita ko, nurodoma, kad Volstrytas, ko gero, nepakankamai įvertino būsimo „iPhone“ sėkmę, rašo bgr.com. „Manome, kad finansų centras pateikė duomenis neatsižvelgdamas į būsimą įrenginių keitimo akciją, kuri, atsižvelgiant į numatomą šiais metais pristatomo „Apple“ gaminio populiarumą, atrodo labai tikėtina", – teigė R. Hallas. Analitiko įsitikinimu, šiais metais „Apple“ turėtų parduoti net 260 mln. „iPhone“ telefonų, o tai būtų gerokas ūgtelėjimas, palyginti su pernykščiu rezultatu (211 mln.). „iPhone 8“ arba „iPhone Pro“ (toks modelio pavadinimas nurodytas ataskaitoje) greičiausiai kainuos daugiau nei 1 000 JAV dolerių (930,4 euro). Anot R. Hallo, „Apple“ gali nutarti suvaldyti „iPhone 8“ įrenginių paklausą nustatydama kiek didesnę kainą. Bet kuriuo atveju per ketvirtąjį metų ketvirtį „iPhone 8“ siuntos turėtų sudaryti bent 41 proc. visų „iPhone“ užsakymų. Nemaža kaina turėtų padengti didesnius gamybos medžiagų sąnaudas. Analitikas mano, kad „iPhone Pro“ gamyba turėjo atsieiti bent 65 JAV doleriais (maždaug 60 eurų) daugiau nei „iPhone 7“. Ataskaitoje taip pat užsimenama apie kai kurias „iPhone 8“ ir „iPhone 7ׅ“ funkcijas bei specifikacijas. Aukštos klasės „iPhone“ telefoną nuo vieno krašto iki kito dengs OLED ekranas. Modelyje bus sumontuota struktūriniu apšvietimu papildyta pagrindinė kamera, kurią naudojant bus galima iš naujo sufokusuoti jau užfiksuotus vaizdus. Priekinė kamera turėtų palaikyti 3D formato veido atpažinimo funkcijas, be to, leisti taikyti 3D kameros efektus. Gali būti, kad „iPhone 8“ bus be pirštų atspaudų jutiklio. Nors tokia tikimybė egzistuoja, ji gali ir nepasitvirtinti. Informacija, iš karto patraukianti dėmesį R. Hallo ataskaitoje, yra susijusi su telefono dydžiu. Analitikas mano, kad „Apple iPhone“ su 5,85 colio ekranu nebus didesnis už 5,5 colio „iPhone“. Anot analitiko, „Apple“ buvo numačiusi pagaminti 5,1 colio „iPhone“, kuris būtų beveik toks pat kaip 4,7 colio „iPhone“, tačiau šiemet tokių planų atsisakė. Bendras „iPhone 8“ ir „iPhone 7S“ bruožas – tai stikliniai priekinis ir galinis paviršiai. „iPhone 7S“ modelyje gali būti sumontuota 3D formato į priekį nukreipta kamera, be to, šiek tiek patobulinta ir galinė kamera. 