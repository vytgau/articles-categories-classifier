Kalbėdamas apie pigių skrydžių bilietus jis pateikia vienintelį patarimą – sukelti sau nepatogumų, rašo „Business Insider“. „Jei skrisite savaitės viduryje, labai anksti ryte ar vėlai vakare, rinksitės variantą su keliais persėdimais, neabejotinai bilietų įsigysite pigiau, nes dauguma šiems nepatogumams nėra pasirengę“, – tikino M. Kepnesas. Savo keliones tinklaraštyje „Nomadic Matt“ aprašantis bestseleriu tapusios knygos „How to Travel the World on $50 a Day“ autorius pataria elgtis būtent taip, nes žmonės yra linkę mokėti už patogius tiesioginius skrydžius, kai iš oro uosto lėktuvas pakyla dienos metu, taigi šie variantai paprastai būna brangesni nei mažiau patogūs pasiūlymai. „Jei mėginate nusigauti iš Las Vegaso į Niujorką dienos viduryje sekmadienį, tikėtina, kad nebebus laisvų vietų ir geros vietos jūs tikrai negausite“, - persėjo M. Kepnesas. Jei sąmoningai pasirinksite skrydį nepatraukliu laiku ar su keliais persėdimais, išvengsite brangiausių variantų. „Niekas nenori keltis anksti dėl skrydžio, skristi naktį ar persėsti tris kartus, tiesa?“ – mintis dėstė patyręs keliautojas. Nors galimybė laukti skrydžio oro uoste vidurnaktį ar dar vėliau kažin ar gali pasirodyti viliojanti, M. Kepnesas pataria prisiminti apie pinigus, kuriuos sutaupysite ir galėsite ramia širdimi išleisti atostogų pramogoms arba atidėsite kitai kelionei.