Tai – atnaujintas laiškas, kurį dar 1992 metais parašė Mokslininkų sąjungos (Union of Concerned Scientists) nariai. Deja, nuo to laiko padėtis dar pablogėjo, rašoma independent.co.uk. Pasaulis vis dar susiduria su egzistencine grėsme, dėl to, kad sparčiai auganti populiacija vartoja ribotus išteklius. Mokslininkai perspėja, kad jei nedelsiant nebus imamasi griežtų priemonių, mūsų laukia katastrofiškas biologinės įvairovės nykimas ir kitos žmoniją paliesiančios nelaimės. Nuo tada, kai buvo parašytas pirmasis laiškas, sumažėjo ozono sluoksnio nykimas ir tai mokslininkai pateikia, kaip įrodymą, kas nutinka, kai imamasi tinkamų priemonių. Ozono sluoksnį ardančių cheminių medžiagų mažinimas ir energijos, pagamintos iš atsinaujinančių šaltinių, naudojimas davė teigiamų rezultatų, tačiau to negana. Deja, visos kitos laiške paminėtos grėsmės tik sustiprėjo ir, pasak mokslininkų, liko ne tiek daug laiko, kol atitaisyti žalos nebebus įmanoma. „Greitai bus jau per vėlu ką nors keisti, žlugimas taps nebeišvengiamas. Laikas bėga. Mes patys ir valdžioje esantys žmonės turi suvokti, kad Žemė ir visa joje esanti gyvybė yra mūsų vieninteliai namai“, – rašoma laiške. Mokslininkai perspėja apie žmonijai gresiančias ekologines nelaimes, kurias sukels klimato kaita, miškų naikinimas, rūšių nykimas, „negyvos zonos“ vandenynuose ir gėlo vandens trūkumas. Internetiniame leidinyje „BioScience“ ekologijos profesorius Williamas Ripple'as iš Oregono universiteto sakė: „Žmonijai dabar suteikiamas paskutinis šansas. Mes žlugdome savo ateitį, nekreipdami dėmesio į intensyvų, tačiau geografiniu ir demografiniu požiūriu netolygų Žemės išteklių vartojimą, nesuvokdami nuolatinio spartaus gyventojų skaičiaus augimo, kuris yra pagrindinė daugelio ekologinių ir visuomeninių grėsmių priežastis“. „Perspėjimą žmonijai“ pasirašė 15,364 mokslininkai iš 184 šalių. „Tai nėra tik triukšmo kėlimas. Žmonija eina pavojingu keliu, kuris veda į prarają. Tikimės, kad mūsų laiškas atkreips dėmesį, sukels diskusijas ir padės rasti tinkamus sprendimus“, – sakė profesorius W. Ripple'as. Mokslininkai laiške atkreipė dėmesį, kad per pastaruosius 25 metus: Gėlo vandens kiekis, tenkantis vienam žmogui, pasaulyje sumažėjo 26 proc. „Negyvosios zonos“ vandenynuose, kur dėl užterštumo ir deguonies trūkumo gyvybė beveik išnyko, išaugo 75 proc. Beveik 300 milijonai akrų miškų buvo išnaikinta, daugiausia dėl žemės ūkio Labai išaugo anglies dvideginio koncentracija atmosferoje, o tai sukelia šiltnamio efektą, tad vidutinė temperatūra Žemėje kyla Žmonių skaičius pasaulyje išaugo 35 proc. Žinduolių, reptilijų, paukščių ir žuvų skaičius sumažėjo 29 proc. Profesorius W. Ripple'as kartu su kolegomis sukūrė naują organizaciją „Pasaulio mokslininkų aljansas“ (Alliance of World Scientists), kurios tikslas atkreipti dėmesį į aplinkosaugą ir žmonijos likimą.