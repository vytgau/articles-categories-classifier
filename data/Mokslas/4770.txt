92 metrų ilgio orlaivis „Airlander 10“, lėktuvo ir dirižablio hibridas, nusileido Kardingtono aerodrome Vidurio Anglijoje. „Airlander“ buvo apgadintas jam tupiant per šios dienos skrydį“, pranešė bendrovė „Hybrid Air Vehicles“ (HAV). – Visi įgulos nariai yra saugūs, sužalojimų nepatyrė“. Mėgėjiškame vaizdo įraše matyti, kaip orlaivis staiga palinko į priekį ir nusileido ant savo pirmagalio, kuriame yra pilotų kabina. Orlaivio pirmagalis akivaizdžiai buvo apgadintas. Nusileidimo liudininkai, kuriuos citavo britų transliuotojas BBC, sakė, kad vienas orlaivio lynas „kliudė telegrafo stulpą“, tačiau Hybrid Air Vehicles vėliau patikino, kad „skrydžio metu žalos nebuvo padaryta“. „Airlander 10“ iš pradžių buvo konstruojamas kaip JAV armijos žvalgybos orlaivis, bet projektas buvo sustabdytas dėl biudžeto apkarpymų. Bendrovė HAV, vadinanti „Airlander“ didžiausiu šiuo metu skraidančiu orlaiviu, šiam projektui vystyti gavo 2,5 mln. svarų (2,9 mln. eurų) paramą iš Didžiosios Britanijos vyriausybės. Pirmasis bandomasis helio pripildyto dirižablio skrydis įvyko rugpjūčio 17 dieną. Pasak HAV, „Airlander“ gali pakilti į 6 tūkst. pėdų (4 880 m) aukštį ir išvystyti iki 148 km per valandą greitį. Dirižablis gali išbūti ore ilgiau negu dvi savaites be pilotų ir iki penkių dienų – kai yra pilotuojamas. HAV tikisi, kad orlaivio masinė gamyba bus pradėta iki 2021 metų ir sako, kad jis gali būti naudojamas žvalgybai, kroviniams ir net keleiviams gabenti.