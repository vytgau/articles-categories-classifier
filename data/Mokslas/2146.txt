„Tele2“ paslapčia padidino kainas keliaujantiems“, - rašė skaitytojas laiške DELFI. Bendrovės atsiųstoje žinutėje klientui rašoma: „Sveiki atvykę į Prancūziją! Kad galėtumėte toliau laisvai bendrauti, prašome jus pasirinkti“ ir toliau vardijami galimi pasirinkimai. Pirmasis pasirinkimas – užsisakyti vieną iš terminuotų vienkartinių mokėjimo planų, pasirenkant paslaugų teikimą parai ar savaitei. Plano parai kaina 1 euras, už tai siūloma 10 min., 10 SMS ir 50 MB. Plano savaitei kaina 4 eurai, už tai siūloma: 50 min., 50 SMS ir 300 MB. Antrasis pasirinkimas – užsisakyti planą „Standartinis“, tuomet tektų už pokalbius, žinutes mokėti pagal sunaudotus kiekius. Siūloma kainodara: išeinančių skambučių minutės – po 0,155 euro, SMS – po 0,03 euro, įeinantys skambučiai – po 0,0125 euro už minutę. Tiesa, be mobiliųjų duomenų, tad ir jų kaina yra nenurodyta. Kiek kainuoja mobilieji duomenys, pasirinkus šį planą, bendrovės tinklalapyje nurodoma „Rekomenduojame užsisakyti vieną iš paslaugos NARŠYK variantų“. Tai reiškia, kad nepasirinkus papildomai, mobilieji duomenys nebus teikiami, tačiau įdomu tai, kad ir pasirinkus planą „Naršyk“ užsienyje mobiliųjų duomenų nebus, jų kaina užsienyje nėra numatyta ir plano aprašymuose. Trečiasis pasirinkimas – nieko nesirinkti ir likti be ryšio. Apie tai įspėjama ir SMS žinutėje. „Nieko nepasirinkus, tarptinklinis ryšys nebus tiekiamas“, - rašoma joje. Tiesa, pagalbos telefonu 112 paskambinti pavyks, kaip tai numato įstatymai. Bendrovės „Tele2“ atstovas spaudai Andrius Baranauskas patvirtino, kad tokie pasirinkimai klientams yra siūlomi ir komentavo to priežastį – naujasis kainų reguliavimas Europos Sąjungos mastu. Jis įsigaliojo nuo birželio 15 d. „Reguliavimas reikalauja, kad mūsų kainos būtų kaip namų šalyje (angl. „roam like at home”), t. y., kaip Lietuvoje. Negalime duoti neriboto interneto už 1,5 Eur Europos Sąjungoje, kai gigabaito savikaina yra 7,7 Eur. Todėl priėmėme tokį sprendimą, nes alternatyva buvo vienodinti kainas (su kainomis Europoje – aut. past.)”, - kalbėjo jis. Pasak jo, dabar bendrovė informuoja klientus apie pasirinkimus, kai jie kerta sieną. A. Baranauskas komentavo, kad, bendrovės skaičiavimu, toks apmokestinimas buvo pasirinktas, nes klientams tai yra pigiau, nei jiems taikyti papildomas priemokas nesiūlant šių vienkartinių terminuotų planų. Išvykusiems į užsienį klientams pasirinkimus siūlo ir mobiliojo ryšio bendrovė „Bitė“.