Tačiau pats palydovų pasaulis su jo planais, kurie tęsiasi dešimtmečius, raketų paleidimais ir kosmine inžinerija, atrodo labai tolimas. Yra lengva pamiršti, kad jis išvis egzistuoja, nors jo vaisius naudojame kasdien. Europos Kosmoso Agentūra (EKA) bando tai pakeisti ir įtraukti daugiau kosmosu besidominčių piliečių į jų projektus. Jau antrą kartą šiais metais EKA organizavo „Social Space“ renginį, kurio metu leido grupelei socialinių medijų ir kosmoso entuziastų sudalyvauti palydovo paleidime. Pirmasis renginys #Sentinel2Go vyko EKA operaciniame centre (ESOC) Darmštate, Europos Komisijos „Copernicus“ programos palydovo „Sentinel-2B“ paleidimo proga. Antrasis renginys, #Sentinel5P, vyko spalio 13-tą, Europos Kosmoso Agentūros ESTEC centre Nordvike, Olandijoje. Šįsyk, buvo leidžiamas „Sentinel-5P“ palydovas, taip pat priklausantis Europos Komisijos „Copernicus“ programai. Šis palydovas yra pirmojo „Copernicus“ programos atmosferos stebėjimo misijos dalis. Palydove esantis TROPOMI spektrometras matuos atmosferoje esančias dujas ir aerozolius, kurių didesnė koncentracija gali kenkti žmonių sveikatai ir prisidėti prie globalinio atšilimo. Palydovo surinkti duomenys bus nemokamai prieinami visoms mokslo įstaigoms, verslui, startuoliams ir besidomintiems piliečiams. Na, o kaip gi vyksta Europos Kosmoso Agentūros „Social Space“ renginiai? Prieš paleidimo laiką dalyvaujantiesiems (kurie pirmojo renginio metu įgavo pravardę Sentinerds, Sentinel-nerds, arba Sentinelio palydovų moksliukai) aprodoma dalis EKA pastatų, kur vyksta tyrimai, operacinis darbas, palydovų testavimas ir kitas „kosminis“ darbas. #Sentinel5P dalyviai turėjo galimybę pamatyti kur vyksta EKA misijos į Merkurijų, „BepiColombo“, darbai. Darbuotojai pasakojo, kaip jų testavimo įrenginiai sustatomi taip, kad imituotų didžiulį karštį, kurį įtaisams teks patirti artėjant prie arčiausiai Saulės esančios planetos.  „Mes sustatome 15 specialiai pagamintų lempų ir turime jas pakeisti po kiekvieno testavimo,“ – pasakojo vyriausiasis inžinierius. Po ekskursijos, Sentinerd kompanija prisijungė prie kitų svečių iš Europos Komisijos, skirtingų „Copernicus“ padalinių ir žurnalistų. Salėje vyko tiesioginė transliacija iš palydovo paleidimo zonos Plesecko kosmodrome, Rusijoje. Po sėkmingo raketos paleidimo, visa salė džiaugsmingai plojo, tačiau tai buvo tik pirmasis žingsnis sudėtingame procese. Antrojo patvirtinimo teko laukti dar 50 įtemptų minučių, kol palydovas praskriejo pro antžeminę stotį. Visi intensyviai stebėjo ekraną, kuriame, kaip kardiogramoje, pasirodė pirmasis palydovo signalas. Visa salę atsikvėpė ir plojo dar garsiau – palydovas paleistas sėkmingai. Tačiau Europos Kosmoso Agentūra ir Europos Komisija nemiega ant laurų ir juda link tolesnio projektų plėtojimo, tarp kurių yra ir kitų Sentinelių palydovų misijos. Norintiems prisijungti prie ateities palydovų paleidimo renginių, sekite EKA žinias: http://www.esa.int/Our_Activities/Space_News.