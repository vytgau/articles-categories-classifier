BNS anksciau skelbė, kad Vilniaus miesto apylinkės teismas trečiadienį dar dviem mėnesiams pratęsė suėmimą Eugenijui Čiuplevičiui, vienam įtariamųjų duomenų vagyste iš klinikos „Grožio chirurgija“. Prokuratūros prašymas patenkintas iš dalies – Generalinės prokuratūros prokuroras Redas Savickas suėmimą prašė pratęsti trims mėnesiams. Teismas mano, kad įtariamojo suėmimo pagrindai neišnyko – jis gali bėgti nuo teismo, ikiteisminio tyrimo pareigūnų bei trukdyti procesui. „Nepadaugėjo kaltinimų, tikrinami prijungimo būdai, nustatomi visi galbūt nukentėję asmenys, su teisinės pagalbos prašymais kreipėmės į Europos Sąjungos ir kitas užsienio valstybes“, – BNS sakė bylos tyrimą kontroliuojantis Generalinės prokuratūros prokuroras Redas Savickas. Pasak jo, nukentėjusiųjų skaičius iki šiol nėra žinomas, tikslus ir aiškus, jis nuolat kinta. Policijos tyrėjai įpareigoti tikrinti galimų nukentėjusiųjų pranešimus ir pareiškimus. E. Čiuplevičius buvo sulaikytas rugpjūčio pabaigoje. Rugsėjo 1 dieną teismas jam skyrė suėmimą dviem mėnesiams. Dėl suėmimo paskyrimo įtariamasis buvo parašęs skundą, tačiau teismas jį atmetė. Vyras prašė jam skirti užstatą į teismo sąskaitą, kaip reikalauja įstatymai, buvo įnešęs pinigų. Teismas suėmimo nepanaikino ir įneštą užstatą grąžino. E. Čiuplevičius viešai skelbia, kad nuo 2010 metų yra Lietuvos veido ir žandikaulių chirurgijos draugijos narys, o nuo 2012 metų – Baltic Osseointegration Academy narys. Jis taip pat yra Vilniuje veikiančios įmonės „Dentis LT“ vadovas. E. Čiuplevičius anksčiau yra dirbęs klinikoje „Grožio chirurgija“. BNS klinikos teiravosi, ar jiems nebuvo kilę įtarimų dėl darbuotojo veiklos,. „Atsakingų institucijų ir pareigūnų darbo rezultatai – labai reikšmingas žingsnis šiame net kelis mėnesių trukusiame nusikaltime, kuris palietė pacientus ir kliniką. Tęsiame bendradarbiavimą su atsakingomis institucijomis ir teikiame visą jų tolimesniam darbui reikalingą informaciją. Institucijų prašymu, siekiant nepakenkti dabar vykstantiems ikiteisminiams procesams, negalime pakomentuoti jūsų klausimo dėl įtariamųjų tapatybės“, – klinikos komentarą BNS perdavė klinikos „Grožio chirurgija“ atstovė žiniasklaida Lina Venskaitytė. Klinikos „Grožio chirurgija“ klientai, kurių duomenis pavogę programišiai paskelbė juos internete, rengiasi bylinėtis su klinika dėl patirtos turtinės bei neturtinės žalos. Kauno apylinkės teismui pateikti šeši ieškiniai, kuriuose prašoma iš „Grožio chirurgijos“ priteisti žalą, siekiančią nuo 3 tūkst. iki 30 tūkst. eurų. „Visada tikėjome atsakingų institucijų kompetencija išsiaiškinti šį nusikaltimą ir nubausti kaltuosius asmenis. Taip pat gerbiame pacientų sprendimus dėl situacijos. Visi dėl nusikalstamos veiklos nukentėję pacientai turi teisę pareikšti ieškinį baudžiamajame procese kreipdamiesi į ikiteisminį tyrimą vykdančias institucijas. Esame tikri, kad nusikaltėliai bus nubausti už įvykdytus nusikaltimus prieš pacientus ir kliniką“, – BNS teigė klinika. Generalinė prokuratūra kreipėsi į teismą ir dėl antojo įtariamojo suėmimo. Teismas prokuratūros prašymą pratęsti suėmimą nagrinės ketvirtadienį. Trečias įtariamasis suimtas nebuvo, jis paleistas į laisvę. Tyrimą dėl duomenų vagystės iš klinikos atliekantys pareigūnai rugpjūčio pabaigoje Kaune sulaikė tris asmenis, įtariamus pagrobus daugiau nei 22 tūkst. asmenų duomenis. Programišiai iš „Grožio klinikos“ pavogė klientų asmens duomenis: vardus, pavardes, asmens kodus, prieš ir po operacijos darytas nuotraukas. Policija skelbė, kad įtariamieji yra 31, 32 ir 33 metų. Vyrai anksčiau policijai nebuvo žinomi. Įtariamieji už pavogtų duomenų neviešinimą reikalavo pinigų iš Lietuvos ir užsienio piliečių. Manoma, kad įtariamiesiems pinigus sumokėjo šimtai nukentėjusių asmenų. Nuo klientų asmens duomenų vagystės nukentėjusi klinika „Grožio chirurgija“ nesutinka su Valstybinės duomenų inspekcijos nustatytais pažeidimais tvarkant asmens duomenis ir siekia, kad teismas panaikintų inspekcijos sprendimą. Autorė: Ingrida Steniulienė