Agentūros „Bloomberg“ duomenimis, 10 val. 5 min. Grinvičo laiku kriptovaliuta pabrango iki rekordinių 15075,02 JAV dolerio. Vos per vieną savaitę virtualiosios valiutos kursas pakilo daugiau kaip 50 procentų. „CoinMarketCap.com“ duomenimis, bitkoino rinkos kapitalizacija šiuo metu viršija 257 mlrd. JAV dolerių. Beje, 100 mlrd. JAV dolerių ribą šios kriptovaliutos rinkos vertė pirmą kartą viršijo tik šių metų spalio mėnesį. 2009 metais sukurtas bitkoinas dar sausio viduryje kainavo 752 JAV dolerius. Nuo metų pradžios jo kursas pašoko daugiau kaip 1,4 tūkst. proc. (vien 55 proc. šį mėnesį), tuo tarpu JAV akcijų indeksas S&P 500 pakilo tik maždaug 18 procentų. Stebėtojai sako, jog bitkoino kurso kilimą skatina didėjantis susidomėjimas virtualiąja valiuta Volstrite. Nors kai kurie finansų sektoriaus atstovai nerimauja dėl bitkoino kurso kintamumo, keletas biržų jau planuoja pradėti prekybą kriptovaliutos ateities sandoriais. Praėjusią savaitę Prekybos prekių ateities sandoriais komisija (CFTC) JAV biržų operatoriams „Chicago Mercantile Exchange“ (CME) ir „CBOE Futures Exchange“ leido pradėti prekiauti bitkoino ateities sandoriais. Ketvirtadienį bitkoino brangimą taip pat paskatino pagrindinės Australijos biržos operatorės pareiškimas apie ketinimus sandorių akcijų rinkoje vykdymui naudoti „blockchain“ technologiją vietoj dabartinių pasenusių technologijų, kurios veikė ne vieną dešimtmetį, rašo JAV verslo dienraštis „The Wall Street Journal“. Tuo tarpu nemažai ekspertų ir institucijų, įskaitant ir JAV centrinį banką, perspėja, kad bitkoinas gali kelti grėsmę finansiniam stabilumui, nes baiminamasi, jog šis „burbulas“ galiausiai sprogs. „Bitkoinas dabar yra tarsi lekiantis traukinys be stabdžių, – situaciją vaizdingai apibūdino „ASR Wealth Advisers“ analitikas Shane Chanelas. – Taip yra dėl to, kad neišmatuojamas skaičius dalyvių plūsta į virtualių valiutų rinką. Kai ši manija nuslūgs, mes tikrai stebėsime tam tikrą korekciją.“ Bitkoinų turėtojai taip pat perspėjami ir apie tai, jog gali tapti vagystės auka. Bitkoinų „kasyba“ ir prekyba besiverčianti įmonė „NiceHash“ ketvirtadienį pranešė tirianti saugumo pažeidimą ir šios kriptovaliutos vagystę iš įmonės virtualiosios piniginės. Slovėnijoje įsikūrusios „NiceHash“ svetainėje paskelbtame pranešime sakoma, jog įmonė sustabdė veiklą ir tikrina, kiek bitkoinų buvo pavogta. Naujienų agentūra „Reuters“ citavo vieną iš įmonės vadovų, sakiusį, kad galėjo būti pavogta kriptovaliutos maždaug už 64 mln. JAV dolerių (54 mln. eurų).