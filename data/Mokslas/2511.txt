Televizoriaus mažmeninė kaina siekia apie 8 tūkst. eurų, ekrano plotis – 65 colių. Televizorius yra kiek plonesnis nei „iPhone“ telefonas ir kiek storesnis nei 2 eurų moneta. Jo valdymo pultas kartu su garso sistema yra atskirtas. Pasak „LG Electronics Latvia“ atstovo Vilniuje Viktoro Vojevodino, pasaulyje šio modelio televizorių bendrovė tikisi parduoti apie 10 tūkst., Lietuvoje jų galėtų nupirkti apie 20. Tiesa, jais bus prekiaujama tik gavus išankstinių užsakymų, o ne iš sandėlio. OLED yra kitokia technologija nei, pavyzdžiui, „Samsung“ pristatyta technologija QLED. OLED nėra skystųjų kristalų technologija, tai – speciali plėvelė, kuri yra integruota į stiklą. Gamintojų atstovų teigimu, tai reiškia, kad kiekvienas pikselis gali išsijungti arba įsijungti tam, kad parodytų spalvą arba šviesą. „Tai reiškia, kad jeigu jūs neturite skystųjų kristalų, jūs turite kitokią juodą spalvą, jis neturi foninio pašvietimo. Dėl juodos spalvos atsiranda ir kitoks kontrastingumas, - sakė „LG“ produktų pristatymo vadybininkas Kirilas Miliajevas. - Atskirtas valdymo blokas leidžia išgauti ir erdvinį garsą.“ Tiesa, OLED televizorių buvo galima įsigyti ir anksčiau, nuo 2012 m., tik jie nebuvo tiek ploni – valdymo blokas buvo sujungtas kartu su televizoriumi. 