Ne visi vyrai vienodai išgyvena dėl plikimo, tačiau nemaža dalis beplaukių norėtų susigrąžinti turėtą šukuoseną. Dabar mokslininkai iš Yonsei Universiteto Seule mano, kad plikimą bus įmanoma išgydyti jau visai greitai. Tikriausiai jau esate girdėję apie plikimą stabdančius vaistus. Jie žada neleisti plaukams ir toliau slinkti, o kai kurie giriasi galimybėmis juos atauginti ir jau nuplikusiose vietose. Tokie vaistai būna dviejų rūšių: neveikiantys ir tokie, kurie turi stiprų šalutinį poveikį (pavyzdžiui, erekcijos sutrikimus). Taigi, realaus problemos sprendimo nėra. Mokslininkai žino plikimo priežastis ir jau labai ilgą laiką bando surasti tinkamiausius vaistus. Nejuokais manoma, kad tie, kurie sukurs efektyvius vaistus nuo plikimo, automatiškai taps milijardieriais. Pasaulyje yra gausybė savo išvaizda susirūpinusių turtuolių, kurie už tokią galimybę paklotų didžiuliu pinigus. Tačiau korėjiečių pasiūlymas nėra toks brangus. Mokslininkai žino bendras plikimo priežastis, bet ne mechanizmą. Dabar tyrimas atskleidė, kad plikti pradedama tada, kai susijungia dvi baltymų molekulės. Vienas iš šių baltymų, vadinamas CXXC5, vaidina svarbų vaidmenį plikimo procese, tačiau jį užblokuoti nėra taip jau sunku. Mokslininkai atliko bandymus su pelėmis (kaip daroma labai dažnai) ir išsiaiškino, kad užblokavus CXXC5 nuo prisijungimo prie kitų baltymų molekulių pelės ne tik neplinka, bet ir atsiaugina jau iškritusį kailį. Dažniausiai žmonės plinka dėl genetinių priežasčių, tačiau prie to prisideda ir rūkymas, stresas, prasta mityba ir miego įpročiai. Dažniausiai plikti pradedama tuomet, kada kūne yra testosteronas. Proceso metu pasklinda dihidrotestosteronas, kuris mažina plaukų folikulus. Galiausiai, jie tampa per silpni išlaikyti plaukus ir žmogus nuplinka. Hormoniniai preparatai gali tam užkirsti kelią, bet kartu veikia ir lytinės sistemos veiklą ar net kūno svorį. Mokslininkų išbandyta medžiaga yra vienas peptidas – trumpa amino rūgščių grandinė. Šių vaistų nereikia gerti – pakanka įtrinti odą. Rezultatai bandymuose su pelėmis pastebėti jau po 28 dienų. Aišku, tai dar nėra patvirtintas vaistas – reikės bandymų, sukurti produktą ir pristatyti jį vaistinėms. Tačiau jau dabar beveik neabejojama, kad toks tepalas neturėtų šalutinio poveikio.