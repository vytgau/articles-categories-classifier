Tad ką reikėtų daryti, kad piniginė taip greit nesuplonėtų? Finansų specialistai pateikia 7 patarimus studentams, kurie gali jiems padėti sutaupyti, neatsisakant mėgstamos veikos, rašoma pranešime žiniasklaidai. „Iš saugios namų aplinkos, kurioje visais finansiniais reikalais rūpinosi tėvai, į naują miestą atvykę studentai, tiesiog neturi pakankamai asmeninio biudžeto valdymo įgūdžių. Taigi, nieko keisto, kad pradėjus gyventi atskirai, jiems ne iš karto pavyksta tinkamai sukontroliuoti savo išlaidas. Kaip ir kiekvienoje srityje, taip ir valdant finansus reikia patirties ir žinių, kaip sutaupyti ir teisingai paskirstyti pinigus“, – kalba kompanijos „Provident Finansai“ korporatyvinių reikalų departamento vadovė Laura Ligutė. 1. Esant galimybei, pasirinkite gyvenimą bendrabutyje. Kad ir kokį pigų butą studentai išsinuomoja, veikiausiai gyvenimas bendrabutyje vis vien bus pigesnė alternatyva. Dažniausiai į bendrabučio kainą jau būna įskaičiuoti visi komunaliniai mokesčiai, kurie gyvenant bute tampa didele finansine našta. Visgi, jei nutiko taip, kad negavote vietos bendrabutyje, nenuleiskite rankų. Tikėtina, kad didesniuose miestuose yra ne vienas universitetas ar kolegija, kurie apgyvendina studentus ir iš kitų mokymosi įstaigų. Be to, vertėtų turėti omenyje, kad jau įsibėgėjus mokslo metams, bendrabučiai pamažu atlaisvėja, kadangi vieni studentai išsikrausto į butus, kiti – meta studijas. 2. Nuomojantis butą įvertinkite išlaidas komunalinėms paslaugoms. Visgi, nusprendus studijų metu pasirinkti brangesnę gyvenamąją vietą – būtą, reikėtų atidžiai įsivertinti savo finansines galimybes. Svarbu atkreipti dėmesį į tai, kad žiemą išlaidos komunalinėms paslaugoms gali išaugti du, tris ar net keturis kartus. Todėl neturint papildomų pajamų, šaltuoju metų sezonu gali tekti smarkiai „susiveržti diržus“. Ieškant tinkamiausio buto, vertėtų neskubėti. Dažniausiai vasarą ir rugsėjo mėnesį būsto kainos būna aukštesnės nei įprastai. Prasidėjus šildymo sezonui – nuomos kainos krenta. Taip pat renkantis būstą rekomenduojama palyginti komunalinių paslaugų kainas skirtinguose miesto rajonuose, išanalizuoti patinkančio buto mokesčių mokėjimų istoriją, ir žinoma, jei pavyksta – pasikalbėti su kaimynais. Be to, finansinę naštą galima labai sumažinti bute apsistojus keliese. Tarkime, gyvenant keturiese nuoma dalinama iš keturių, mažiau reikia mokėti ir už komunalines paslaugas. Taip pat dar galima sutaupyti kartu naudojant skalbimo mašiną, drauge perkant maistą bei kitas buičiai reikalingas prekes. 3. Įsigykite tinkamiausią viešojo transporto bilietą. Viena iš geriausių privilegijų studentams – didelės nuolaidos transportui. Tiems, kurie juo dažnai nesinaudoja, labiausiai apsimoka pirkti vienkartinius bilietus. Jiems suteikiama 50 proc. nuolaida. Tačiau, jei viešuoju transportu mieste tenka važinėtis kone kiekvieną dieną, priimtiniausiais variantas – nuolatinis mėnesinis bilietas, kuriam taikoma 80 proc. nuolaida. Pastebėjus, kad viešojo transporto savaitgalį neprireikia, galima įsigyti dar pigesnį nuolatinį bilietą, galiojantį tik darbo dienomis. Svarbiausia, mokėti tik už tas paslaugas, kurios yra naudojamos. 4. Išnaudokite visas studentiškas nuolaidas. Pravartu žinoti, kad studentams suteikiamos nuolaidos galioja ne tik naudojantis viešuoju transportu. Yra ilgas sąrašas akcijų ar net nemokamų paslaugų, kurias norint gauti tereikia turėti studento pažymėjimą. Nuolaidos taikomos maistui, medicininėms paslaugoms, kanceliarinėms prekėms, vairavimo pamokoms, pramogoms ar kitoms įvairiausioms reikmėms. Tad pavyzdžiui, kad ir renkantis, kur pavakarieniauti mieste, vertėtų žvilgtelti į studentiškų akcijų sąrašus. Jie pateikiami Lietuvos studento pažymėjimo (www.lsp.lt), tarptautinio studento pažymėjimo (www.isic.lt) internetinėse svetainėse arba universitetų bei kolegijų internetiniuose puslapiuose. 5. Nuolatos kontroliuokite savo išlaidas. Ne paslaptis, kad į naują miestą atvykusiems studentams atsiranda daug pasiūlymų: prasideda grupės ar kurso draugų šventės, norisi susipažinti su miestu, išbandyti naujas kavines, barus ar klubus. Tačiau šioms linksmybėms reikia nemažai pinigų. Tam, kad pastarųjų nepritrūktų, būtina atidžiai susiplanuoti biudžetą ir nuolatos jį kontroliuoti. Tai galima daryti įvairiausiais būdais – analizuoti banko sąskaitos išrašus, rinkti čekius, parsisiųsti programą, kurioje būtų galima stebėti ir kontroliuoti išlaidas. Pavyzdžiui, specialiai studentams yra sukurta programėlė – „Studento biudžetas“. Ji nemokama ir funkcionali. 6. Apsilankykite nemokamuose renginiuose. Norint turiningai praleisti laisvalaikį, nebūtina „pakloti“ didelę sumą pinigų. Miestuose dažnai vyksta įvairiausio pobūdžio nemokami renginiai. Muziejuose galima apsilankyti per atvirų durų dienas. Miesto šventėse neretai koncertuoja žinomi atlikėjai, todėl tai puiki galimybė juos išvysti nemokamai. Visuomet galima rasti kavinių ar barų, kuriuose skamba gyva muzika. Pasitaiko ir nemokamų arba už labai minimalią kainą ekskursijų, kuriose suteikiama vertingų žinių, pristatomi įdomūs objektai. Dažniausiai, informacija apie įvairius įvykius skelbiama studentų atstovybių puslapiuose, internetinėse svetainėse, tokiose kaip www.vilnius-events.lt, www.savaitgalis.lt ar panašiose. 7. Sportuokite savo universitete ar kolegijoje. Didžiuosiuose miestuose sporto klubai, šokių, imtynių, aerobikos pamokos ar kiti aktyvūs užsiėmimai studentų kišenėms dažniausiai būna per brangūs. Taigi vertėtų pasidomėti alternatyvomis. Beveik visi universitetai ar kolegijos savo studentams suteikia galimybę sportuoti nemokamai arba už minimalų mokestį. Taip pat tai puikus būdas naujame mieste susipažinti su kitais studentais ir susirasti draugų.