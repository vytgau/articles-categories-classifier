2009 metais Paukščių Tako galaktikai tyrinėti iškelto kosminio teleskopo „Kepler“ komanda tyrė 219 pastebėtų potencialių egzoplanetų. 10 iš šių naujai atrastų planetų aplink savo saules sukasi panašiu atstumu kaip Žemės atstumas nuo Saulės. Tai vadinamoji gyventi tinkama zona, kurioje potencialiai galėtų būti skysto vandens ir gyvybės. „Kepler“ jau atrado 4 034 potencialias egzoplanetas, kurių 2 335 esant planetomis patvirtino tyrimai kitais teleskopais. Atradus 10 naujų Žemės dydžio planetų, bendras žinomų mūsų galaktikos planetų, skriejančių savo žvaigždžių gyventi tinkamose zonose, skaičius padidėjo iki 50. „Šis katalogas su kruopščiais išmatavimais yra pamatas tiesioginiam atsakymui į vieną įdomiausių astronomijos klausimų: kiek galaktikoje yra planetų, panašių į mūsų Žemę?“ – sakė „Kepler“ komandoje dirbanti mokslininkė Susan Thompson, pagrindinė naujausio tyrimo autorė. Naujausi duomenys buvo paskelbti 4-ojoje „Kepler“ ir K2 mokslo konferencijoje, kuri šią savaitę vyksta NASA Ameso tyrimų centre Kalifornijoje. Teleskopas „Kepler“ planetas pastebi registruodamas mažyčius žvaigždžių ryškumo pokyčius, kai planeta praskrieja priešais savo žvaigždę. NASA sakė, kad naujausias katalogas yra kol kas labiausiai išbaigta ir išsamiausia potencialių egzoplanetų studija. Teleskopu buvo ištirta maždaug 150 tūkst. žvaigždžių Gulbės žvaigždyne. NASA nurodo, kad šis tyrimas jau baigtas. 2013 metais misija buvo susidūrusi su techninėmis problemomis: sugedo zondo sukimo mechanizmai. Tačiau teleskopas pagal savo projektą K2 ir toliau ieškojo potencialiai gyventi tinkamų planetų.