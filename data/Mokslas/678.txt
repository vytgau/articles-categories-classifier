Patogi kajutė, didelis iliuminatorius, tualetas su visai patogumais, įvairiausi patiekalai pusryčiams, pietums ir vakarienei; galimybė išeiti į atvirą kosmosą „pakvėpuoti grynu oru“ – apie tai net nesvajojo tie septyni turtuoliai, jau dalyvavę ekskursijoje į Tarptautinę kosminę stotį. „Mes nagrinėjame galimybę siųsti turistus į kosminį pasivaikščiojimą“, – sakė rusų bulvariniam laikraščiui „Komsomolskaja pravda“ Rusijos kosminių technologių bendrovės „Energia“ vadovas Vladimiras Solncevas. „Rinkos analizė patvirtino: turtingi žmonės pasirengę mokėti už tai pinigus“, – pažymėjo jis, paklaustas, keik kainuotų tokia kelionė. „Tai rinka. Gali būti ir 100 milijonų dolerių. Brangu? Derėsimės. Gal pirmajam turistui bus pigiau...“, – nurodė V. Solncevas. Pasak jo, turistai galės „išeiti pasivaikščioti, padaryti vaizdo įrašą, sumontuoti nedidelį filmą atminčiai“. „Energia“, prisidėjusi ir prie pirmojo žmogaus kosmose, Jurijaus Gagarino, kelionės 1961 metais, šiuo metu stato naują modulį NEM-2 turistams gabenti į Tarptautinę kosmoso stotį (TKS). Pasak V. Solncevo, modulyje tilps keturi ar šeši žmonės, kuriems bus sudarytos komforto sąlygos: kajutės, du tualetai, internetas. „Jį (modulį) tikimės paleisti 2019 metais. – sakė jis. – Iš esmės, jis bus tiek komfortiškas, kiek tai įmanoma kosmose“. Projekto partnere norėtų būti ir JAV lėktuvų gamybos firma „Boeing“,pridūrė V. Solncevas. Kol kas kosminio turizmo versle dominuoja Vakarų bendrovės, kaip JAV „Virgin Galactic“, 2016 metais pristačiusi komercinį erdvėlaivį „SpaceShipTwo“. Rusija neseniai, 2009 metais, į kosmosą „pavėžėjo“ kanadietį, „Cirque du Soleil“ steigėją Guy Laliberte. Milijardierius TKS išbuvo dvi savaites. Pirmąja kosmoso turiste 2006 metais tapo JAV pilietė, milijonierė Anousheh Ansari, gimusi Irane.