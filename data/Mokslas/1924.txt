Nuo to laiko, kai 2011 m. JAV užbaigė savo „Shuttle“ daugkartinio panaudojimo erdvėlaivių programą, amerikiečiai astronautai į TKS turi keliauti su rusiškais „Soyuz“. Jie, aišku, laikomi visiškai saugiais ir per daugelį naudojimo metų įrodė savo patikimumą. Tačiau JAV kosminė programa nori šiokios tokios nepriklausomybės, kurios negalima pasiekti, kuomet skrydžiai į kosmosą priklauso nuo kitos šalies erdvėlaivių. Artimiausioje ateityje į TKS astronautus ir krovinius gabens „SpaceX“ erdvėlaiviai, tačiau jiems būtini skafandrai. Nors erdvėlaivių viduje palaikomas pastovus slėgis, kuris žmonėms yra patogus ir saugus, skafandrai yra vis tiek reikalingi jau vien dėl saugumo. Slėgis tiek „Soyuz“ kapsulėje, tiek „Shuttle“ erdvėlaivyje gali staiga nukristi – tai pražudytų nepasiruošusius ir neapsaugotus astronautus. „SpaceX“ skafandras yra ir kur kas patogesnis, ir tobulesnis už dabartinius, kuriuos naudoja NASA, tačiau yra vienas bet. Nors „SpaceX“ skafandrai atrodo futuristiškai ir puikiai priglunda prie kūno, jie senųjų NASA kosminių kostiumų kol kas visiškai nepakeis. Šie ploni ir patogūs skafandrai bus naudojami tik viduje – veikla už TKS ribų jais nebus leidžiama. Tačiau nereikėtų galvoti, kad jie nėra tikri – E. Muskas patikino, kad konstrukcija jau yra užbaigta ir ištobulinta, o pats skafandras išbandytas vakuuminėje kameroje. Taigi, tai ne koks koncepcinis modelis ar maketas, o tikras skafandras. Ne vienas šią naujieną skaitęs žmogus prisiminė kitą labai panašų skafandrą, pristatytą „Boeing“. Šios dvi kompanijos varžosi, kuri reguliariai kels žmones į Tarptautinę Kosminę Stotį, todėl, tikriausiai, nekeista, kad ir siūlomi skafandrai yra panašūs.