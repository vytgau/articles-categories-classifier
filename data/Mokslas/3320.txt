Apie atliktus tyrimus paskelbė Nyderlandų Tvento universitetas, rašo techxplore.com. Kai kurie elektroniniai skaitikliai gali parodyti iki 582 proc. daugiau nei iš tiesų buvo suvartota elektros energijos. Tai paaiškėjo Tvento universiteto mokslininkams kartu su Amsterdamo taikomųjų mokslų universitetu atlikus studiją. Profesorius Frankas Leferinkas iš Tvento universiteto skaičiuoja, kad potencialiai netikslūs skaitikliai buvo sumontuoti mažiausiai 750 tūkst. Olandijos namų ūkių. Tyrimo rezultatai publikuojami žurnale „Electromagnetic Compatibility Magazine“. Nyderlanduose elektros suvartojimas, kaip ir Lietuvoje, yra matuojamas kilovatvalandėmis (kWh), seno tipo skaitikliuose galima pamatyti ir jas „prisukantį“ apskritą diską. Tačiau pastaruoju metu šie skaitikliai yra keičiami naujesniais elektroniniais giminaičiais, kurie dar yra vadinami statiniais energijos matuokliais. Dažniausiai jie vadinami „išmaniaisiais skaitikliais“. Planuojama, kad Olandijoje šie skaitikliai kiekvienuose namuose atsirastų iki 2020 m. Tačiau pastaruoju metu apie šiuos skaitiklius ėmė sklisti nekoks gandas: esą jie parodo kur kas didesnį elektros suvartojimą, nei yra iš tikrųjų. Tai paskatino profesorių F. Leferinką imtis tyrimo ir aiškintis, ar skaitikliai gali rodyti klaidingus duomenis. Kartu su kolegomis iš Amsterdamo Ceesu Keyeriu ir Antonu Melentjevu jis išbandė 9 skirtingus elektros matavimo skaitiklius, kurie buvo pagaminti nuo 2004 iki 2014 m. Skaitikliai buvo prijungti prie skirtingų elektrą naudojančių prietaisų: taupiųjų elektros lempučių, šildytuvų, LED lempučių ir šviesos stiprumo reguliatorių. Po to mokslininkai palygino sistemoje užfiksuotą sunaudotos elektros kiekį su skaitiklių parodymais. Eksperimento metu paaiškėjo, kad 5 iš 9 skaitiklių parodė gerokai didesnius rodmenis nei iš tiesų buvo suvartota elektros. Kai kurie jų suvartojimą padidino net iki 582 proc. Tačiau įdomu tai, kad kiti 2 skaitikliai parodė apie 30 proc. mažesnį elektros suvartojimą. Didžiausi netikslumai fiksuoti tuomet, kai į sistemą buvo sujungiamos LED lemputės ir apšvietimo stiprumo reguliatoriai. „Tai yra laboratorijoje atlikti testai, tačiau mes sąmoningai vengėme kurti išskirtines sąlygas. Pavyzdžiui, naudojome šviesos stiprumo reguliatorių ir 50 lempučių, kai vidutiniškai namų ūkyje yra naudojama apie 47 lemputes”, - komentavo C. Keyeris. Manoma, kad netikslumai atsirado dėl konkrečių elektroninių skaitiklių dizaino, taip pat ir dažnesniomodernių perjungimo sistemų naudojimo. Elektros vartojimas fiksuojamas nebe tobulos bangos signalais, o chaotiškai, tad, manoma, kad šiuolaikinių skaitiklių kūrėjai to neįvertino. Kai tiriamieji skaitikliai buvo išardyti, nustatyta, kad tie, kurie rodė gerokai didesnį elektros suvartojimą, buvo pagaminti naudojant „Rogovskio ritę“, kai rodę per mažus rodmenis turėjo Hallo sensorių. „Visi išbandyti skaitikliai atitinka keliamus teisinius reikalavimus ir yra sertifikuoti. Tačiau jiems keliami reikalavimai neužtikrino jų tinkamo atitikimo šiuolaikiniams perjungimo prietaisams“, - komentavo F. Leferinkas. Jei vartotojai nepasitiki savo turimo skaitiklio parodymais, jie dėl to turėtų kreiptis į akredituotą inspekciją. Visgi, jei skaitiklis pasirodys esąs tinkamas ir tikslus, vartotojui gali tekti sumokėti už patikrą. Mokslininkai pataria vartotojams, kurie abejoja savo turimo skaitiklio parodymų tikslumu, kreiptis į jų tiekėją, kuris turėtų perduoti skundą elektros tinklų operatoriams. Galbūt jūs pastebėjote, kad jūsų skaitikliai rodo netikslius duomenis? Norite papasakoti savo patirtį? Drąsiai pasidalinkite savo mintimis el.p. pilieciai@delfi.lt su prierašu „Skaitklis“.