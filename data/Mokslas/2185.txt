Abu telefonai gavo 1,8 colių spalvotą ekraną ir mechaninę klaviatūrą. Jie taip pat aprūpinti įmontuotu LED žibintuvėliu. Pasak „HMD Global“, šiuo metu pasaulyje 1,3 milijardo žmonių vis dar tebenaudoja mygtukinius telefonus. Bendrovė mano, kad „Nokia 105“ ir „Nokia 130“ patikimumas daugybei žmonių padės palaikyti ryšį. Atnaujinta „Nokia 130“ pasiūlys išplėstas multimedijos galimybes. Telefone yra FM radijas ir lizdas microSD kortelei (iki 32 GB), kurioje galima saugoti muzikos įrašus ir kitus failus. Telefonas palaiko Bluetooth laisvų rankų įrangą ir garsiakalbius. Integruota VGA kamera leidžia fotografuoti ir įrašyti vaizdo įrašus, o vėliau jais pasidalinti per Bluetooth. Naujasis modelis leidžia iškart naudoti dvi SIM korteles, o jo korpuso spalvą bus galima pasirinkti iš raudonos, juodos ir pilkos. „Visame pasaulyje vis dar tebėra apie keturis milijardus žmonių, neturinčių prieigos prie interneto, o tai neleidžia jiems gauti visos socialinės ir ekonominės naudos. Esant tokioms aplinkybėms, net pranešimų ir skambučių lygio ryšys – jau didžiulis žingsnis į priekį. 2016 metais pasaulyje buvo parduota apie 400 milijonų vienetų mygtukinių telefonų, todėl mes kuriame naujus produktus, išplečiančius ribas ir sujungiančius žmones“, – sakė „HMD Global“ generalinis direktorius Arto Nummela. Apie naujienų pasirodymą Lietuvoje turėtų būti informuota vėliau.