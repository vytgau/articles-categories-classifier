Ir įvairias kliūtis įveikti taip pat reikia; apie jas buvo kalbama praeitą savaitę Hiustone vykusioje kosmoso kasinėjimų konferencijoje. Buvo diskutuojama apie palaikančios infrastruktūros sukūrimą: kasinėjimais užsiimančioms kompanijoms reikės įvairių paslaugų, kurias teikti galėtų firmos, pačios nesiruošiančios kasinėti ir gal net neskraidančios į kosmosą. Taip pat svarbu išsiaiškinti, kokias medžiagas išgauti pirmiausia, kokios tinkamiausios joms rinkos ir panašius ekonominius dalykus. Aišku, svarbu ir techninė dalis – kosminių skrydžių atpiginimas, kasinėjimo technologijos, bet čia progresas vyksta. Net jei ir mažais žingsneliais, ši pramonės šaka juda į priekį; viena iš kompanijų, „United Launch Alliance“, žada, kad iki 2045-ųjų metų kosmose dirbs per tūkstantį žmonių. Gaminant kosminius laivus ir erdvėlaivius, dažnai reikia stengtis pasiekti ne tik kuo mažesnę masę, bet ir kuo mažesnį tūrį. Tai ypač svarbu gaminant CubeSat'us – standartizuoto dydžio palydovus, sudėtus iš 10x10x10 cm dydžio kubelių. Dabar pristatytas metodas, kaip į pusantro tokio kubiuko sutalpinti 50 cm skersmens radijo anteną. Antena, sulankstyta kaip origamis, išlenda iš kubiuko ir išsiskleidžia kaip skėtis. Tokios antenos galėtų funkcionuoti kaip radarai ir padėti stebėti lietų bei snygį iš kosmoso.