Ši programėlė Vokietijos „Saugesnio interneto“ programos partnerių „Klicksafe“ sukurta kaip pirmoji pagalba, patyrus elektronines patyčias internete ar mobiliuoju telefonu, rašoma pranešime žiniasklaidai. Vaikai ir paaugliai, susidūrę su skaudinimu ar kitomis nemaloniomis patirtimis internete, vis dažniau ieško pagalbos. Praėjusiais metais „Vaikų linija“ sulaukė beveik 2,5 karto daugiau kreipimųsi dėl grėsmių internete nei 2016 metais – iš viso 860 skambučių ir laiškų šia tema. Dažniausiai vaikų minėtas sunkumas, susijęs su bendravimu internete – elektroninės patyčios. „Mokykloje, kieme ar kitose vietose vykstančios patyčios kartais persikelia ir į virtualią erdvę. Bendraudami internete, paaugliai gali susidurti su elektroninėmis patyčiomis. Tokiais atvejais jie labai išgyvena, pasimeta ir nebežino, ką daryti, o apie tokias patirtis vengia pasakoti tėvams ar kitiems suaugusiems, nes bijo jų reakcijos arba abejoja, kad tėvai jiems galėtų padėtų, – pastebi „Vaikų linijos“ vadovas dr.Robertas Povilaitis. – Labai tikimės, kad naujoji programėlė suteiks paaugliams reikalingos informacijos, patarimų ir padės sužinoti, kokių veiksmų jie gali imtis ir kur kreiptis pagalbos, patyrę elektronines patyčias.“ Mobiliojoje programėlėje „SOS: elektroninės patyčios“ svarbiausius patarimus, ką daryti, nukentėjus nuo elektroninių patyčių, trumpais vaizdo įrašais pateikia paaugliai Emilija ir Tomas. Šie bendraamžiai patarėjai pirmiausia ragina paauglius nusiraminti, nepanikuoti ir kiek įmanoma ramiau ieškoti pagalbos, papasakojant apie patirtas patyčias internete tėvams, mokytojams arba „Vaikų linijai“. Paaugliai mokomi išsaugoti elektroninių patyčių įrodymus, daryti ekrano nuotraukas, užblokuoti juos skaudinančius asmenis ir apie jų netinkamą elgesį pranešti socialinių tinklų ar programėlių administratoriams. Taip pat elektroninių patyčių pirmosios pagalbos programėlėje galima rasti vizualių instrukcijų, kaip socialiniuose tinkluose „Facebook“ ir „Instagram“ ar programėlėje „WhatsApp“ pranešti apie skaudinantį kitų elgesį, netinkamą turinį ir kaip blokuoti besityčiojančius asmenis. O svarbiausia žinutė, kurią stengiamasi perduoti visiems jauniesiems interneto vartotojams, kad niekas neturi teisės juos skaudinti. Nemokamą Lietuvai adaptuotą programėlę „SOS: elektroninės patyčios“ („Cyber-Bullying First Aid App“) į savo telefonus galima atsisiųsti iš „Google Play“ (https://goo.gl/1SJvoM) ir „App Store“ (https://goo.gl/FK6GT5) interneto parduotuvių. Nors elektroninės patyčios išlieka aktualiausia tema, praėjusiais metais vaikai ir paaugliai kreipėsi į „Vaikų liniją“ ir dėl kitų bauginančių patirčių internete. Skambučiais, laiškais ir pokalbiais gyvai internetu vaikai pasakojo apie elektroninius nusikaltimus virtualioje erdvėje, matytą ar atsisiųstą potencialiai žalingą arba nelegalų turinį, rūpinosi savo reputacija socialiniuose tinkluose, nerimavo dėl privatumo apsaugos ir įvairių privatumo pažeidimų, dalijosi gąsdinančiomis patirtimis, susijusiomis su nepageidaujamais kontaktais iš nepažįstamų žmonių. Vaikus taip pat neramino internete matyta ar rasta informacija savižudybių ir savęs žalojimosi temomis. Vaikai ir paaugliai, susidūrę su grėsmėmis ir skaudinančiomis patirtimis internete, gali kreiptis pagalbos į „Vaikų liniją“ nemokamu telefono numeriu 116111 kasdien nuo 11 iki 23 val., taip pat laiškais ir pokalbiais gyvai internetu svetainėje vaikulinija.lt. Visi interneto naudotojai, pastebėję neteisėtą ar žalingą turinį (pavyzdžiui, smurtą, patyčias, pornografiją, vaikų seksualinį išnaudojimą, nesantaiką kurstantį turinį ir pan.), kviečiami apie tai pranešti LR Ryšių reguliavimo tarnybos interneto karštąja linija: https://pranesk.draugiskasinternetas.lt/. „Vaikų linija“ kartu su partneriais – Švietimo informacinių technologijų centru, LR Ryšių reguliavimo tarnyba ir asociacija „Langas į ateitį“ – įgyvendina Saugesnio interneto projektą („Safer Internet Centre Lithuania: draugiskasinternetas.lt II“) pagal CEF Telecom 2015-1 – Europos infrastruktūros tinklų priemonės Saugesnio interneto programą. Ši programa vykdoma 30-je Europos Sąjungos šalių, sukūrus nacionalinius Saugesnio interneto centrus, kurie informuoja visuomenę, kaip saugiai naudotis internetu, teikia pagalbą vaikams ir paaugliams, susidūrusiems su grėsmėmis internete, ir kovoja su žalingu bei nelegaliu turiniu virtualioje erdvėje.