Ekspertai pataria, karštą vasaros dieną vengti naudotis telefonais tiesioginėje saulės šviesoje, išjungti nereikalingas funkcijas ir vengti didelių temperatūros skirtumų. „Termometro stulpeliui perkopus 25 ar 30 laipsnių ribą, ilgiau pasilepinę saulės spinduliais, skubame atsivėsinti. Kiek mažiau pagalvojame apie tai, kad panašiai reiktų elgtis ir su išmaniaisiais įrenginiais – nelaikyti jų itin karštose vietose ir visu pajėgumu naudotis tik šešėlyje. Taip užtikrinsite, kad jie neperkais ir nesumažės baterijos gyvavimo laikas, nesulėtės telefonas ar nebus pažeistos vidinės dalys“, – pranešime cituojamas „Bitė Lietuva“ Išmaniųjų mokyklos ekspertas Egidijus Adomkaitis. Jis pataria, kaip galima apsaugoti savo išmanųjį įrenginį didžiausių karščių metu. Pirma – išjunkite nereikalingas funkcijas ar programėles Jokia paslaptis, kad naudojant daugiau funkcijų, išmanusis telefonas labiau apkraunamas ir sparčiau kaista. „Pravartu išjungti nereikalingas funkcijas, kurių tikrai tuo metu nenaudojate, tai gali būti vietos nustatymo, bevielio interneto ar „Bluetooth“ funkcijos. Nors jos ir neeikvoja daug energijos, bet gali prisidėti prie telefono kaitimo, turint omenyje aukštą temperatūrą lauke. Taip pat, jei jaučiate, kad įrenginys stipriai kaista, galite įjungti skrydžio režimą – taip bus atjungta dauguma funkcijų, bet telefonas turės didesnę tikimybę neperkaisti“, – pataria E. Adomkaitis. Antra – bent trumpam išimkite iš dėklo Nors dėklai ir kitos apsauginės priemonės išmaniesiems yra labai rekomenduojamos, vasarą yra tas laikas, kai galima dėklo bent trumpam atsisakyti. „Taip telefonas taps laidesnis orui ir geriau vėsinsis. Tai ypač pravers, kai perkaitimo problema jūsų telefoną ar kitą įrenginį kamuoja nuolatos“, – pasakoja ekspertas. Trečia – nepalikite automobilyje „Vasarą temperatūra neužvestame automobilyje būna gerokai aukštesnė nei lauke, todėl esame susidūrę su tokiais atvejais, kai žmonės, palikę įrenginį ilgesniam laikui transporto priemonėje, randa jį gerokai įkaitusį ar net pažeistą. Todėl išmanųjį telefoną reikėtų neštis su savimi“, – pastebi ekspertas. Ketvirta – pastebėję strigimų, nedelskite Pajutus, kad telefonas įkaito arba pradėjo veikti nebūdingai, pavyzdžiui, strigti įprastas veikimas, patariama patraukti telefoną iš saulės šviesos į šešėlį ar vėsesnę patalpą ir palaukti, kol jis natūraliai atvės. Norint tai paspartinti, galima įrenginį tiesiog išjungti. Ko nereikėtų daryti? E. Adomkaitis mato ir keletą klaidų, kurias žmonės daro su įkaitusiu telefonu. „Viena didžiausių vartotojų daroma klaida yra ta, kad jie dar įkaitusį telefoną ima krauti. Puikiai žinome, kad paprastai įkrovimas gali dar labiau įkaitinti telefoną ir jį pažeisti. Todėl reiktų būti kantriems ir luktelėti, kol telefonas atvės. Kita klaida – kiek kuriozinė. Kaip ir žiemą, taip ir vasarą telefonui labai svarbu vengti didelių temperatūrų skirtumų, todėl jokiu būdu negalima jo dėti į šaldytuvą ar kitą itin šaltą vietą. Įrenginys privalo atvėsti natūraliai", - apibendrina jis.