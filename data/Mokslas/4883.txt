„Facebook“ teigimu, tinklo vartotojai savo individualiame naujienų sraute matys mažiau istorijų, kurios prasideda sensacingomis antraštėmis, kurių tikslas – generuoti paspaudimus. Pavyzdžiui, tai yra tokios antraštės kaip „Kai ji pažvelgė po sofos pagalvėlėmis, pamatė štai ką... Šokiruoja!“ ar „Į kojines prieš eidamas miegoti jis įsidėjo česnako. Tuo, kas nutiko vėliau, sunku patikėti“ ir pan. „Vartotojai matys mažiau klaidinamų ir brukalus siūlančių antraščių bei daugiau autentiškų istorijų“, – teigia „Facebook“ atstovai. Kompanija skelbia, kad naujienų srautus atnaujins dažniausiai pasitaikančias masinančias frazes suskirstydama į dvi grupes: antraštės, kurios nuslepia informaciją, reikalingą suprasti istorijos tikslą, ir antraštės, kurios klaidina arba iki sensacijos išpučia istorijos turinį. Nuorodos iš tinklalapių ir domenų, kurie nuolatos skelbia panašiais masinančias antraštes, atsidurs vartotojų naujienų srauto apačioje.