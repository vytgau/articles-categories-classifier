Šį įrenginį, kuris konkuruos su „Amazon“ siūlomu „Echo“ ir „Alphabet“ sukurtu „Google Home“, „Apple“ pristatė dar pernai birželį. Tačiau lapkritį įmonė, nepaaiškinusi priežasčių, paskelbė, kad „HomePod“ prekyboje pasirodys vėliau. Antradienį „Apple“ pranešė, kad JAV, Didžiojoje Britanijoje ir Australijoje „HomePod“ bus galima įsigyti nuo vasario 9 dienos, o išankstiniai užsakymai bus priimami nuo sausio 26-osios. Prancūzijoje ir Vokietijoje „HomePod“ pasirodys ne anksčiau pavasario. Šis įrenginys veikia ne tik kaip muzikos grotuvas – jis, pavyzdžiui, gali „bendrauti“ su savo savininku, siųsti balso pranešimus, priminti apie planuotus įvykius ir veikti kaip žadintuvas. Jungtinėse Valstijose „HomePod“ kainuos 349 JAV dolerius. „Apple“ jau antrą kartą per dvejus metus patiria sunkumų pradedant prekybą garso aksesuarais. Anksčiau įmonė buvo atidėjusi prekybos ausinėmis „AirPods“ pradžią.