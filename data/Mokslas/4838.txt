Kantriausieji šimtus krentančių meteorų, pasirodančių kasmet rugpjūčio mėnesį, gali stebėti ir Lietuvos danguje. Šį meteorų srautą sukelia kosminėje erdvėje aplink Saulę skriejančios Svifto-Tutlio kometos paskleista dulkių juosta. Astronomas Algirdas Kazlauskas pasakoja, kad būtent rugpjūtį Žemė įskrieja į šios kometos nuolaužų juostą – nuolaužos ima degti, kai tik patenka į mūsų atmosferą. „Tos smulkios dalelės, skriejančios kosmose ir vadinamos meteoroidais, patekusios į Žemės atmosferą tampa meteorais – tai tiesiog šviesos blyksniai danguje. Jie sukelia tokį reiškinį, kurį mes vadiname meteorų srautu. O jeigu tie gabaliukai pasiekia Žemę, tada jie tampa meteoritais“, – aiškina A. Kazlauskas. Astronomai prieš kiekvieną meteorų lietų apskaičiuoja, kada perseidai bus matomi ryškiausiai. „Persėjaus žvaigždynas rytais kaip tik būna rytuose, jis – kylantis, todėl jeigu norite dar šiąnakt matyti tą srautą, tuos meteorus, reikėtų žiūrėti į šiaurę, šiaurės rytus, bet jau gerokai po vidurnakčio, kai nebetrukdo mėnulis“, – pataria astronomas. Jei šių metų rugpjūčio naktimis nepavyks pažvelgti į dangų, tą bus galima padaryti lapkričio bei gruodžio mėnesiais, kai Žemės atmosferą pasieks kiti meteorų srautai. 