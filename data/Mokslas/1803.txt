Didžiausias dėmesys visada tenka gamintojų flagmanams: dauguma nori turėti naujausią ir geriausią „Samsung“ ar „Apple“ išmanųjį. Be abejonės, į juos kompanijos daugiausiai investuoja, jiems skiriama daugiausiai reklamos, todėl ir kaina ne visada atrodo adekvati. Vidutinės klasės išmanieji pastaruoju metu savo išvaizda atrodo pakankamai solidžiai ir ne taip smarkiai skiriasi nuo naujausių modelių.  Šį kartą noriu palyginti, ką galima gauti įsigijus ekonominės klasės mobilųjį aparatą. Taigi pasirinkau tris pigesnius išmaniuosius telefonus su panašiais techniniais parametrais: „Nokia 6”, „Sony Xperia XA1” ir „Huawei P10 Lite“. Visi kainuoja panašiai – apie 300 eurų. „Nokia 6” - sugrįžimas po ilgos pertraukos Nors ir pavėluotai, bet savo laiku labiausiai mėgiamas ir geriausiai žinomas gamintojas „Nokia“, pagaliau prisijungė prie „Android“ operacinės sistemos. Šį kartą „HMD Global“ kompanija susikūrė naują modelį vien tam, kad atgaivintų „Nokia“ vardą ir bandytų grįžti į lyderių pozicijas. Ar jiems tai pavyks, laikas parodys. Kol kas skambiai pasauliui priminė apie save su „Nokia 3310”, kuri žaibiškai buvo išparduota ir Lietuvoje. „Nokia 6” – vienas iš trijų pirmųjų „Nokia“ išmaniųjų telefonų su „Android“ operacine sistema. Nors jis buvo pristatytas dar vasarį, pirkėjus pasiekė tik vasaros pabaigoje. Šis „Nokia 6“ išmanusis yra didelis ir savo išvaizda pakankamai solidus telefonas. Klasikinis „Nokia“ dizainas, aštrūs kampai, atrodo gana tvirtas. Full HD ekranas 5,5 colių, padengtas „Corning Gorilla Glass 3” danga, pakankamai ryškus, net saulės šviesoje gerai matomas vaizdas ekrane. Nustatymuose yra „Sunlight mode“ režimas, kuris pagerina ekrano matomumą būnant tiesioginiuose saulės spinduliuose. Įrenginyje įdiegta „švari“ „Android Nougat“ operacinė sistema su pagrindinėmis „Google“ programomis, kuo negali pasigirti „Samsung“ vidutinės klasės telefonai. Per mėnesį naudojimosi gavau tris atnaujinus su pataisymais, nors su ypatingais trikdžiais nesusidūriau. Geriausia žinia ta, kad dar šiais metais visi esami „Nokia“ išmanieji gaus naujausią „Android Oreo“ versiją. Taip pat įrenginyje yra pirštų atpažinimo funkcija. „Nokia 6” turi 4 GB RAM darbinės ir 32 GB vidinės atminties. Pagrindiniams poreikiams to pakanka. Yra galimybė praplėsti atmintį mikro SD kortele iki 256 GB arba naudotis antrąja SIM kortele. Sudėtingų žaidimų mėgėjus „Snapdragon 430” procesorius gal ir nuvils, bet „Candy Crush Saga“ ar „Angry Birds“ minčių atpalaidavimui pakaks. Nors skaičiai dabar nieko nereiškia, bet „Nokia 6” turi 16 MP galinę ir 8 MP priekinę kamerą. Pagrindinės kameros rezultatas pakankamai solidus kaip 260 eurų kainuojančio telefono. Taip, jis nėra toks greitas kaip „iPhone“ modelis, bet padaryti puikių nuotraukų tikrai galėsite. „HDR“ režimas gal kiek lėtokas, bet vietomis jį verta įjungti. Pati kameros programėlė paprasta. Gal kiek nepatiko rankinių nustatymų pasirinkimas, bet svarbu, kad tokia galimybė yra. Du kartus paspaudus įjungimo/išjungimo mygtuką greitai paleidžiama kameros programėlė. Patogiau, nei „iPhone“ modeliuose, kur reikia perbraukti užrakintą ekraną kairėn. Priekinė kamera nenustebino. Tamsoje ekrano apšvietimas naudojamas kaip blykstė, tačiau net ir esant geram apšvietimui trūksta ryškumo ir vaizdas nekoncentruojamas, bet vaizdo skambučiams jo pakanka. Nekeičiama telefono baterija 3000 mAh talpos. Ekranas didelis, bet energijos dienai užtenka. Pilnai įkrauti užtruks apie dvi valandas. Kompaktiškasis „Sony Xperia XA1” Pastaruoju metu „Sony“ išmaniuosius telefonus labai sunku atskirti. Visi jie labai panašus ne tik parametrais, bet ir išvaizda. Šis „XA1” modelis labai kompaktiškas ir labai greitai pripratau prie jo dydžio. Ekranas 5 colių, tačiau tik 1280x720 raiškos. Gal kiek mažai, bet su mažesniu ekranu to nesijaučia. Gal kiek erzina juodi nereikalingi ekrano plotai. Kiti gamintojai stengiasi mažinti nenaudojamą plotą, todėl šiame „Sony Xperia XA1” tai nedžiugina. Fizinių mygtukų nėra, todėl dalies telefono ploto lieka neišnaudotu. Ekrano apsaugos nėra, tik įbrėžimams atsparus stiklas. Visai nesenai buvo pristatyta naujausia „Android Oreo“ operacinė sistema, kuri pasieks ir „Sony Xperia XA1”, tačiau kol kas įrenginyje „Nougat“ versija. „XA1” modelyje be pagrindinių „Google“ programų rasite ir „Sony“ siūlomų programėlių, kurios jums nebūtinai patiks. „Nokia 6” šiuo atveju geriau, nes nėra apkrauta sistema, o pats gali parsisiųsti tai, ko reikia. Gerai, jei naudojatės kitomis „Sony“ paslaugomis. Jei yra tokių, kurie pasirinks kaip pirmą išmanųjį telefoną arba pakeis gamintoją, „Xperia“ programėlė padės greičiau susivokti ir pradėti naudotis įrenginiu. „Sony Xperia XA1” turi 3 GB RAM ir 32 GB vidinės atminties su galimybe praplėsti mikro SD kortele iki 256 GB. Deja, naudotis dviem SIM kortelėmis nėra galimybės. Įdomiausia buvo išbandyti net 23 MP pagrindinę kamerą. Žinoma, skaičiai pastaruoju nebūtinai atspindi rezultatą, tačiau šis „Sony“ modelis paliko gerą įspūdį. Jei sumoki už telefoną gerokai mažiau nei už flagmaną, tai ir reikalavimai šiek tiek mažesni. Labiausiai patiko platus kameros kampas. Fotografuojant iš arti, nereikia toli atsitrauki ar pereiti į kitą kelio pusę, kad užfiksuotum norimą objektą. Tiesa, fotografuojant iš labai arti sunkiau fokusuoja, todėl „macro“ fotografijai šis telefonas nelabai tiks. Yra rankiniai nustatymai, bet iš labai arti vistiek nepavyko išgauti norimo rezultato. Kameros programėlė pasileidžia atskiru, jai skirtu mygtuku arba du kartus paspaudus įjungimo/išjungimo mygtuką. Atskiras mygtukas gerai, kai nori sufokusuoti objektą. Pasirinkus tašką ir švelniai paspaudus mygtuką sufokusuoja vaizdą, o stipriau paspaudus padaroma nuotrauka. Asmenukėms skirta 8 MP kamera. Geriau nei „Nokia 6“, bet „XA1” neturi blykstės, todėl jei vakarojant užsimanysite selfio, reikės geresnio apšvietimo. Apskritai, fotografuoti telefonu naktį ar esant prastam apšvietimui, kyla nemenkas iššūkis. Mažo pajėgumo jutiklis negali išgauti norimo rezultato. Nebent turėsite trikojį, nustatysite ilgą išlaikymą arba fotografuosite apšviestą pastatą ar draugą iš arti su blykste. Lyginant su vis didėjančiais kitų gamintojų mobiliųjų ekranais „Sony Xperia XA1” jau laikomas mažu telefonu, todėl jame yra ir nedidelė 2300 mAh talpos baterija, kuri neišsikrauna vieną dieną. Nauja USB jungtis įkraus telefoną per beveik dvi valandas, per tą patį laiką „Nokia 6” įkrauna didesnę bateriją. „Huawei P10 Lite” greitai fotografuoja Faktas, kad „Huawei“ gerina savo pozicijas ir sustoti neketina. Šiais metais „EISA“ apdovanojimuose „Huawei P10” buvo išrinktas kaip geriausiai fotografuojančiu, o „Huawei Honor 8 Pro” labiausiai mėgiamu vartotojų, todėl nebūtinai brangiausi modeliai susilaukia daugiausiai dėmesio ir įvertinimo. „Huawei P10 Lite” – vidutinės klasės pasirinkimas. 5,2 colių Full HD ekraną turintis telefonas pakankamai plonas ir kompaktiškas. Stiklu padengtas korpusas neturi ekrano apsaugos, todėl patartina pasaugoti ir įsigyti dėklą. Kalbėti apie dizainą ir išvaizdą sudėtinga, nes kiekvienas grožį suvokia individualiai. Kaip ir „Nokia 6” ar „Sony Xperia XA1“, taip ir šis „Huawei P10 Lite” yra jau su „Android Nougat“ operacine sistema. Skirtumai labai nedideli. Visi telefonai turi ir 32 GB vidinės atminties, iš kurių laisvos daugiau lieka „Nokia“ modelyje, nes nėra nereikalingų programų, o tik pagrindinės „Google“ programos. Įjungus telefonus ir neatnaujinus programėlių „Huawei P10 Lite“ jau išnaudota 12,14 GB (59 programėlės), „Sony Xperia XA1” 10,37 GB (48 programėlės), o „Nokia 6” tik 9,97 GB vietos (37 programėlės). Taigi „Huawei“ modelyje daugiausiai įdiegtų programėlių, kurios nebūtinai visiems gali patikti. Gerai, kad kai kurias galima ištrinti. „P10 Lite“ turi 3 GB RAM darbinės atminties ir „Kirin 658” procesorių. Jei anksčiau ir buvo galima skųstis trikdžiais, tai naujieji pačios „Huawei“ kompanijos gaminami procesoriai puikiai susitvarko su užduotimis. „Antutu“ teste jis surenka apie 75000 taškų, „XA1” apie 60000, o „Nokia 6” vos apie 30000. Taip, „Nokia“ veikė lėčiau nei kiti, tačiau jei norite sklandesnio veikimo, geriau programėles palikti veikti fone, o neišjunginėti. Tuomet jos greičiau pasileidžia. Neapsunkins akumuliatoriaus veikimo, kai reikės programėlei vėl užkrauti visą turinį. „Huawei P10 Lite” pakankamai greitas, todėl ir kamera veikia greičiau nei „Nokia“ ar „Sony“ telefonų. Skaičiai mažesni, tik 12 MP, bet rezultatas nebūtinai blogiausias. Apskritai, visi šie vidutinės klasės telefonai pakankamai gerai fotografuoja ir pasidalinti socialiniuose tinkluose tikrai nebus gėda. Nenusileidžia net gerokai brangiau kainuojančiam „iPhone 7 Plus” modeliui. Dienos šviesoje darytas nuotraukas sunkiai atskirsite. Tamsoje kol kas nedžiugina nei vienas. Reikia šiek tiek pastangų, net ir brangiai kainuojančiais telefonais išgauti norimą rezultatą. Asmenukėms skirta 8 MP kamera nėra ideali. Apskritai priekinę kamerą naudoju tik vaizdo skambučiams, o vienintelė, kuri patiko, tai „OnePlus 5” modelyje, kuri yra net 16 MP ir rezultatas iš esmės geresnis. Baterijos talpa 3000 mAh ir tarnauja ji panašiai kaip ir kiti modeliai. Dienai pakanka, bet norint naudoti aktyviai antrą dieną, reikės pasikrauti. Užtruks apie dvi valandas. Apibendrinimas Jei jums nereikia pasipuikuoti prieš draugus ar aplinkinius naujausiu ir brangiai kainuojančiu flagmanu, visi trys telefonai puikiai atliko pagrindines išmaniajam telefonui skirtas funkcijas. Trumpai, „Nokia 6” tvirčiausias, „Huawei P10 Lite“ dailiausias, o „Sony Xperia XA1“ kompaktiškiausias. Pigesnių telefonų privalumas tas, kad jei jis netenkino lūkesčių, po metų galima pasikeisti į naują. Gamintojai dabar daug dažniau atnaujina savo išmaniųjų liniją, o flagmanų kainos krinta greičiau nei pasirodo naujas modelis. „Nokia 6“ pigiausias iš šių pasirinktų modelių. Be sutarties kainuoja 259 eurus. Minusas, kaip ir „Nokia 3310”, prieinamumas. Išparduota. Labiausiai patiko dėl ryškaus ekrano, gero garso pokalbio metu ir puikių „HDR“ režimu darytų nuotraukų. Nepatiko, kad lėtoka kamera. „Sony Xperia XA1” labai panašus į kitus kompanijos modelius. Kaina svyruoja nuo 260 iki 300 eurų. Patiko platus kameros kampas fotografuojant ir geras rezultatas, modelis labai kompaktiškas. Nepatiko, kad yra daug nereikalingo ploto ir fotografuojant iš arti sunkiau sufokusuoja objektą. „Huawei P10 Lite” elegantiškiausias iš šių telefonų. Kaina svyruoja nuo 280 iki 350 eurų. Patiko, nes kameros programėlė veikė pakankamai greitai. Nepatiko, nes nėra ekrano apsaugos.