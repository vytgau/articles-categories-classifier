Mieste kompiuterius ir interneto prieigą namuose turėjo atitinkamai 78 ir 80 proc. namų ūkių, kaime - atitinkamai 63 ir 66 proc. Beveik visi namų ūkiai, turintys namuose interneto prieigą, naudojosi plačiajuosčiu ryšiu. 86 proc. interneto prieigą turinčių namų ūkių naudojosi plačiajuosčiu laidiniu ar belaidžiu fiksuotu ryšiu, 46 proc. - mobiliojo ryšio tinklais. 62 proc. namų ūkių, neturinčių interneto prieigos namuose, nurodė, kad jiems internetas nereikalingas. Kitos priežastys, dėl kurių nesinaudota internetu namuose, - reikiamų įgūdžių neturėjimas, brangi įranga, dideli paslaugų tarifai arba galimybė naudotis internetu kitur. 2017 m. pirmąjį ketvirtį kompiuteriu naudojosi 76 proc. 16-74 metų amžiaus gyventojų. Besinaudojančių kompiuteriu asmenų dalis atskirose amžiaus grupėse labai skiriasi, nors šis skirtumas kasmet po truputį sumažėja. Dažniausiai kompiuteriu naudojosi 16-24 metų amžiaus (97 proc. visų to amžiaus gyventojų) ir 25-34 metų amžiaus (94 proc.) asmenys. Iš 65-74 metų amžiaus gyventojų kompiuteriu naudojosi 34 proc., o 61 proc. niekada neteko juo naudotis. Dauguma (81 proc.) asmenų, kurie 2017 m. pirmąjį ketvirtį naudojosi kompiuteriu, naudojosi juo kasdien, 15 proc. - bent kartą per savaitę, bet ne kasdien. Savo ruožtu internetu 2017 m. pirmąjį ketvirtį naudojosi 78 proc. 16-74 metų amžiaus gyventojų (2016 m. pirmąjį ketvirtį - 74 proc.). Iš 16-24 metų amžiaus gyventojų internetu naudojosi 98 proc., iš 65-74 metų amžiaus - 34 proc. Iš dirbančių asmenų internetu naudojosi 91 proc. 64 proc. 16-74 metų amžiaus gyventojų internetu naudojosi kasdien (82 proc. to amžiaus internautų), 11 proc. - bent kartą per savaitę, bet ne kasdien (15 proc. to amžiaus internautų). Taigi ne rečiau kaip kartą per savaitę internetu naudojosi 75 proc. 16-74 metų amžiaus gyventojų, arba 97 proc. to amžiaus internautų. Internetas daugiausia buvo naudojamas naujienoms skaityti, ryšiams, informacijos paieškai: ryšiams internetą naudojo 72 proc. 16-74 metų amžiaus gyventojų (93 proc. to amžiaus internautų), 56 proc. naudojosi internetinės bankininkystės paslaugomis (72 proc. internautų), 54 proc. bendravo socialiniuose tinkluose (69 proc. internautų). 25 proc. 16-74 metų amžiaus gyventojų (32 proc. to amžiaus internautų) 2017 m. pirmąjį ketvirtį naudojosi internetinėmis duomenų saugyklomis nuotraukoms, muzikos, vaizdo ar kitoms byloms saugoti. Valstybės institucijų ar kitų viešųjų paslaugų įstaigų elektroninėmis paslaugomis bent kartą per metus pasinaudojo 48 proc. 16-74 metų amžiaus gyventojų, arba 62 proc. to amžiaus internautų. 2017 m. pirmąjį ketvirtį prekes ir paslaugas asmeniniams tikslams internetu pirko ar užsakė 29 proc. 16-74 metų amžiaus gyventojų, arba 36 proc. to amžiaus internautų (2016 m. pirmąjį ketvirtį - atitinkamai 24 ir 31 proc.). Per pastaruosius 12 mėnesių prekes ar paslaugas internetu pirko ar užsakė 38 proc. 16-74 metų amžiaus gyventojų, arba 47 proc. to amžiaus internautų. Dažniausiai elektroninė prekyba buvo naudojama perkant drabužius, avalynę, sporto prekes, namų ūkio reikmenis ir bilietus į kultūros renginius, maisto ir kasdienio vartojimo prekes, elektroninius prietaisus, apgyvendinimo paslaugas atostogoms.