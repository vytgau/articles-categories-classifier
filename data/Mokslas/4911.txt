Po metų R. Bransonas ten planuoja skraidinti turtingus turistus, nes bilietas į jo laivus kainuos ketvirtį milijono dolerių. Pirmuosius kosminius turistus, bei patį R. Bransoną su šeima turėtų skraidinti Space Ship 2 tipo erdvėlaivis. Iš esmės tai nedidelis šiems kosmoso turistams skirtas raketoplanas. Į 15 kilometrų aukštį jį iškelia specialiai tam tikslui sukurtas lėktuvas. Tada įsijungia raketoplano kietojo kuro variklis ir po kelių minučių erdvėlaivis pakyla 100 kilometrų virš žemės paviršiaus. Tai – oficiali kosmoso riba. Iš ten kosminiai turistai pamatys juodą žvaigždėtą dangų, bei išlinkusį žemės horizontą. Po kelių minučių nesvarumo, raketa pradeda kristi ir, įskriejusi į tankiuosius atmosferos sluoksnius, nusileidžia ant tūpimo tako kaip sklandytuvas. R. Bransonas pristatė jau antrąjį Space Ship 2 tipo erdvėlaivį, pavadintą „Unity“, nes pirmasis prieš porą metų sudužo dėl piloto bandytojo klaidos. Galutinį leidimą skraidinti kosmoso turistus iš privataus kosmodromo Naujajame Meksike R. Bransono kompanija planuoja gauti po nuodugnių naujojo erdvėlaivio bandymų.