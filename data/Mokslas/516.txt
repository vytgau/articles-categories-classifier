Iš penkių didžiausių išmaniųjų telefonų pardavėjų, padidinti pardavimus ketvirtąjį ketvirtį pavyko tik Kinijos išmaniųjų telefonų gamintojams „Huawei“ ir „Xiaomi“. Palyginti su paskutiniu 2016 metų ketvirčiu, jų pardavimai padidėjo atitinkamai 7,6 ir 79 procentais. „Neišmaniųjų telefonų pakeitimo išmaniaisiais procesas sulėtėjo, nes trūksta kokybiškų ir pigių išmaniųjų telefonų, tad vartotojai yra labiau linkę pirkti kokybiškus neišmaniuosius“, – pareiškė „Gartner“ tyrimų direktorius Anshulas Gupta, kurį cituoja CNBC. „O tie, kurie savo senus išmaniuosius telefonus keičia naujais, renkasi kokybiškus modelius ir jais naudojasi ilgiau“, – pažymėjo jis. Pagal pardavimus pasaulyje 2017 metų ketvirtąjį ketvirtį ir toliau pirmavo „Samsung“. Nors įmonės pardavimai smuko 3,6 proc., ji sugebėjo padidinti užimamą rinkos dalį. „Apple“ pardavimai, palyginti su 2016 metų ketvirtuoju ketvirčiu, smuko 5 proc., o „Oppo“ pardavimai sumažėjo 3,9 procento. Per visus 2017 metus, palyginti su 2016-aisiais, išmaniųjų telefonų pardavimai pasaulyje padidėjo 2,7 proc. iki 1,5 mlrd. vienetų.