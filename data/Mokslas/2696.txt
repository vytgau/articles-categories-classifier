Kovo viduryje „Microsoft“ išplatino saugumo naujinį, nes jos operacinėje sistemoje „Windows XP“ buvo aptikta saugumo spraga, dėl kurios praėjusią savaitę į kelis šimtus tūkstančių kompiuterių visame pasaulyje sugebėjo patekti failus užkoduojantis virusas „WannaCry“. Tačiau programinės įrangos milžinė nemokamą saugumo atnaujinimą išsiuntinėjo tik vartotojams, naudojantiems naujausia operacinės sistemos versija – „Windows 10“, teigiama „Financial Times“ straipsnyje. Senesnių operacinės sistemos versijų, tokių kaip „Windows XP“, vartotojai už techninį palaikymą turėjo labai brangiai mokėti, priduriama jame. „Didelė kaina pabrėžia keblią padėtį, kurioje atsidūrė didžiausia pasaulio programinės įrangos kompanija, nes ji bando priversti klientus pereiti prie naujesnės ir saugesnės įrangos“, – sakoma straipsnyje. Vienas „Microsoft“ atstovas iš JAV naujienų agentūrai AFP sakė, kad kompanijoms, pasirinkusioms neatnaujinti savo sistemų, „Microsoft“ siūlo užsakomojo palaikymo susitarimus kaip laikiną priemonę“. „Kad būtų aiškiau, „Microsoft“ labiau norėtų, kad kompanijos atsinaujintų (operacinę sistemą) ir suvoktų visus naujausios versijos privalumus, o ne rinktųsi užsakomąjį palaikymą“, – sakė jis. Pasak „Financial Times“, senesnių „Windows“ versijų atnaujinimas „2014 metais, kai buvo nutrauktas versijos XP palaikymas, kainavo 200 dolerių vienam prietaisui, o metais vėliau išaugo iki 400 dolerių“. Be to, kai kurie klientai turėjo mokėti už šią paslaugą dar daugiau pinigų. Laikraščio teigimu, viena iš pirmųjų viruso aukų, Britanijos nacionalinė sveikatos apsaugos tarnyba (NHS), neįsidiegė programinės įrangos atnaujinimų dėl didelės jų kainos. „Microsoft“ nemokamą atnaujinimą senesnėms „Windows“ versijoms išplatino tik praėjusį penktadienį – tą dieną, kai buvo aptiktas virusas. Vis dėlto tas atnaujinimas pasirodė „pernelyg vėlai, kad suvaldytų „WannaCry“ protrūkį“, sakoma straipsnyje. „Microsoft“ AFP žurnalistams nenurodė, kada padarė tą atnaujinimą nemokamą. Balandį kompiuterinių įsilaužėlių grupuotė „Shadow Brokers“ išleido žalingą programą, esą išnaudojančią saugumo spragą, apie kurią kalbama nutekintuose Nacionalinės saugumo agentūros (NSA) failuose, nurodė Maskvoje įsikūrusios kompiuterinio saugumo bendrovės „Kaspersky Lab“ ekspertai.