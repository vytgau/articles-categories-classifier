Prie iniciatyvos sparčiai jungiasi ir regionai: Trakų savivaldybė įsigys apie 300 kompiuteriukų – visiems savivaldybės penktokams. Tuo metu leidykla „Šviesa“ ruošiasi kompiuteriukų pritaikymui mokyklose ir pradeda kurti užduotis, rašoma pranešime spaudai. Prie Varėnos, Skuodo, Neringos, Rietavo ir Utenos savivaldybių, kuriose jau paaukota tiek lėšų, kiek reikės visiems savivaldybės penktokams, prisijungė ir Trakų savivaldybė. „Nereikia laukti, kol kas nors kitas investuos į mokinių kompiuterinį raštingumą, ir patiems imtis iniciatyvos tam, kad mokiniai kuo anksčiau pradėtų pažindintis su naujausiomis technologijomis. Svarbu, kad ir patys mokytojai, kurie dirbs su šiais kompiuteriukais, skatintų vaikus domėtis technologijomis”, – sako Trakų merė Edita Rudelienė. Pasak E. Rudelienės, informacija apie projektą pasiekė per socialinius tinklus, o pavyzdį parodė Vilniaus savivaldybė, pirmoji ėmusi iniciatyvos. „Pasirodė įdomu ir reikšminga, kad vaikai nuo pat mažens yra mokomi programuoti. Manome, kad Trakų savivaldybės mokiniams tai yra itin aktualu”, – teigia ji. „Micro:bit“ kompiuteriukų pritaikymu mokyklose rūpinsis leidykla „Šviesa”, jau dabar pradedanti kurti užduotis, kuriose bus suderintas technologinis ir tradicinis ugdymas. Šiuo metu užduotis kuria autorių, mokytojų ir kitų ekspertų komanda. „Mums svarbu, kad kuriamos užduotys ugdytų mokinių kūrybiškumą, mokytų spręsti iškilusias problemas. Pavyzdžiui, geografijos pamokoje bus skatinama spręsti geografinę problemą, į pagalbą pasitelkiant kompiuteriukus”, – pasakoja „Šviesos” skaitmeninių produktų skyriaus vadovas Tada Pūkas. T. Pūko nuomone, leidykla aktyviai seka švietimo bendruomenės ir rinkos aktualijas, todėl susižavėjo ir noriai prisijungė prie iniciatyvos. „Po mikrokompiuterį visiems Lietuvos vaikams“. „Tai labai reikalinga iniciatyva, nes technologijų pasaulis sparčiai juda į priekį", – teigia jis. Prie nevyriausybinės iniciatyvos „Po mikrokompiuterį visiems Lietuvos vaikams" gali prisijungti kiekvienas – įmonės, bendruomenės, savivaldybės ar pavieniai asmenys. Vienas „Micro:bit“ kompiuteriukas su keliais baziniais priedais kainuoja 12 eurų. Iki rugsėjo 1 d. planuojama surinkti beveik 27 tūkst. kompiuteriukų. Visą informaciją apie iniciatyvą ir kaip prie jos prisijungti galima rasti adresu www.kompiuteriukai.lt.