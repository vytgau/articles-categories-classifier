Šiais metais „Honor“ nusprendė eiti nauju keliu ir praplėsti savo įrenginių pasiekiamumą, taip šie išmanieji atsidūrė ir ant mūsų lentynų. Kaip skelbia „Honor“ šūkis „Drąsiems” (angl. „For the Brave"), šis prekės ženklas sukurtas skaitmeninei kartai, ieškančiai išskirtinės patirties ir technologijų, skatinančių kūrybiškumą bei leidžiančių realizuoti visus poreikius. Pagrindinis „Honor“ išmaniųjų telefonų privalumas – patraukli kaina, kuri lietuviams turėtų patikti. „Honor“ remiasi mažo turto (angl. light asset) verslo modeliu ir siekia per artimiausius trejus metus įsitvirtinti geriausiųjų penketuke pasaulio išmaniųjų telefonų rinkoje. Bendrovės tikslas – iki 2020 m. padidinti pardavimų užsienyje dalį iki 50 proc.  „Huawei“ prioritetas – vartotojų pasitenkinimas, todėl visuomet stengiamės pristatyti naujausias technologijas ir kurti išskirtinę vartotojų patirtį. Siekdami patenkinti skirtingus vartotojų poreikius, turime platų produktų spektrą – nuo „P“ serijos įrenginių, kurie skirti šiuolaikiškiems, fotografija ir mada besidomintiems vartotojams, „Mate“ serijos, su kuria neseniai pristatėme pirmą intelektualų įrenginį, iki „Nova“ ar „Honor“ serijos įrenginių. Tikime, kad tiek su „Huawei“, tiek su „Honor“ prekės ženklais dirbančios komandos ir toliau sėkmingai dirbs siekdamos užtikrinti nepakartojamą vartotojų patirtį“, – sako „Huawei“ Baltijos šalių vartotojų verslo grupės vadovas Yanfei. Skirtumai detalėse Šį kartą mano rankose du beveik identiški telefonai – „Honor 9 Lite“ ir „Huawei P Smart“. Žiūrint iš priekio į abiejų telefonų ekranus sunku net atskirti – kaip broliai dvyniai. Jei dar būtų vienodų spalvų, tai tik užrašas apačioje išskirtų. „Honor“ dar turi dvigubą priekinę kamerą, kuri išsiskiria ir yra privalumas prieš „P Smart“ modelį. Jei renkiesi tarp flagmanų, kurių techniniai parametrai labai panašūs, tai prioritetas išlieka gamintojas ir pati vartotojo sistema, prie kurios vartotojas labiau įpratęs. Šiuo atveju yra sudėtingiau. Abu beveik identiški ne tik išvaizda, bet ir kaina. Apie 250 eurų. Paklausinėjęs kolegų darbe, kuris labiau patinka, atsakymų sulaukiau įvairių ir vieno aiškaus nugalėtojo nebuvo. Vieniems labiau patiko matinė „Huawei P Smart“ nugarėlė nei stiklinė „Honor 9 Lite“, kuri yra tikras pirštų anspaudų surinkėjas. Buvo tokių, kuriems aštresni „Honor“ telefono kampai buvo privalumas, o kitiems tai buvo trūkumas. „P Smart“ turi nemažai panašumų su „iPhone“ modeliais – kameros iškilumas, garsiakalbiai apačioje ar vis dar esantis ausinių lizdas (senesniuose „iPhone“ modeliuose). Taip pat užapvalinta „P Smart“ nugarėlė pasirodė mielesnė kai kuriems. Vis dėlto labiau žinomas prekės ženklas „Huawei“ buvo dažnesnis pasirinkimas, kai „Honor“ kai kuriems dar net negirdėtas. „Ar tai modelio pavadinimas, ar tai brandas?“, – klausė kolega. Supratau, kad renkantis išmanųjį, svarbu jį palaikyti rankose ir tiesiog pajausti, ar patinka, ar ne. Man abu šie modeliai pasirodė labai panašūs, o jei reikėtų pasirinkti vieną iš jų, prioritetas būtų – spalva. Tiesiog atsibodo juoda ar pilka spalvos. Norisi gyvenime daugiau įvairumo. Tiesa, abu modeliai turi mėlynos, auksinės ar juodos spalvos pasirinkimą. „Honor 9 Lite“ turi ir kitų spalvų, bet ne visos pasiekė mūsų rinką. Gaila. Pagrindiniai panašumai Šių telefonų parametrai labai panašūs. Abiejų modelių 5.65 colių „Fullview“ LCD ekranas (18:9) yra FullHD+ raiškos (1080 x 2160). Tiek „Honor 9 Lite“, tiek „Huawei P Smart“ turi 3 GB darbinės ir 32 GB vidinės atminties su galimybe praplėsti micro SD kortele iki 256 GB. Jei daug nefotografuojate, turėtų pakakti ir esamos talpos telefone. Taip pat abu šie modeliai naudoja tą patį „Kirin 659“ procesorių. Akumuliatoriaus talpa abiejų 3000 mAh, kuri puikiai atlaiko dienos darbą, o jei mažiau naudositės telefonu ir dvi paras atalikys. Sutaupyti naudojamos energijos galima sumažinant ekrano raišką, kuri yra didžiausias baterijos eikvojimo šaltinis. Nustatymuose galima rinktis HD+ (1440x720) ar FullHD+ (2160x1080). Veikia šie du telefonai su „Android 8.0 Oreo“ operacine sistema bei „EMUI 8.0“ vartotojo sąsaja. Pastaruoju metu net ir pigesni modeliai puikiai veikia ir trikdžių per trumpą naudojimosi laikotarpį nebuvo. Ilgesnį laiką pagrindiniai mano telefonai buvo „Huawei P10“ ir „Huawei Mate 10 Pro“, todėl valdymas man labai aiškus. Pereinant iš kito gamintojo sistemos gali būti sudėtinga, bet prie naujovių visada reikia įprasti. Tai tiesiog laiko klausimas. Vienas pastebėjimas: naudojant „Facebook“ programėlę šiais modeliais, geriau jos neišjunginėti. Tegul ji veikia fone, nes paleidus išjungtą programėlę, ji užsikrauna šiek tiek ilgiau nei palikta foniniame režime. Procesorius nėra toks galingas kaip flagmanų, todėl ir kai kurioms programėlėms pasileisti reikia daugiau laiko. Kamera, tai kas svarbu Telefono kameros megapikselių skaičius šiai dienai nebūtinai reiškia puikų nuotraukų rezultatą. Svarbu kameros sensoriaus dydis ir pati technologija. „Huawei P Smart“ ir „Honor 9 Lite“ turi dvigubą 13 MP ir 2 MP pagrindines kameras. Antra kamera skirta kurti lauko gylio „bokeh“ efekto kadrus. Tai skirta fotografuojant objektus ar portretus atstumu nuo 0,5 iki 2 metrų. Tuomet fonas labiau išsilieja ir nuotraukos atrodo geriau. Keista, nors abu telefonai turi identiškas kameras, rezultatas šiek tiek skiriasi. „P Smart“ nuotraukos pasirodė šaltesnės, nei „Honor 9 Lite“. Tikriausiai jau skonio reikalas. Tikėtis nuotraukų rezultato kaip flagmanu padarytų nuotraukų būtų naivu, bet dienos šviesoje foto kokybė visai gera. Kameros programėlė įsijungia pakankamai greitai. Netgi galima užfiksuoti nuotrauką per 0.7 sekundės. Du kartus paspaudus garso mažinimo mygtuką pasileis fotoaparatas ir padarys nuotrauką. Žinoma, kompozicija nebūtinai gali tenkinti. Lyginant su flagmanais, kurių nuotraukų kokybė nepriekaištinga, nurašyti pigesnių telefonų nereikėtų. Dienos šviesoje dabar visi telefonai fotografuoja neblogai. Naudojant šiuos du telefonus, pastebėjau, kad tiesiog trūksta spalvų, kurias galima pakoreguoti vėliau. Kas man patinka, tiek „Huawei“, tiek „Honor“ telefonuose – nuotraukų redagavimo programėlė. Ji pakankamai solidi ir galima suteikti nuotraukoms daugiau išskirtinumo. Net „Samsung“ flagmanai, mano manymu, turi skurdesnę redagavimo programėlę. Žinoma, „Google Play“ parduotuvėje galima parsisiųsti daug nemokamų alternatyvų. Mano favoritė yra „Snapseed“ programėlė, kuri patenkins kiekvieno lūkesčius. Pigesniuose modeliuose rezultatas, esant prastam apšvietimui ar vakare, gali nuvilti. „Huawei P Smart“ ir „Honor 9 Lite“ pasigirti idealiomis nuotraukomis tokiomis sąlygomis negali. Matosi nemažai triukšmo. Patarimas tokiu atveju geriau fotografuoti iš arčiau ir būtinai naudoti kameros blykstę. Svarbu, kad objektas nebūtų toli. Labiau patyrusiems, rankiniai nustatymai gali padėti, bet nepamaišytų ir trikojo pagalba. Papildomi režimai padeda. Verta pabandyti „Tapymas šviesa“ režimą, kur galima rinktis žvaigždžių sekimą, šviesų grafytį, galinių žibintų pėdsakus ar šilkinį vandenį. Trikojis čia privalomas. „Honor“ išmaniojo telefono privalumas – dviguba priekinė kamera su 13 MP ir 2 MP lęšiais, kai „P Smart“ turi tik 8 MP. Nesu selfių mėgėjas, bet tiems, kuriems tai svarbu, „Honor 9 Lite“ telefonu darytos nuotraukos priekine kamera atrodo geriau. Jei telefonai orientuoti į jaunąją kartą, kuri mėgsta daug filmuoti, tai pigesnių telefonų video kokybė vis dar nedžiugina. Filmuoja maksimaliai Full HD raiška ir nėra vaizdo stabilizacijos. Teks pasistengti, kad vaizdas nedrebėtų, arba naudoti papildomas priemones. Pasirinkimas tiesiog emocinis Kai yra du beveik identiški telefonai sunku išskirti, kuris geresnis. Redakcijoje kolegos mieliau rinktųsi „Huawei P Smart“, nes patikimesnis prekės ženklas ir užapvalinta matinė nugarėlė pasirodė praktiškesnė. Stiklinė nugarėlė gražu, bet labai nepraktiška, nors daugelis flagmanų taip pat turi stiklą iš abiejų pusių. Dėklas tokiais atvejais privalomas. Priekinės kameros darytos nuotraukos geresnės „Honor 9 Lite“ telefono, bet pagrindinės kameros rezultatas man labiau patiko „Huawei P Smart“. Tiesiog skonio reikalas. Kai kaina beveik identiška, tad pasirinkimas gali būti tiesiog spontaniškas.