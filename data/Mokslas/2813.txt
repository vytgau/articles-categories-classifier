Kvaili žmonės, dėstė Carlo M. Cipolla, kuri kelias būdingas savybes: jų yra daug, jie neracionalūs, ir sukelia problemas kitiems, iš to negaudami jokios regimos naudos sau, taip mažindami visuomenės bendrą gerovę. Nuo kvailumo apsisaugoti neįmanoma, teigė Italijoje gimęs profesorius, miręs 2000 metais. Vienintelis būdas visuomenei išvengti griūties po idiotų našta – nekvailiems stengtis dar labiau ir kompensuoti kvailų grupės narių daromą žalą. Apžvelkime C. M. Cipolla’o penkis pagrindinius žmonių kvailumo dėsnius. Dėsnis #1: visi ir visada neišvengiamai nuvertina kvailų asmenų kiekį. Kad ir kiek kvailių, manote, jus supa, visada pernelyg šį skaičių numažinate. Ši problema kyla, nes remdamiesi nesusijusiais faktoriais, tokiais kaip darbas, išsilavinimas, ir kiti bruožai, kurių, mūsų manymu, kvaili žmonės neturi, darome šališką prielaidą, kad kažkurie žmonės yra protingi. Taip nėra. Dėsnis #2: Konkretaus žmogaus kvailumo tikimybė nepriklauso nuo bet kokių kitų to asmens charakteristikų. C. M. Cipolla teigė, kad kvailumas yra visose populiacijose nekintantis rodiklis. Visose, kokias tik galima įsivaizduoti, kategorijose – lytis, rasė, tautybė, išsilavinimas, pajamos – yra fiksuotas dalis kvailų žmonių. Yra kvailų profesorių. Yra kvailų žmonių Davose ir JT Generalinėje asamblėjoje. Kvailų žmonių yra visose tautose. Kiek kvailių tarp mūsų? To pasakyti neįmanoma. Ir bet kokie spėjimai vis vien tikriausiai pažeistų pirmąjį dėsnį. Dėsnis #3. Kvailas asmuo yra toks asmuo, kuris sukelia žalą kitiems žmonėms ar žmonių grupėms, o pats negauna jokios naudos ir gal netgi patiria nuostolius. C. M. Cipolla pavadino tai Auksiniu kvailumo dėsniu. Pasak ekonomisto, kvailas asmuo yra tas, kas kelia problemas kitiems, be jokios aiškios naudos sau. Dėdė negali nustoti dalintis netikromis naujienomis „Facebook"? Kvailys. Vartotojų aptarnavimo tarnybos darbuotojas valandą laiko jus prie telefono, porą kartų nutraukia ryšį ir vis vien kažkokiu būdu sugeba sugadinti jūsų sąskaitą? Kvailys. Šiame dėsnyje C. M. Cipolla pristato dar tris kitus, drauge su kvailumu egzistuojančius fenotipus. Pirmasis – protingas žmogus, kurio veiksmai teikia naudą tiek jam, tiek ir kitiems. Tada yra banditas, kuris gviešiasi naudos sau kitų sąskaita. Ir galiausiai yra bejėgis asmuo, kurio veiksmai turtina kitus jo sąskaita. Nekvailių elgesys nėra pastovus. Kartais elgiamės protingai, kartais būname egoistiškais banditais, kartais elgiamės bejėgiškai ir tada mus išnaudoja kiti, o kartais esame visko po truputį. Tuo tarpu kvailiai yra nuoseklumo tvirtovės, ir visada elgiasi beprasmiškai. Tačiau nuolatinis kvailumas yra vienintelis pastovus kvailumo bruožas. Būtent todėl kvaili žmonės yra tokie pavojingi. Pasak C. M. Cipollos, iš esmės kvaili žmonės yra pavojingi ir kenkiantys, nes protingiems žmonėms sunku įsivaizduoti ir suprasti neprotingą elgesį. „Protingas žmogus gali suprasti bandito logiką. Bandito veiksmai racionalūs ir paklūsta logikai: galima sakyti, bjauriai logikai, bet racionaliai. Banditas nori pliuso savo sąskaitoje. Kadangi jis nėra pakankamai protingas, kad sugalvotų, kaip tą pliusą pasiekti, ir tuo pačiu padėti pliusą pasiekti ir jums, savo pliusą jis gaus, jūsų sąskaitoje padarydamas minusą. Tai blogai, bet racionalu, ir jei esate racionalus, galėsite tai nuspėti. Bandito veiksmus, apgaulingus manevrus ir kėslus galima numatyti ir taikyti prevenciją", - dėstė mokslininkas. Anot jo, su kvailu asmeniu to padaryti absoliučiai neįmanoma, kaip paaiškinta Trečiame dėsnyje. „Kvailas sutvėrimas įžeidinės jus jus be jokios priežasties, negaudamas jokios naudos, be jokio plano ar schemos pačiu netinkamiausiu laiku, neįtikinamiausiose vietose. Ir nėra jokio racionalaus būdo numatyti, ar, ir kada, ir kodėl kvailys atakuos. Susidūrę su kvailu asmeniu, visiškai priklausote nuo jo malonės", - rašė jis. Dėsnis #4: Nekvaili žmonės visada nuvertina kvailų asmenų griaunamąją galią. O būtent, nekvaili žmonės nuolat pamiršta, kad visur ir visada ir bet kokiomis aplinkybėmis, reikalai ir/ar ryšiai su kvailais žmonėmis visada reiškia brangią klaidą. Nuvertiname kvailybę, ir taip keliame grėsmę sau patiems. Taip priėjome prie penktojo ir paskutiniojo dėsnio: Dėsnis #5: Kvailys yra pavojingiausias asmens tipas. Vadovaujantis šiais argumentais daroma išvada, kad kvailas asmuo pavojingesnis už banditą. Su kvailumu negalime nieko padaryti. Ar visuomenė sugrius po savo kvailų piliečių našta ar ištvers, priklauso nuo nekvailių. Progresyviose visuomenėse, didelė dalis elgiasi protingai, ir taip nusveria kvailių padarytus nuostolius nauda, gauta sau ir visiems. Nykstančiose visuomenėse kvailų asmenų dalis tokia pati, kaip ir sėkmingų. Bet jose taip pat didelė dalis bejėgių žmonių, ir, kaip rašo C. M. Cipolla, „nerimą keliantis banditų klestėjimas su kvailumo obertonais.“ „Tokie nekvailių populiacijos sudėties pokyčiai neišvengiamai stiprina destruktyvias [kvailių] frakcijos galias ir užtikrina žlugimą, - apibendrina C. M. Cipolla. - Ir šalis garma pragaran.“