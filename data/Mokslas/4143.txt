Pranešime žiniasklaidai rašoma, kad naršyklės „Chrome“ klaida, vadinama „hang bug in history.pushState()“, pirmą kartą užfiksuota 2014 m. liepą, tačiau „Google“ inžinieriai jos iki šiol neištaisė, nors klaidai buvo priskirta žemo lygio DDOS atakos kategorija. Klaida „hang bug in history.pushState()“ leidžia programišiams paleisti daugybę puslapių adresų naršyklės sesijos istorijoje. Dėl to naršyklė „Chrome“ pastringa, daugeliu atvejų sulėtėja ir paties kompiuterio operacinė sistema, nes naršyklė naudoja didžiąją dalį įrenginio atminties ir procesoriaus resursų. Pasak „eScan“ saugumo ekspertų, ši klaida veikia ne tik „Chrome“, bet ir „Firefox“ naršyklę. Techninės pagalbos sukčiavimo atveju nusikaltėliai naudojasi „Chrome“ klaida, kad lengviau įtikintų aukas, jog jų kompiuteriuose užfiksuotas rimtas saugumo pažeidimas. Taip pat buvo nustatyta atvejų, kai sukčiai greta pastrigusios naršyklės pasitelkdavo tekstų skaitymo balsu paslaugą „IVONA“ (www.ivona.com), kuri aukoms kartodavo frazę „Morning, You might be under online surveillance. Call immediately to solve the issue“ (Labas rytas, jūs galite būti sekami internete. Nedelsiant paskambinkite, kad tai išspręstumėte). „Vartotojai, susidūrę su techninės pagalbos sukčiavimu, kai naršant internete iššoka langas su žinute, kad jų sistema yra užkrėsta ar kompiuteris turi rimtų techninių bėdų, turėtų būti atsargesni ir atsiminti, kad techninę pagalbą siūlantys asmenys gali būti sukčiai, o jų siūlomi atsisiuntimai – kenksmingos programos“, – teigia „eScan“ antivirusines programas platinančios įmonės „Baltimax“ pardavimų vadovas Deividas Pelenis. „eScan“ saugumo ekspertai pataria, susidūrus su tokiais įspėjimais internete, pirmiausia uždaryti naršyklę. Jei naršyklė pastringa, uždarykite ją naudodamiesi užduočių tvarkykle „Task Manager“. Pastebėjus neįprastą sistemos veikimą, patariama kompiuterį nuskaityti nuo virusų su patikima antivirusine programa.