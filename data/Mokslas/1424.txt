Jo turtų vertė jau siekia daugiau nei 90 milijardų dolerių. Daugeliui neįsivaizduojama suma pačiam J. Bezosui reiškia mažai, tačiau su tokiu gyvenimu nesusipažinusiems žmonėms vis tiek įdomu – ką su savo pinigais J. Bezosas veikia? Pateikiame 7 įdomius faktus apie Jeffo Bezoso turtus. Praėjusį ketvirtadienį J. Bezoso valdoma „Amazon“ paskelbė trečiojo ketvirčio rezultatus. Augantys pardavimai ir tiesiog puikūs finansiniai rezultatai nulėmė, kad kompanijos akcijų vertė iš karto šovė į viršų 8 proc. Skaičiuojant kiek akcijų turi pats J. Bezosas, išaiškėja, kad jis per dieną praturtėjo 6,44 milijardais dolerių. Per minutę uždirba daugiau nei jauni žmonės per metus J. Bezosas pernai uždirbo 19,3 milijardus dolerių. Paprastas skaičiavimas parodytų, kad per dieną jis uždirbo 52 milijonus dolerių arba 36 tūkstančius dolerių per minutę. Nedaug jaunų žmonių tiek uždirba per metus. Aplenkė Warreną Buffettą Kai 1998 metais Bezosas tapo milijardieriumi, garsusis investuotojas Warrenas Buffettas jau turėjo turto už 30 milijardų dolerių. Kurį laiką Warrenas Buffettas buvo antras pagal turtus žmogus pasaulyje, tačiau dabar, Businessinsider.com duomenimis, J. Bezosas yra bent 9 milijardais dolerių turtingesnis. Vienas iš didžiausių žemvaldžių Gali pasirodyti, kad tokių technologinių kompanijų kaip „Amazon“ įkūrėjui ir savininkui dideli žemės plotai nereikalingi, tačiau skelbiama, kad J. Bezosas yra vienas iš 25 didžiausių JAV žemvaldžių. Dalis nekilnojamojo turto yra skirta J. Bezoso šeimos reikmėms, dalis – verslui. Pavyzdžiui, didžiulė teritorija Teksase skirta „Blue Origin“ bandymams. Pirmieji prabangūs namai nebuvo verti nė 1 proc. Bezoso turto Daugeliui sunku įsivaizduoti, ką reiškia būti tokiu turtingu. Tačiau 1998 metais, kuomet tapo milijardieriumi, J. Bezosas įsigijo 10 milijonų dolerių vertės vilą. Tuo metu didžiulis prabangus pastatas buvo vertas vos 0,625 proc. jo turto. Vėliau Bezosas įsigijo nemažai šią vilą supančios žemės ir kitų pastatų. Dabar šio komplekso vertė siekia 70 milijonų JAV dolerių. Turtingesnis už savo universitetą 1986 metais J. Bezosas baigė Princtono universitetą. Dabar ši įstaiga yra vertinama 22,8 milijardais dolerių – maždaug keturis kartus mažiau nei Bezoso turtas. J. Bezosas – pirmasis 12 skaitmenų žmogus Pasak „Oxfam“ J. Bezosas gali tapti pirmuoju trilijonieriumi, tačiau pirmiau pasieks kitą tikslą – greitai jo turtas bus vertinamas 100 milijardų JAV dolerių. Tiesa, pats J. Bezosas tokių tikslų nesivaiko – aktyviai aukoja labdarai ir, su savo „Blue Origin“ kompanija žvalgosi į dangų.