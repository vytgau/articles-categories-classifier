NASA praneša, kad šiuo metu iš Žemės be teleskopo galima bus stebėti ypač retą kometą, kuri kitą kartą pro mūsų planetą skries tik po kelių milijonų metų. Kometai mokslininkai suteikė gan sudėtingą C/2016 U1 NEOWISE pavadinimą. Nuo dabar iki sausio vidurio šis astronominis objektas bus pakankamai arti Žemės, kad jį dangaus skliaute galima bus stebėti pro paprastus žiūronus ar gal net ir plika akimi. Pirmą kartą ši kometa buvo pastebėta spalio mėnesį ir šiuo metu ji kaip tik skrieja arčiausiai mūsų planetos. Šį ledo ir purvo riedulį traukia Saulė – priartėjusi prie mūsų žvaigždės, kometa kirs Merkurijaus orbitą ir pasuks atgal į tolimojo kosmoso tamsą, plytinčią už Saulės sistemos ribų. „Daug šansų, kad net ir per paprastus žiūronus galima bus stebėti praskriejančią C/2016 U1. Visgi garantuoti nieko negalima, nes kometos ryškumas yra neprognozuojamas“, – sako Paulas Chodas, NASA Žemei artimų objektų tyrimų centro vadovas. Norint pamatyti kometą, reikėtų dairytis dangaus skliauto pietryčiuose prieš pat aušrą. Kometa slinks vis piečiau, kol pasislėps už horizonto sausio viduryje. C/2016 U1 orbita tokia plati, kad pilną „ratą“ kometa apsuka tik per kelis milijonus metų, o tai reiškia, kad tai pirmas ir paskutinis kartas, kai ji sklendžia taip arti Žemės. Kometos „gyvenimo“ trukmė yra apie porą milijonų metų, tad ir ši, ko gero, nebegrįš dar kartą aplankyti Saulės sistemos. Laimei, baimintis dėl kometos susidūrimo su Žeme nereikėtų – nors šis dangaus objektas matosi plika akimi, jis vis tiek skrieja už milijonų kilometrų nuo mūsų planetos. NASA mokslininkai per pastarąsias kelias savaites pastebėjo dvi potencialias kometas – antrąjį objektą pavadino 2016 WF9. Tiesa, pastarasis kūnas greičiausiai yra kometos ir asteroido hibridas – astronomai negali tiksliai pasakyti, į kurią kategoriją jis patenka. Įprastai asteroidai sudaryti iš uolienų ir metalų, tuo tarpu kometos yra iš ledo ir purvo. WF9 yra gana didelis – apie pusės kilometro skersmens, be to, jis labai tamsus ir atspindi tik nedidelę dalį ant jo krentančios šviesos. Jei tai kometa, tai jos paviršius yra anglies juodumo. Šis objektas tai jau dešimta NASA „Neowise“ misijos tyrėjų atrasta kometa, jie taip pat užregistravo 99 naujus asteroidus.