Pagal programą „WiFi4EU“ savivaldybėms siūlomi 15 000 eurų vertės čekiai belaidžio vietinio tinklo zonoms įrengti viešosiose erdvėse – bibliotekose, muziejuose, viešuosiuose parkuose ir aikštėse. Komisijos pirmininkas Jeanas-Claude‘as Junckeris teigia, kad iniciatyva „WiFi4EU“ siekiama „iki 2020 m. užtikrinti, kad kiekviename Europos miestelyje ir mieste apie pagrindinius visuomeninio gyvenimo centrus būtų įrengta nemokama belaidė interneto prieiga“. Savivaldybės „WiFi4EU“ čekius gali naudoti belaidžio vietinio tinklo (belaidžio ryšio prieigos punktų) įrangai pirkti ir įdiegti pasirinktuose vietos visuomeninio gyvenimo centruose. Tinklo priežiūros išlaidas padengs savivaldybės. „Atverdami portalą „WiFi4EU“ žengiame konkretų žingsnį, kad padėtume savivaldybėms teikti nemokamo belaidžio vietinio tinklo paslaugas. Tai svarbi pažanga, tačiau tvirtai raginu ir Europos Parlamentą bei Tarybą baigti nagrinėti pasiūlytą ryšių kodeksą, kad visoje ES būtų užtikrintas didelės spartos interneto ryšys. Tam reikia Europos mastu koordinuoti spektrą ir tvirtai skatinti Europai būtinas investicijas į didelio pralaidumo tinklus“, – EK pranešimas cituojamas už bendrąją skaitmeninę rinką atsakingas Komisijos pirmininko pavaduotojas Andrusas Ansipas sakė: Skirs 120 mln. eurų Iki 2020 metų nemokamo viešojo belaidžio vietinio tinklo paslaugų įrangai finansuoti ne daugiau kaip 8000 ES savivaldybių visose valstybėse narėse, taip pat Norvegijoje ir Islandijoje, iš ES biudžeto bus skirta 120 mln. eurų. Kaip teikti paraišką dėl „WiFi4EU“ čekio? 1. Registracijos etapas: nuo 2018 m. kovo 20 d. savivaldybės turėtų registruotis portale www.WiFi4EU.eu. 2. Paraiškos teikimo etapas: 2018 m. gegužės mėn. viduryje bus paskelbtas pirmas kvietimas ir užsiregistravusios savivaldybės galės teikti paraišką dėl pirmųjų 1000 „WiFi4EU“ čekių (kiekvieno iš jų vertė – 15 000 eurų). Čekiai bus išdalyti laikantis eiliškumo principo. 3. Skyrimo etapas: Komisija, užtikrindama geografinę pusiausvyrą, paskelbs 1000 savivaldybių, kurios gaus finansavimą pagal pirmąjį kvietimą teikti paraiškas. Kiekviena dalyvaujanti šalis gaus bent po 15 čekių. 4. Per kitus dvejus metus pagal programą „WiFi4EU“ bus paskelbti dar keturi kvietimai. Pagal programą „WiFi4EU“ finansuojami tinklai bus nemokami, juose nebus reklamos ir nebus renkami asmens duomenys. Bus finansuojami tik tie tinklai, kurie nedubliuoja esamų nemokamų privačių ar viešų panašios kokybės tinklų toje pačioje viešojoje erdvėje. Iniciatyva „WiFi4EU“, apie kurią Komisijos Pirmininkas Jeanas-Claude'as Junkeris paskelbė Pranešime apie Sąjungos padėtį 2016 m. rugsėjo mėn., yra dalis plataus užmojo esminės ES telekomunikacijų taisyklių pertvarkos, apimančios naujas priemones, kuriomis siekiama patenkinti augančius europiečių interneto ryšio poreikius ir paskatinti Europos konkurencingumą.