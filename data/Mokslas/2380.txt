Apie radinį DELFI pranešė skaitytojas, atsiuntęs pamatų nuotrauką. „Ten atkasti seno užstatymo pamatai, šiuo metu vykdomi archeologiniai tyrimai. Daugiau galėtų pasakyti Kultūros paveldo departamento Vilniaus skyrius“, - komentavo Vilniaus savivaldybė. Susisiekus su Kultūros paveldo departamentu, buvo patikslinta, kad įmonei „Kultūros vertybių paieška“ yra išduotas leidimas archeologiniams tyrinėjimams dar gegužės pabaigoje. Svarstoma, kad ten galėtų būti XIX a. senojo Šnipiškių, Ukmergės kelio užstatymo liekanos: namo arba kelio dalis. Bendrovė tyrimų nekomentuoja, nes jie dirba pagal sutartį su sklypo valdytoju „Lords LB Asset Management“. Tačiau fondo atstovai kol kas apie naująjį radinį žino nedaug. „Teritorijoje šiuo metu vyksta archeologiniai detalieji tyrimai, kurie nėra baigti. Plačiau pakomentuoti jų rezultatus galėsime tuomet, kai gausime oficialią tyrimų ataskaitą", - DELFI sakė „Lords LB Asset Management“ fondų valdytojas Marius Žemaitis.