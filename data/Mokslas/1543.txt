Kai kurie sako, kad Lietuvoje nėra jokių naudingų žemės išteklių. Bet tai - netiesa. Cemento gamybai reikalingos dvi pagrindinės žaliavos: molis ir klintys. Ir jų Lietuvoje yra labai daug. Į Naująją Akmenę, kur yra įsikūrusi vienintelė Lietuvoje cemento gamykla, atvežamos dvi pagrindinės cemento gamybai reikalingos medžiagos – klintys ir molis. Pradedamas pirminis žaliavų apdorojimas. Klintys po dviejų smulkinimo etapų tampa kumščio dydžio uolienos gabaliukais, o šio proceso metu, būna, skyla net patys plaktukai – uolienoms susmulkinti reikia didžiulės jėgos. Molis, kol smulkinamos klintys, trupinamas trupintuve: „Du rotoriai su dantim sukasi vienas priešais kitą, o į vidų krenta molis ir jį tiesiog suplėšo,“ - teigia technologas A. Stakeliūnas. Akmuo – šių trupintuvų siaubas, nes įrenginiai negeba jų suskaldyti. Įkritus akmeniui, viskas stabdoma, o akmuo išimamas krano pagalba. Molis sujungiamas su klintimi: 4 dalys klinties ir viena dalis molio. Taip pat dedama truputį smėlio ir geležies rūdos. Anksčiau molio ir klinties mišinio gamybai buvo naudojamas vanduo – malimo metu viskas buvo maišoma su vandeniu. Būdavo gaunama grietinės konsistencijos košė. Tačiau visą vandenį tekdavo išgarinti – procesas trukdavo gerokai ilgiau, nei dabar, o ir krosnių ilgis siekdavo 185 metrus! Cemento gamyklos vyr. technologas G. Vabalas sako, jog dabar įkrovos drėgmė prieš krosnį turi būti mažesnė nei 1 procentas. Nauja krosnis tris kartus trumpesnė, bet dirba gerokai našiau bei efektyviau. Šlapiasis cemento gamybos būdas tapo istorija. Apie cemento gamybos procesą bei jo svarbą mums kviečiame susipažinti pirmojoje naujojo „Mokslo sriubos“ sezono laidoje. Laida „Mokslo sriuba“ – ne pelno siekianti jaunų žmonių iniciatyva, kuriama bendradarbiaujant su Baltijos pažangių technologijų institutu.