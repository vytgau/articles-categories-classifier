Pranešimas buvo padarytas per savaitę truksiančią kosmoso konferenciją Adelaidėje, kurioje dalyvauja garsiausi pasaulio mokslininkai ir ekspertai, tarp jų – erdvėlaivius gaminančios ir skrydžių į kosmosą paslaugas teikiančios kompanijos „SpaceX“ vadovas Elonas Muskas. Su tokiu sprendimu Kanbera, kuri jau dabar reikšmingai dalyvauja nacionalinėje ir tarptautinėje kosmoso tyrimų veikloje, stojo į vieną gretą su dauguma kitų išsivysčiusių valstybių, jau turinčių agentūras šio sektoriaus koordinavimui ir plėtrai. „Pasaulinė kosmoso industrija sparčiai auga, ir labai svarbu, kad Australija būtų šio augimo dalis, – sakoma mokslo ministro pareigas einančios Michaelios Cash pareiškime. – Nacionalinė kosmoso agentūra užtikrins, kad turėtume strateginį ilgalaikį planą, kuriuo būtų remiama kosmoso technologijų plėtra ir taikymas, taip pat auginama mūsų vidaus kosmoso pramonė.“ Pasak vyriausybės, pasaulinis kosmoso sektorius, apimantis inovacijas, gynybą ir telekomunikacijas, nuo 10-ojo dešimtmečio pabaigos kasmet auga po beveik 10 proc. ir generuoja po 323 mlrd. JAV dolerių (270 mlrd. eurų) pajamų per metus. Pirmadienį Adelaidėje prasidėjusiame Tarptautiniame astronautikos kongrese dalyvauja tūkstančiai garsiausių pasaulio mokslininkų ir kosmoso ekspertų. „SpaceX“ šefas E.Muskas turi išdėstyti atnaujintą ambicingą savo viziją dėl kolonijos Marse. Pranešimus taip pat turi padaryti gynybos milžinė „Lockheed Martin“, drauge su NASA rengianti planus pasiųsti astronautus į Raudonąją planetą. Steigti kosmoso agentūrą Australijos vyriausybė įsipareigojo liepos mėnesį nurodžiusi įvertinti šalies pajėgumus kosmoso industrijos srityje. Detalesnė strategija naujosios agentūros darbui turi būti paskelbta kitais metais. Šiemet minimos Australijos pirmojo palydovo paleidimo 50-osios metinės. Australija buvo trečia tai padariusi šalis po JAV ir Rusijos. Nuo to laiko Australija vaidina gyvybiškai svarbų vaidmenį daugelyje kosmoso misijų, o jos tarpplanetinių misijų komunikacijos centras „Deep Space Communication Complex“ netoli Kanberos yra viena iš vos trijų vietų Žemėje, iš kurių galima stebėti NASA kosminius aparatus Saulės sistemos pakraščiuose.