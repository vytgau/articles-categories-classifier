Pranešime žiniasklaidai rašoma, kad skirtingose miesto erdvėse jau planuojami tradiciniai „Login“ renginiai, o technologijų profesionalams šiemet paruošti atskiri bilietai. Kasmetiniai „Login Startup Fair“, „Login Game Fest“, „Login App Camp“ ir „Teo Business Summit @LOGIN“ renginiai gegužės 25-26 dienomis atras savo vietą miesto viešbučių, Lietuvos mokslų akademijos, „Vaidilos“ teatro, Vilniaus Mažojo teatro, Kongresų rūmų, Lietuvos nacionalinio dramos teatro, kino teatro „Pasaka“ bei kitose erdvėse. „Šie metai mums tikras iššūkis, nes „Login“ verčiasi 180 laipsnių kampu – iš parodų ir kongresų centro „Litexpo“ keliasi į Vilniaus miesto centrą. Festivalis vienija inovatyvius, šiuolaikiškus žmones, tad ir erdvės, kuriose vyksta „Login“ renginiai, turi būti ten, kur verda miesto gyvenimas bei sklando įkvepiančios idėjos. Festivalis bus dinamiškas, nenuspėjamas ir pažadame – įdomus“, – sako „Login“ direktorė Ieva Dirvonskaitė. Pasak jos, dar viena 2017 m. „Login“ naujovė – bilietai profesionalams, kurie ne tik atvers duris į visus „Login“ renginius bei uždaromąjį „Logout“ vakarėlį, bet ir leis patekti į uždarus ryšių mezgimo, konsultacijų bei įdomių pažinčių vakarus. Technologijų ir inovacijų festivalį, kaip ir kasmet, vainikuos lietuviškaisiais „Oskarais“ vadinami „Lietuvos interneto apdovanojimai“, kurių metu bus įvertinti šių metų geriausi veikėjai internete bei įmonės ar šalies interneto kultūros raidą labiausiai paveikę projektai ir judėjimai. Visa „Login 2017“ programa, pranešėjai ir kitos detalės paaiškės pavasarį, tačiau bilietus jau dabar galima įsigyti LOGIN interneto svetainėje.