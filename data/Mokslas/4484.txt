„Į užsienį keliaujame dažnai, turime ne vieną telefoną, todėl kai kartu su šeima atostogavome, vaikas kartą savo močiutei išsiuntė vieną SMS žinutę. Ir tada paaiškėjo, kad „Bitė Lietuva“, pradedantiems naudotis jos paslaugomis užsienyje, neprašyta įjungia planus. Mums teko planas „Europa 1“. Kodėl? Mes jo neužsakėme!“ – piktinosi skaitytojas Juozapas. Jis rašė, kad viena žinutė be plano įjungimo kainuotų vos 2 euro centai, o sąskaitoje buvo įrašyta 52 euro centų suma už parą. „Pinigai nedideli, bet principas nėra sąžiningas: jei aš noriu, kad man ką nors įjungtų, aš turėčiau pats dėl to kreiptis. Panašu, kad dabar planai įjungiami neatsiklausus. Juos reikia išjunginėti kiekvieną kartą keliaujant, jei keliauji dažnai, tai yra labai nepatogu“, – piktinosi Juozapas. „Bitė“ esą jam pasakė, kad čia tik dėl to, kad vartotojams būtų pigiau. „Koks pigiau, jei vaikas tik vieną SMS žinutę siuntė?“ – klausė skaitytojas. „Man man atrodo, kad Bitė specialiai tuo naudojasi, nes kai po mėnesio gavęs sąskaitą paskambinau į „Bitę“, operatorė man pareiškė, jog galėjau paskambinti iš užsienio ir pasakyti, kad planas, kurio neužsisakiau, man nereikalingas. Net mane bandė sugėdinti, jog apie tai visi klientai buvo informuoti sausio mėnesį, kai buvo keičiami planai. Bet manęs niekas neinformavo, nes sutartį dėl paslaugų naudojimosi pasirašiau tik birželio mėnesį. Panašu, kad jei kitą dieną vėl būtų prireikę siųsti vieną SMS, tai vėl jis būtų kainavęs 52 euro centus, nes vėl būtų aktyvavęsis planas“, – apie situaciją pasakojo DELFI skaitytojas. „Bitė Lietuva“ korporatyvinių reikalų ir ryšių su visuomene vadovė Žana Jakevičienė apgailestavo, kad „Bitės“ „klientas liko nepatenkintas paslauga Europa 1.“ Ji rašė, kad planai keliaujantiems (Europa 1, Europa 7, Europa 30) buvo sukurti norint padėti Europoje keliaujantiems klientams naudotis mobiliuoju ryšiu laisviau (klientų mobiliojo ryšio paslaugų vartojimas Lietuvoje yra šimtais kartų ir užsisakant jų poreikius ir kelionės trukmę atitinkančius paslaugų paketus su atitinkamais s minučių, SMS ir megabaitų kiekiais. „Pagal aprašytą situaciją matome, kad klientas paslaugomis naudojosi išties labai mažai, ir tokiais atvejais klientams paskambinus 1501 į klientų aptarnavimo centrą, sąskaita perskaičiuojama apmokestinant tik realiai sunaudotas minutes, SMS ar megabaitus pagal ankstesnę kainodarą“, – teigė Ž. Jakevičienė ir patikslino, kad jei klientai nepageidauja naudotis paslaugų paketais keliaujantiems Europa 1, Europa 7 ar Europa 30, jie gali visam laikui atsisakyti šios paslaugos paskambinę 1501. Po sausį pristatytų planų keliaujantiems buvo sumažintas vienai dienai skiriamų minučių, SMS ir megabaitų paketas (5 min., 5 SMS ir 10 MB; prieš tai buvo 20-20-40) ir atitinkamai iki 0,64 Eur sumažintas dienos mokestis. „Taip padarėme pastebėję, kad vienai dienai į užsienį išvykstantys klientai mobiliojo ryšio paslaugomis naudojasi mažiau, nei tie, kurie išvyksta į užsienį ilgesniam laikotarpiui“, – pasakojo „Bitės“ korporatyvinių reikalų ir ryšių su visuomene vadovė. Jei klientai nesirenka naujųjų planų ir nenori rinktis paslaugų paketų keliaujantiems, jie apmokestinami pagal anksčiau galiojusius tarifus atskirai už kiekvieną minutę, SMS ir megabaitą. Tarifus kiekvienoje šalyje galima rasti pasinaudojus greita paieška ir įvedus šalies pavadinimą. Liepos viduryje „Bitė“ Lietuvoje pristatė naujus planus, kurie suteikė vartotojams iki šiol neturėtą privalumą – galimybę be priemokos naudoti lietuviškus gigabaitus kelionėse po Europą. Naujųjų planų savininkai, priklausomai nuo pasirinkto plano, taip pat nemokamai iki 12 mėnesių gali naudotis ir kitomis paslaugomis – telefono ekrano draudimu, mobiliuoju parašu ir interneto saugumo sprendimu. Šią savaitę platintame pranešime žiniasklaidai buvo teigiama, kad „Bitės“ klientai, gavę galimybę kelionėse po Europą naudoti mobiliojo interneto gigabaitus be priemokų, tą aktyviai daro – per keletą pirmųjų savaičių vidutinis vartotojo duomenų sunaudojimas užsienyje išaugo daugiau nei 800 kartų. Pasirinkę naujuosius planus klientai, svečiuodamiesi Europoje, dabar išnaršo beveik tiek pat mobiliojo interneto duomenų, kiek ir Lietuvoje.