Į šį sąrašą, sudarytą pažymint žymios mokslininkės vardu pavadintos programos 20-metį, pateko tyrėjai, 2016 metais individualių stipendijų konkursuose gavę aukščiausius įvertinimus. Marie Curie individualias stipendijas sudaro atskiros programos, skirtos įvairių sričių mokslininkams. Kasmet į visas programas pateikiama apie 9 000 paraiškų, iš kurių 16–17 proc. finansuojama, projektų įgyvendinimui skiriant stipendijas. Ketverius metus mokslinį darbą Berlyne dirbusi ir Humboldto universitete daktaro disertaciją apgynusi mokslininkė FTMC šiuo metu įgyvendina projektą, susijusį su plonų sluoksnių auginimu, jų analize, charakterizavimu ir galimu pritaikymu kasdieniniame gyvenime. „Fizinių ir technologijos mokslų centras suteikia galimybę pasitelkus savo ir kolegų patirtį atlikti detalius tyrimus ir sudaro sąlygas kurti itin jautrius magnetinio lauko jutiklius. Gautas finansavimas džiugina ir skatina siekti tyrimų rezultatų. Šis projektas yra ir tam tikra investicija į ateitį“, – teigia dr. R. Lukošė. R. Lukošė yra jau antroji FTMC mokslininkė, gavusi Marie Curie stipendiją, rašoma pranešime. 2015 m. tokia stipendija buvo skirta dr. Audriui Alkauskui, FTMC jau įkūrusiam savo Elektroninės struktūros teorijos laboratoriją ir buriančiam apie save entuziastingą jaunimą. Fizinių ir technologijos mokslų centro direktorius prof. Gintaras Valušis teigia, kad centras nuo pat savo veiklos pradžios vykdo talentų grįžimo programą. „Nuolat ieškome perspektyvių mokslininkų, kuriems baigiasi podoktorantūrinės stažuotės užsienyje, kurie apsigynė disertacijas, ir tariamės su jais dėl galimų mokslinių pozicijų FTMC. Ypatingai džiaugiamės sugrįžusiais, ir jau turime ne vieną sėkmės istoriją: yra sėkmingai dirbančių, susikūrusių ne tik savo laboratorijas, bet ir verslus. Jau šiemet Centrą pasirinko trys jauni talentingi iš užsienio grįžtantys mokslininkai ir tai teikia daug šviesių vilčių“, – sako G. Valušis. Fizinių ir technologijos mokslų centras – mokslinių tyrimų įstaiga Lietuvoje. Čia vykdomi moksliniai tyrimai, skirti aukštųjų technologijų plėtrai ir žinių ekonomikos kūrimui Lietuvoje ir pasaulyje. FTMC dirba 670 darbuotojų, studijuoja 75 doktorantai. Per savo veiklos metus FTMC įvykdė daugiau nei 400 verslo užsakymų ir padėjo daugiau nei 100 įmonių įgyvendinti jų verslo tikslus.