NHS buvo tarp organizacijų, kurioms smogė kibernetinė ataka gegužės mėnesį. 23 metų Marcusas Hutchinsas buvo tarp tų, kurie sustabdė atakos plitimą. Policija įvykių kol kas nekomentuoja. M. Hutchinsui, žinomam slapyvardžiu „Malwaretech“, kaltinimai buvo iškelti liepos 12 dieną ir vėliau paviešinti Viskonsino federalinių tarnybų. Ketvirtadienį M.Hutchinsas buvo sulaikytas Las Vegase, kur praeitą savaitgalį vyko kompiuterinio saugumo specialistų konferencija „Def Con“. Kitų IT saugumo tyrėjų „Twitter“ žinutėse sakoma, kad britas buvo areštuotas, kai ruošėsi grįžti į Jungtinę Karalystę. Kaltinamajame akte nurodoma, kad M.Hutchinsas ir dar vienas asmuo kaltinami sukūrę ir išplatinę „bankininkystės Trojos arklį“ – žalingą programą, nuskaitančią svarbią informaciją, susijusią su lėšų pervedimu internetu. Dokumente sakoma, kad ši kenkėjiška veikla buvo vykdoma nuo 2014-ųjų liepos iki kitų metų birželio. M. Hutchinsas kartu su kitais asmenimis išplatino šią žalingą programą per vadinamuosius tamsiuosius tinklus, sakoma kaltinamajame akte, pasirašytame praeitą mėnesį federalinio prokuroro Gregory Haanstado. Naujienų agentūra AFP prašė JAV Federalinio tyrimų biuro ir Teisingumo departamento pakomentuoti padėtį, bet atsakymo kol kas nesulaukė. San Fransiske įsikūrusios interneto laisvės gynėjų grupės „Electronic Frontier Foundation“ (EFF) teisininkai sakė mėginantys susisiekti su M. Hutchinsu. „EFF smarkiai susirūpinęs dėl Marcus Hutchinso, (kompiuterinio) saugumo tyrėjo, žinomo dėl išpirkos reikalaujančio viruso „WannaCry“ sustabdymo, arešto. Aiškinamės, kas nutiko, iš mėginame susisiekti su Hutchinsu“, – sakoma organizacijos pranešime. Didžiosios Britanijos ambasados Vašingtone atstovė sakė, kad atstovybė „palaiko ryšį su Las Vegaso vietos institucijomis po pranešimų apie suimtą britą“. M. Hutchinsas buvo liaupsinamas kaip didvyris, nes gegužę jis aptiko „WannaCry“ ypatybę, leidžiančią išjungti šį virusą, masiškai plitusį visame pasaulyje. Kenkėjiška programa užrakindavo kompiuterių vartotojų duomenis ir reikalaudavo sumokėti išpirką, kad prieiga būtų atkurta. Kartu su M.Hutchinsu Las Vegase buvęs kitas IT saugumo tyrėjas Andrew Mabbittas sakė netikintis britui inkriminuojamais nusikaltimais. „Jis per visą savo karjerą stengėsi sustabdyti kenkėjiškas programas, o ne jas kurti“, – sakoma A.Mabbitto tviterio žinutėje. Beprecedentė ataka Gegužės mėnesį pasaulyje sumaištį sukėlė kibernetinių atakų banga, pasaulinių kibernetinio saugumo bendrovių atstovai nurodė, kad vadinamasis išpirkos reikalaujantis virusas (angl. ransomware) „WannaCry“ buvo panaudotas maždaug prieš 75 tūkst. vartotojų mažiausiai 99 šalyse. Tarp paveiktų šios atakų bangos buvo kompiuterių Didžiosios Britanijos ligoninėse, Rusijos vidaus reikalų ministerijoje, Ispanijos telekomunikacijų milžinėje „Telefonica“, Prancūzijos automobilių gamybos milžinė „Renault“, JAV siuntų bendrovė „FedEx“ ir daug kitų organizacijų. Per šias atakas žalinga programa užšifruodavo vartotojo failus. Atakos organizatoriai reikalauja, kad jų aukos sumokėtų išpirką virtualiąja valiuta – bitkoinais – jeigu nori susigrąžinti prieigą prie informacijos.