Kiek anksčiau „Merrill Lynch“, priklausantis „Bank of America“ grupei, atsisakė klientams suteikti prieigą prie bitkoino ateities sandorių. Dabar finansų konsultantams taip pat uždrausta atlikti bet kokias operacijas su „Grayscale“ fondo, kuris investuoja į bitkoiną („Bitcoin Investment Trust“), vertybiniais popieriais, teigia leidinio šaltiniai. Jų duomenimis, turimas su bitkoinu susijusias pozicijas galima išsaugoti finansų maklerių sąskaitose, tačiau sąskaitose, kurias konsultantai atidaro klientams taikydami komisinius, tai yra neįmanoma. „Merrill Lynch“ spaudos tarnyba verslo dienraščiui patvirtino, kad tokie sprendimai buvo priimti, bet išsamesnės informacijos nepateikė. Žvelgiant į kitus investicinius bankus, „Merrill Lynch“ pozicija bitkoino klausimu nėra išimtinė – panašų draudimą dėl bitkoino ir su juo susijusių investicinių produktų anksčiau nustatė Šveicarijos banko UBS finansų maklerio padalinys Jungtinėse Valstijose. O „JPMorgan Chase“, „Citigroup“, „Royal Bank of Canada“ ir daugelis kitų bankų klientams pranešė, jog nesuteiks prieigos prie pirmųjų bitkoino ateities sandorių, prekyba kuriais buvo pradėta gruodžio 10 dieną. Investicinis fondas „Bitcoin Investment Trust“ priklauso įmonei „Grayscale Investments“ ir investuoja tik į bitkoinus. Jo turto ir vertybinių popierių vertė priklauso nuo kriptovaliutos kurso. Agentūros „Bloomberg“ duomenimis, bitkoino kursas JAV dolerio atžvilgiu 2017 metais pakilo 1,403 tūkst. proc., tuo tarpu „Dow Jones“ virtualios valiutos pabrangimą vertina 1,375 tūkst. procentų. Ketvirtadienį ateities sandorių bitkoino kaina smuko 3,1 proc. iki 14,575 tūkst. JAV dolerių.