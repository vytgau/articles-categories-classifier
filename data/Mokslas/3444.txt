Pranešimo metu paskelbta, kad yra atrastos 7 Žemės dydžio planetos, kurių 3 yra galimai tinkamoje gyventi zonoje. Visos šios planetos skrieja aplink vieną žvaigždę, kuri yra nutolusi apie 40 šviesmečių nuo Žemės. Tokio tipo atradimas už Saulės sistemos ribų yra retas, nes atrastosios planetos yra ne tik panašaus dydžio į Žemę, bet ir panašios temperatūros. Tai reiškia, kad juose potencialiai gali būti vandens, kuris yra būtinas gyvybei palaikyti. „Naujiena yra gana nemaža“, - trečiadienio vakarą DELFI komentavo Vilniaus universiteto Teorinės fizikos ir astronomijos instituto jaunesnysis mokslo darbuotojas, astronomas Mindaugas Macijauskas. Astronomas sutinka, kad tai dar nėra pranešimas, kad planetos yra gyvenamos, ko visi laukia, bet jau yra didelis žingsnis į priekį. „Šiuo atveju yra įdomu tai, kad net 3 planetos iš 7 yra tinkamu atstumu nuo savo žvaigždės, vadinamojoje gyvybės zonoje, yra labai panašaus dydžio į mūsų Žemę ir galbūt juose egzistuoja vanduo, bet tai dar reikės patvirtinti. Tad atradimas yra gana didelis, žiūrint istoriškai, pats svarbiausias iki šiol“, - pabrėžė jis. Atrastosios planetos yra arti viena kitos, tad jei žmonėms pavyktų ten nuskristi, stovint ant vienos planetos paviršiaus pavyktų ne tik matyti greta esančią planetą, bet ir įžvelgti jos geologinius bruožus ar net gretimų pasaulių debesis, kurie kartais galėtų atrodyti didesni nei Mėnulis Žemės danguje. Įdomu ir tai, kad planetos gali nesisukti aplink savo ašį, o tai reiškia, kad viena jų pusė nuolat atsukta į žvaigždę, aplink kurią planeta skrieja, tad ten yra nuolatinė diena, o kitoje pusėje – naktis. Be to, tai gali reikšti visiškai kitokį klimatą nei Žemėje, pavyzdžiui, stiprius vėjus, pučiančius iš šviesiosios planetos pusės į tamsiąją, taip pat ekstremalius temperatūros svyravimus.  Kol kas nėra patvirtina, kad šiose planetose yra vandens, tai bus nagrinėjama atliekant tolesnius tyrimus. Mokslininkai pabrėžia, kad šio atradimo svarba ir išskirtinumu yra vienu metu atrasti 7 galimai gyvenami pasauliai. „Tai yra pirmas kartas, kai mes radome tiek daug panašių planetų aplink tą pačią žvaigždę“, - komentavo studijos autorius, Belgijos Lježo universiteto astronomas Michaëlis Gillonas. Septynios planetos skrieja aplink ultra vėsią mažąją žvaigždę pavadinimu TRAPPIST-1. Įvertinus jų masę, manoma, kad tai – uolėtos planetos, o ne susiformavusios iš dujų, kaip, pavyzdžiui, Jupiteris. Trys planetos yra galimai gyvenamoje zonoje, žinomos vardu TRAPPIST-1e, f ir g. Be to, jos galimai savo paviršiuje turi vandenynų.  Specialaus pranešimo metu paskelbta esminė informacija apie egzoplanetas, t.y. planetas skriejančias aplink kitas nei Saulė žvaigždes. Žinoma tai, kad planuojamos paskelbti įžvalgos bus paskelbtos prestižiniame žurnale „Nature“. Egzoplanetos šiuo metu yra didžiausia mokslininkų viltis ieškant nežemiškos gyvybės formų Visatoje. Skelbta, kad ne vienoje jų jau rasta įvairių gyvybės formų pėdsakų, kai kurios planetos jų turi panašumų su Žeme. Įdomu tai, kad pastaruoju metu buvo rasta daug planetų arba panašių į Žemę, arba turinčių gyvybės formų pėdsakų. Skelbiant NASA pranešimą dalyvavo tokie mokslininkai kaip NASA Mokslo misijos direktorato asocijuotas administratorius Thomas Zurbuchenas, Belgijos Lježo universiteto astronomas Michaelis Gillonas, NASA Spitzerio mokslo centro vadovas Seanas Carey, Kosminio teleskopo mokslo instituto Baltimore astronomė Nikole Lewis ir Masačiusetso technologijos instituto planetų mokslo ir fizikos profesorė Sara Seager. Daugiau apie atradimą NASA paskelbė trečiadienį 1 val. popiet Niujorko laiku (20 val. Lietuvos laiku). 