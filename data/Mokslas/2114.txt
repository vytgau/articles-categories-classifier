Dulkių siurblio galia – nėra svarbiausias parametras, geriausiai atspindintis jo efektyvumą, rašoma pranešime spaudai. „Dar 2014 metais bendrijoje buvo uždrausta pardavinėti siurblius, viršijančius 1600W galią. Jau tada buvo žinoma, kad po trejų metų, jų leistina galia sumažės dar labiau", - primena bendrovės „Samsung“ buitinės elektronikos pardavimų vadovas Baltijos šalyse Miroslavas Ramanavičius. Bendrą siurblio variklio galios praradimą šiuolaikiniuose prietaisuose kompensuoja nuolat tobulėjantys oro cirkuliacijos technologiniai sprendimai, kurie maksimaliai padidina dulkių įsiurbimo galią bei valymo kokybę. Taigi, efektas lieka mažų mažiausiai toks pats, o energijos sąnaudos gerokai sumažėja. „Dažnu atveju šiandien didesnio galingumo siurblio variklis reiškia tik didesnes energijos sąnaudas ir aukštesnį garso lygį. Tuo tarpu kompaktiškesni, mažiau galios turintys siurbliai pasižymi geresnėmis dulkių surinkimo savybėmis, pažangia filtravimo sistema ir sandarumu. Prie geresnio efekto prisideda ir modernūs, įvairiems paviršiams pritaikyti antgaliai. Tad pagrindo nerimauti ir prasmės bėgti iki artimiausios elektronikos parduotuvės norint suspėti įsigyti galingesnį siurblį neįžvelgiu“, – kalba pašnekovas. Į ką atkreipti dėmesį prieš perkant siurblį Dabar tradiciniai dulkių siurbliai yra žymimi ir klasifikuojami pagal efektyvumą 4 skirtingomis kategorijomis: energijos efektyvumo, dulkių emisijos, kilimų valymo ir kietųjų paviršių valymo. Jie skirstomi pagal klases nuo geriausios – A – iki prasčiausios – G. Kadangi kiekvienas prekyboje esantis siurblys yra pažymėtas, vartotojui tampa daug lengviau išsirinkti jo poreikius geriausiai atitinkantį prietaisą. „Didžiausią dėmesį reikėtų skirti ne tik energijos efektyvumo, bet ir dulkių emisijos, tai yra, dulkių pralaidumo kategorijai. Juk mažai naudos, jeigu namus išsiurbiame, tačiau dulkių siurblys dalį jų vėl grąžina atgal. Atsižvelkite ir į tai, kokio tipo grindų danga dominuoja jūsų namuose – minkšti ar kieti paviršiai, mat kiekvieno siurblio valymo kokybė, priklausomai nuo dangos, skiriasi. Nepamirškite ir įsiurbimo galios – eiliniam vartotojui šiandien turėtų visiškai pakakti 180-200W įsiurbimo galią turinčio siurblio“, – kalba ekspertas. Siurbliai gali būti tiek tradiciniai, tiek robotai.