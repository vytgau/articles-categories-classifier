Šiems planams itin svarbios JAV Nacionalinės aeronautikos ir kosmoso administracijos komercinės partnerės – „Boeing“ ir „SpaceX“, besiruošiančios ateinančiais metais išbandyti savo kuriamus erdvėlaivius. Be kita ko, 2018-aisiais planuojama surengti ir pilotuojamų skrydžių. Dėl to Floridoje įsikūrusiame Kenedžio kosmoso centre prasidėjo savotiškos „naujosios kosminės lenktynės“, sakė pareigūnai. „Mūsų centras, mūsų šalis daug investavo į Kenedžio kosmoso centrą, kad pasiruoštume kosminiams skrydžiams, vyksiantiems tolesnius 50 metų ir vėliau“, – pažymėjo šio centro planavimo ir plėtros direktorius Tomas Engleris. „Dividendus matote jau dabar – šios komercinės bendrovės investuoja į mūsų veiklą“, – pridūrė jis. Dėl viešųjų ir privačiųjų interesų partnerystės Kenedžio kosmoso centras tampa daug naudotojų turinčiu kosminiu uostu. NASA kuria sunkiąją raketą nešėją „Space Launch System“ ir erdvėlaivį „Orion“ misijoms tolimajame kosmose, įskaitant planuojamus skrydžius į Marsą. Tuo tarpu atsakomybė už žmonių skraidinimą į žemąją orbitą aplink Žemę patikima privačioms bendrovėms. „Boeing“ kuria erdvėlaivį „CST-100 Starliner“, gabensiantį astronautus į orbitinę stotį. Šiuo metu angare, anksčiau naudotame „Space Shuttle“ parengimui prieš skrydį, surenkami trys „Starliner“, tarp jų ateinančiais metais skraidinsiantis astronautus. „Jeigu Marsas yra (tarsi) Everesto viršūnė, žemoji Žemės orbita yra bazinė stovykla. Komercinės bendrovės yra šerpai, gabenantys ten įvairius krovinius“, – sakė buvęs NASA astronautas Chrisas Fergusonas, dabar užimantis „Boeing“ įgulų ir misijų operacijų direktoriaus pareigas. „Verslui tai atveria visiškai naują pasaulį“, – pažymėjo jis. „SpaceX“, skraidinanti krovinius į TKS savo kapsulėmis „Dragon“, modernizavo seną „Space Shuttle“ erdvėlaivių starto aikštelę ir pritaikė ją savosioms raketoms „Falcon 9“. Šių raketų pirmąsias pakopas bendrovė sėkmingai nutupdo ir gali jas arba jų elementus iš naujo panaudoti. Be to, „SpaceX“ kuria erdvėlaivį „Dragon 2“, galėsiantį skraidinti astronautus į orbitinę stotį. Bendrovė „Blue Origin“, įkurta elektroninės prekybos milžinės Amazon.com įkūrėjo Jeffo Bezoso, savo ruožtu statosi raketų gamyklą ir taip pat planuoja leisti savo raketas iš iš Kanaveralo kyšulio. „Boeing“ and konsorciumas „United Launch Alliance“ (ULA) jau pastatė kosmoso centre bokštą, kuriuo erdvėlaivių įgulos bus užkeliamos į „Starliner“ kabiną. Šiuos erdvėlaivius skraidins „Atlas V“, viena patikimiausių pasaulyje raketų nešėjų. „Tai iš tikrųjų naujos kartos „Apollo“ era“, – sakė ULA produktų integravimo specialistas Shannonas Cogginas, turėdamas omenyje 7-o dešimtmečio JAV kosminę programą, leidusią nuskraidinti astronautų į Mėnulį. „Tai įkvepia naująją kartą vėl įsimylėti kosmosą, iš tikrųjų išbandyti save, o mus – nutiesti jiems kelią ateities komercinėms kelionėms į kosmosą“, – aiškino jis. Kad išpildytų NASA reikalavimus, „Boeing“ ir „SpaceX“ privalo pademonstruoti, kad jų sistemos yra parengtos pradėti reguliarius skrydžius į kosminę stotį. „SpaceX“ savo naujojo erdvėlaivio pirmąjį bandomąjį skrydį planuoja surengti vasarį, o „Boeing“ – birželį.