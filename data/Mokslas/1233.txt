Monrealio neurologijos instituto ir Makgilio universiteto mokslininkai atliko tyrimą, kurio metu magnetais stimuliavo kai kurias neuronų grandines smegenyse. Magnetiniais impulsais stimuliuodami priekinę smegenų dalį mokslininkai privertė žmones labiau pamėgti girdimą muziką. Dar daugiau – stimuliacija padarė žmones dosnesnius muzikos atžvilgiu. Stimuliacija paskatino tyrimo dalyvius girdimai muzikai išleisti 10 proc. daugiau pinigų, o šių neuronų grandinių sutrikdymas – 15 proc. mažiau. Visgi, mokslininkai teigia, kad nieko čia labai keisto, nes magnetinė stimuliacija leidžia efektyviai keisti žmonių nuotaikas darydama stiprią įtaką neuromediatoriams. Šiuo atveju, mokslininkams pavyko magnetinės stimuliacijos metu priversti smegenis išskirti daugiau dopamino, kuris tyrimo dalyvių galvose buvo tarsi susietas su girdima muzika. Taigi, jei jūsų kaimynas ar kambariokas mėgsta klausytis tokios muzikos, kokios jūs nekenčiate, teoriškai galite pakeisti savo ar jo muzikinį skonį. Visgi, tai tebuvo demonstracija, įrodanti, kad šių laikų neuromediatorių grandinių supratimas yra labai gilus, o tyrimai veda dar toliau į priekį. Mokslininkai šią technologiją ketina taikyti kur kas rimtesniems tikslams nei kieno nors muzikinio skonio keitimas. Nutukimas, priklausomybės, depresija ir kai kurios kitos psichologinės sveikatos problemos gali būti sukeltos neuroninių atlygio grandinių sutrikimų. Kitaip tariant, žmogus negali jausti laimės, todėl pasuka narkotikų ar persivalgymo link. Mokslininkai tikisi, kad magnetinė stimuliacija ateityje šią problemą padės bent jau iš dalies išspręsti.