Pranešime žiniasklaidai rašoma, kad visi dalyviai penkias dienas truksiančios konferencijos metu turės galimybę ne tik susipažinti su pasaulinio lygio pranešėjais, bet ir pamatyti išskirtinį projektą – Lietuvoje susikūrusią vienintelę išskirtinai iš IT specialistų suburtą muzikos grupę pavadinimu „Undefined“. „Stereotipai apie programuotojus vis greičiau keliauja į praeitį, nes vis rečiau gali juos priskirti IT specialistui. Juk visi žmonės yra skirtingi ir profesija ne visada atspindi žmogaus amenybę. Iki šiol nei aš, nei kolegos nesusidūrėme su stereotipais, kurie sakytų, jog programuotojai negali kurti muzikos, tačiau, tikiu, kad visuomenėje dar pasitaiko manančių, jog programavimas nėra labai kūrybinga profesija. Mes gyvas pavyzdys, kad tai netiesa“, – pasakoja grupės vokalistė Kristina. Vienintelę tokią grupę Lietuvoje sudaro viso penki IT specialistai – vokalistė Kristina užsiima automatiniu testavimu, o kiti nariai Ignas, Martynas, Justas ir Andrius programuoja. Idėja sukurti muzikos grupę gimė gan netikėtai – visi grupės nariai yra kolegos įmonėje „Visma Lietuva“, kuri prieš metus organizavo darbuotojų šventę, tapusią oficialiu grupės „Undefined“ gimimo liudijimu. „Stengiamės neapsiriboti tik vienu muzikos stiliumi, nenorime būti įspausti į rėmus, bet jeigu reikėtų pasirinkti, manau, didžioji mūsų repertuaro dalis priklausytų pop-rock muzikos stiliui. Kadangi grupėje esame 5, stengiamės rinktis dainas, kurios patiktų kiekvienam. Juk joks muzikantas nenorėtų groti muzikos, kurios pats nesiklausytų“, – tikino Kristina. „Build Stuff“ konferencijos scena lapkričio 17 dieną „Exit“ klube šiai grupei jau nebus naujiena. „Mes jau antrus metus iš eilės grosime „Build Stuff“ konferencijos vakarėlyje. Mums šie pasirodymai yra labai ypatingi – džiaugiamės, kad tokio masto renginys vyksta Lietuvoje, o jame sutinka dalyvauti pasaulinio lygio profesionalai“, – pasakojo automatinio testavimo specialistė ir grupės „Undefined“ vokalistė. Vilniuje jau penktą kartą vyksta tarptautinė konferencija „Build Stuff“. Penkias dienas trunkančios konferencijos metu vyksta žymiausių Europos ir pasaulio programuotojų paskaitos, dirbtuvės ir kontaktų mugės. Konferencija vyksta dviejuose patalpose – sostinėje esančio „Radisson Blu Hotel Lietuva“ viešbučio konferencijų centre ir „Swedbank“ būstinės konferencijų salėse. Šiemet „Build Stuff“ konferencijoje dalyvauja tokių tarptautinių kompanijų atstovai kaip „Visma Lietuva“, „Cognizant“, „Wix“, „DevBridge“ ir „JetBrains“.