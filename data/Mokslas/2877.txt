Kaip teigia psichologai, vaikai kur kas klusniau paisys įvairių tėvų draudimų ir nurodymų, jei jie bus pagrįsti moksliškai. Tačiau jei nesijaučiat pakankamai pasikaustęs, kad išaiškintumėt viską kompetentingai, bet kartu ir vaikui supantama kalba, jums į pagalbą skuba „Mokslo pelės“. Trečiojoje ciklo laidoje mažieji žiūrovai sužinos, kas yra kenksmingos medžiagos, kaip jos veikia gyvus organizmus, ir kad jos gali slėptis net mūsų namuose. Laboratorijos peliukai Pelas ir Grūdas taip pat paaiškins vaikams, kas yra medžiagų apykaita, kaip ji vyksta gamtoje, ir kaip medžiagomis nuolat keičiasi gyvūnai bei augalai. Supratę, kad viskas, kas patenka į mūsų kūną, mus vienaip ar kitaip veikia, vaikai bus mažiau linkę piktnaudžiauti saldumynais arba landžioti į vaistų spintelę. Priminsime, kad edukacinis DELFI TV projektas „Mokslo pelės“ turi du tikslus: supažindinti pačius mažiausius žiūrovus su fizikos ir chemijos reiškiniais bei apsaugoti juos nuo mūsų aplinkoje slypinčių pavojų. Na, o laidos pabaigoje, kaip visada, nepaprastas eksperimentas – šįkart pamatysit, kaip priversti gėles per naktį pakeisti spalvą!