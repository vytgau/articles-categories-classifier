„Tai ne pirmas atvejis, kai ši programėlė sulaukia sukčių dėmesio. Tačiau šįkart sukčiavimo modelis toks primityvus, kad jį atkartoti gali bet kas ir už tai nesusilaukti realios atsakomybės. Vienintelis būdas apsisaugoti ir apsaugoti kitus – viešumas“, – pranešime spaudai cituojamas flirtas.lt ekspertas Marius Petrauskas. Jis pasakoja, koks yra sukčiavimo modelis: mergina iš JAV savo profilyje parašė „Atsiųsk 5 dolerius ir pamatysi, kas bus“. Savo istoriją paviešinusi „Twitter“ socialiniame tinkle pridūrė, kad vaikinai beveik iškart susigundė ir ėmė siųsti pinigus į jos „PayPal“ sąskaitą. Per savaitę jie padovanoja apie 100 JAV dolerių. Anot M. Petrausko, toks sukčiavimo būdas gali būti efektyvus tik šioje programėlėje. „Joje nėra aktyvių narių sąrašų. Jei nori pradėti bendrauti pirmiausia turi susiporuoti su kitu žmogumi. Kai vienas iš narių pažymi, kad žmogus jam nepatinka, pastarasis daugiau jo niekada nebematys“, – aiškina jis. Merginos gudrybė yra tame, kad gavusi pinigus iškart pažymi, kad vaikinas jai nepatinka. Taip jis iškart netenka galimybės ją surasti tiesiogiai, o 5 dolerių suma yra pernelyg maža, kad jis gaištų laiką bandydamas atgauti pinigus per teisėsaugą ar programėlės gamintojus. Net jei kreiptųsi į teisėsaugą, vaikinai nieko nepeštų. Tam, kad merginos veikla būtų laikoma neteisėta, ji turėtų ką nors žadėti, tačiau ji tik pakursto vaikinų fantaziją. Nors šiuo metu jos anketa ištrinta, merginos istorija „Twitter“ įkvėpė kitas „Tinder“ nares pasekti jos pavyzdžiu. „Kiekvienas prisijungdamas prie interneto turi sau pakartoti tris dalykus, ko negalima dalinti internete. Niekada nesiųsk pinigų nepažįstamam, neviešink savo asmens ar kontaktinių duomenų ir nekelk kompromituojančių nuotraukų“, – sakė M. Petrauskas. Jis perspėja saugotis narių, kurie: Spaudžia dalintis kontaktais ir bendrauti ne pažinčių svetainėje; Greitai ima reikšti meilę; Siunčia savo nuotraukas, kuriose primena garsenybes Žada, bet visada randa priežasčių nesusitikti; Prašo pinigų.