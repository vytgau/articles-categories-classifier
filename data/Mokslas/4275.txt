Pranešime žiniasklaidai rašoma, kad „Get Safe Online“ atlikto tyrimo duomenimis, net 43 proc. Jungtinės Karalystės vartotojų naudoja vieną slaptažodį, kad prisijungtų prie skirtingų internetinių paskyrų ar svetainių. Tyrimo duomenimis, vartotojai atnaujina turimą programinę įrangą tik kartą kas 8,5 mėnesio. Tuo tarpu kiek mažiau, nei ketvirtadalis socialinių tinklų naudotojų patvirtino niekada neatnaujinę savo paskyrų privatumo nustatymų, o 58 proc.tikino nežinantys, kaip tai padaryti. „Čia galioja tinginio principas: žinau, bet nedarau. Išties, kai tiek daug kalbama apie duomenų vagystes, kenksmingas programas, sukčių atakas ir kitas kibernetines grėsmes, nežinoti, kaip saugoti savo asmeninius duomenis ir privatumą yra praktiškai neįmanoma“, – teigia „eScan“ antivirusines programas platinančios įmonės „Baltimax“ projektų vadovas Deividas Pelenis. Nepaisant 86 proc. vartotojų, tikinančių, kad per pastaruosius metus neteko susidurti su jokia grėsme internete, 53 proc. J. Karalystės vartotojų yra gavę sukčiavimo el. laiškų. Be to, 10 proc. susidūrė su pažeistomis el. pašto ir socialinių tinklų paskyromis, o 3 proc. tapo išpirkos reikalaujančių kenkėjų aukomis. Tyrimo duomenimis, 28 proc. vartotojų buvo viliojami atskleisti savo asmeninius duomenis sukčiams. Įdomu tai, kad trečdalis aukų laikosi nuomonės, kad jos buvo bejėgės apsisaugoti nuo galimų atakų ar duomenų saugumo pažeidimų. 25 proc. vartotojų pripažino menkai išmanantys apie grėsmes internete, o 29 proc. niekada nedarė atsarginių duomenų ir fotografijų kopijų. „Išeidami užrakiname namų duris, saugome savo brangius daiktus ir imamės kitų saugumo priemonių. Tos pačios taisyklės galioja ir internete, tačiau vis dar nemažai vartotojų elgiasi taip, tarsi jų saugumu turėtų pasirūpinti vien interneto ryšio tiekėjas ar internetinio puslapio administratorius“, – tyrimo rezultatus komentuoja „Baltimax“ atstovas. „eScan“ saugumo ekspertai pataria ne tik laiku atnaujinti kompiuterio operacinę sistemą ir naudojamas programas, bet ir daryti atsargines duomenų kopijas. Rekomenduojama naudoti patikimą antivirusinę programą ir laikytis saugaus naršymo taisyklių: nespausti nežinomų nuorodų, neatsakinėti į sukčių el. laiškus ir nediegti nežinomos, juo labiau nelegalios programinės įrangos. „Get Safe Online“ tyrimo metu paskaičiuota, kad Jungtinė Karalystė per 2015-2016 m. neteko beveik 12 milijardų eurų vien dėl patirtų kibernetinių nusikaltimų ir sukčiavimo atakų.