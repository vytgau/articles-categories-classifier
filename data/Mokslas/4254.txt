Iš pirmo žvilgsnio naujasis „Pixel“ telefonas atrodo labai panašus į bet kurį kitą pažangiausių technologijų pagrindu sukurtą „Android“ telefoną. Tai dailus penkių colių įstrižainės stačiakampio formos modelis stikliniu priekiniu paviršiumi. Bet jei jį apverstumėte, pastebėtumėte kiek neįprastą detalę – užrašą „Phone by Google“. Taip, tai išties pirmasis nuo pradžios iki galo „Google“ sukurtas telefonas. Atrodytų, „Google“ telefonai platinami jau ne vienus metus. Pirmasis „Android“ pasirodė 2008-aisiais, o dabar turime galimybę išmėginti „Nexus“. Deja, šiuos įrenginius „Google“ kūrė kartu su tokiais telefonų gamintojais kaip HTC, „Huawei“, LG ir „Samsung“. O štai „Pixel“ autorystė šimtu procentų priklauso „Google“ – HTC buvo patikėtas tik modelio gamybos procesas. Anot „Google“ atstovų, „Pixel“ – tai „Google“ kūrinys nuo pradžios iki pabaigos.  „Google“ pasirūpino, kad „Pixel“ naudotojai turėtų galimybę prisijungti prie pačių pažangiausių paslaugų. Telefone veikia balsu valdomas pagelbiklis „Google Assistant“, taip pat integruota virtualiosios realybės platforma „Daydream“. Lapkričio mėnesį pasirodys „Google“ platformai „Daydream“ skirti akiniai. „Pixel“ bus vienintelis telefonas, su kuriuo bus galima juos naudoti. „Pixel“ – tai labai sėkmingas „Google“ žingsnis siekiant sumažinti saitus su „Samsung“, kurie labai tamprūs „Android“ atveju, be to, „Pixel“ galima laikyti rimtu „iPhone“ konkurentu. Metų metais „Samsung“ modeliai dominavo aukštos klasės „Android“ rinkoje. Reikia pasakyti, kad po liūdnai nuskambėjusios „Galaxy Note 7“ istorijos „Google“ gali pasinaudoti palankia proga įtikinti „Galaxy“ naudotojus pereiti prie „Pixel“. Akivaizdu, kad „Samsung“ ištikusi nesėkmė – labai palanki aplinkybė, kuria „Google“ per atsitiktinumą gali pasinaudoti. Išankstiniai „Pixel“ užsakymai pradėti priimti nuo spalio 4 d., t. y. praėjus kelioms savaitėms po pirmojo „Galaxy Note 7“ atšaukimo. Pirmosios telefonų siuntos pradėtos spalio 20 d. – praėjus maždaug savaitei po oficialaus „Samsung“ paskelbimo apie užsiliepsnojančių telefonų gamybos ir platinimo nutraukimą. Daugelis ankstesnių „Google“ išmaniųjų telefonų negalėtų lygiuotis į „Galaxy Note 7“, bet „Pixel“ yra kitoks. Tai išties aukštos klasės telefonas už kurį, žinoma, reikia sumokėti aukštą kainą. Pigiausias „Pixel“ modelis kainuoja 591 eurą, t. y. beveik 137 eurais brangiau nei brangiausias „Google Nexus“ telefonas ir lygiai tiek pat, kiek „iPhone 7“ ir „Galaxy S7“. (5,5 colių „Pixel“ versija „Pixel XL“ kainuoja maždaug 700 eurų, taigi, tiek pat, kiek „iPhone 7 Plus“ ir beveik 73 eurais pigiau nei „Galaxy Note 7“.) Laimei, „Pixel“ tikrai atrodo vertas tokios kainos. Puikią išvaizdą jam suteikia ryškus AMOLED ekranas, „Gorilla Glass“ danga ir glotnus aliuminio korpusas. Verta paminėti ir keletą jo funkcinių pranašumų. Kitoje telefono pusėje sumontuotas piršto atspaudo jutiklis veikia kaip sensorinė plokštelė. Perbraukus jutiklį pateikiamas pranešimų, pavyzdžiui, apie praleistus skambučius, sąrašas. Tai labai patogu, jei „Pixel“ tenka naudoti viena ranka. Jei atidaryta fotoaparato programėlė, telefono naudotojai gali dviem riešo judesiais rinktis į užpakalį arba priekį nukreiptą kamerą. Ši funkcija labai praverčia, jei reikia nufotografuoti asmenukę. Tikriausiai nekeista, kad „Pixel“ programinė įranga sukurta „Google“ platformos pagrindu. Taigi be kitų funkcijų, čia rasite ir telefonui pritaikytą pagelbiklį „Google Assistant“. Ši moterišku balsu kalbanti „Google“ paslauga reklamuojama kaip „jūsų nuosava asmeninė „Google“, visada pasirengusi padėti”. Be to, negailima pagyrų sugebėjimams palaikyti pokalbį ir kontekstinių žinių bagažui. Reikia pasakyti, kad pagelbiklio funkcija tikrai pasiteisina, jei siunčiamos komandos yra įprastos ir nesudėtingos, pavyzdžiui, rasti maršrutus iki artimiausių parduotuvių, ieškoti internete vaizdo įrašų ir leisti juos per „YouTube“ arba transkribuoti ir siųsti SMS žinutes. Deja, jei užduotį sudaro keli etapai, pagelbiklio veikimas sutrinka. Tarkim, nustatyti telefono žadintuvą jis sugeba, bet paprašytas pakeisti pasirinktą laiką arba apskritai išjungti žadintuvą, jis atidaro kokią nors programėlę telefono ekrane. „Google Assistant“ iš esmės nesiskiria nuo kalbos atpažinimo programos „Siri“, bet jis gali pasiekti gerokai daugiau internete skelbiamos informacijos, įskaitant vaizdo įrašus ir vaizdus. Be to, panašu, kad „Google Assistant“ gali atsakyti į kiek sudėtingesnius klausimus su bendrosiomis žiniomis susijusiomis temomis. Per „Google“ pranešimų mainų programėlę „Allo“ „Google Assistant“ galima įtraukti į pokalbį SMS žinutėmis su draugu. Ir „Assistant“, ir „Siri“ tampa vis labiau suderinamos su trečiųjų šalių programėlėmis, tokiomis kaip „Spotify“, „Pinterest“ ir „Uber“. Apskritai „Pixel“ – išties įspūdingas išmanusis telefonas, bet kaip ir jo pirmtakui „Nexus“, jam nebus lengva patraukti plačiosios auditorijos dėmesį ir užsitarnauti deramą reputaciją. Deja, jis stokoja kelių labai naudingų išmaniųjų telefonų ypatumų, pavyzdžiui, jis nėra atsparus vandeniui ir jo negalima įkrauti belaidžiu būdu, o tokios neva išskirtinės savybės, kaip suderinamumas su „Google Assistant“ ir „Daydream“, taip pat tai, kad jame veikia naujausia „Android“ versija (7.1), ilgainiui nebebus laikomos tokiomis išskirtinėmis – juk „Google“ nesuinteresuota apriboti šių paslaugų pasiekiamumo. Galima paminėti ir nesusipratimus, susijusius su „Pixel“ reklama. „Google“ įtikino stambius belaidžio ryšio operatorius, veikiančius įvairiuose tiksliniuose „Pixel“ pardavimo regionuose, padėti populiarinti telefoną ir demonstruoti jį parduotuvėse. („Verizon“ yra oficialus JAV veikiantis operatorius.) Netrukus buvo imtasi kur kas aktyvesnės nei tikėtasi „Pixel“ reklamos: telefonas buvo demonstruojamas per televizorių, plakatuose ir laikraščiuose. Tokios reklamos tikrai nesulaukė nė vienas „Nexus“ modelis. Maža to, reklaminiai pranešima šiek tiek klaidino, nurodydami, kad „Pixel“ veikia tik oficialaus operatoriaus tiekimas ryšys, nors „Google“ internetinėje parduotuvėje siūlomi su jokiu operatoriumi nesusieti modeliai. Dėl tokios klaidinančios reklamos kai kurie pirkėjai, manydami kad „Pixel“ neveiks jų operatoriaus tiekimu ryšiu, gali iš karto atsisakyti minties įsigyti „Pixel“. Net jei „Pixel“ ir nesulauks neregėtos sėkmės, „Google“ užsibrėžta aparatinės ir programinės įrangos kūrimo strategija verta dėmesio. Pasak įmonės vadovų, „Google“ ketina rimtai užsiimti aparatinės įrangos gamyba, o „Assistant“ tipo pokalbių priemonės veikiausiai bus naujosios kartos kompiuterių technologija, pakeisianti ieškos laukus.