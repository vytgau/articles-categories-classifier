Rugsėjo 29 d. telefoną platinantys ryšio operatoriai, taip pat ir kiti „iPhone“ prekės ženklo atstovai, pradeda pristatyti šiuos telefonus pirkėjams Lietuvoje. DELFI pavyko pirmiesiems gauti kelis naujausius „iPhone“ telefonus: vos atidarius įrenginių dėžutes į akis krenta telefonų išvaizda, nes stiklu dengiamas ne tik telefono priekis, bet ir nugarėlė. Visgi, naujųjų telefonų dydžiai iš esmės nepasikeitė. Tie, kas dabar turi ar yra turėję „iPhone 6“, „iPhone 8“ yra tokio pat dydžio, o „iPhone 8 Plus“ yra analogiškas su „iPhone 7 Plus“. Kas yra šių išmaniųjų dėžutėse ir kaip jie atrodo, žiūrėkite DELFI vaizdo įraše. Auksinės spalvos „iPhone 8“ leido išbandyti „Telia“, o kosmoso pilkos „iPhone 8 Plus“ - „Tele2”. Prieš savaitę buvo paskelbtos šio telefono kainos. „Tele2“ paskelbė, kad „iPhone 8“ kainuos vienu euru pigiau - nuo 818 eurų, o „iPhone 8 Plus” nuo 938 eurų. Šie telefonai yra dviejų tipų, vertinant jų atminties galimybes: 64 GB ir 256 GB. „Telia“ paskelbė, kad „iPhone 8“ kainuos tiek pat - nuo 819 eurų, o „iPhone 8 Plus” nuo 939 eurų. Bendrovė „Bitė" paskelbė, kad naująjį „iPhone 8" ar „iPhone 8 Plus” siūloma įsigyti su neribotų pokalbių planais iš anksto ir 6 mėn. naršyti neribotai. „iPhone 8" kaina mokant iš karto 819 eurų, o „iPhone 8 Plus” - 939 eurai. Naujųjų telefonų galimybės  „iPhone 8“ ir „8 Plus“ rėmeliai pagaminti iš tvirto aliuminio lydinio, naudojamo ir aviacijoje, o priekiai ir nugarėlės – iš paties atspariausio susibraižymams stiklo, kokį tik kada nors yra turėję šie išmanieji telefonai. Be to, įrenginių paviršiai padengti oleofobine danga, todėl nešvarumai nusivalo lengvai, o išmanieji daug ilgiau nepraranda savo žavesio. Naujųjų „iPhone 8“ ir „8 Plus“ korpusai yra atsparūs vandeniui ir dulkėms. IP67 sertifikatas patvirtina, kad šiems išmaniesiems nebaisu, jei netyčia išsilies stiklinė vandens ar pradėtų lyti. „iPhone 8“ ir „8 Plus“ baterijos kurtos taip, kad išlaikytų ir visą aktyvią dieną. Naujieji „Apple“ flagmanai palaiko greitąjį krovimą, todėl iki 50 proc. bateriją galima įkrauti per 30 minučių. Jie palaiko vieną iš populiariausių belaidžio krovimo standartų „Qi“. Todėl „iPhone 8“ ir „8 Plus“ galite krauti padėję ant belaidžio kroviklio. Abu išmanieji turi ryškius, kontrastingus spalvas atkuriančius ekranus „Retina HD“. Be to, jie turi paspaudimo stiprumo technologiją „3D Touch“. Išmanieji stebi aplinkos apšvietimo sąlygas ir priderina prie jų ekrano spalvų balansą. „iPhone“ išmaniųjų kameros sufokusuoja norimą objektą, perteikia spalvų spektrą, turi natūralias spalvas išsaugančias blykstes. „iPhone 8 Plus“ turi daugiau galimybių atveriančią 12 Mpix dvigubą kamerą. Ji leidžia optiškai bei skaitmeniniu būdu priartinti vaizdą iki 10 kartų, įamžinti meniškus portretus. Kamera sulieja foną, todėl fotografijoje išryškėja veidas. Įdiegta naujoji funkcija „Portrait Lighting“. „iPhone 8“ ir „8 Plus“ turi įdiegtą patį procesorių „A11 Bionic“. Šis 6 branduolių procesorius pasižymi energijos paskirstymu, greitu veikimu. Pavyzdžiui, jis yra net 25 proc. greitesnis už „iPhone 7“ įdiegtą pirmtaką, ir 30 proc. geriau už jį apdoroja grafiką. 