Bendrovės penktadienį išsiuntė raštą (jo kopiją turi BNS), kuriuo prašoma biudžete numatyti 8,963 mln. eurų. Prašymo neparėmė trečia operatorė „Omnitel“, kurios atstovas Audrius Stasiulaitis teigė, kad dėl keičiamos tvarkos patiriamas sąnaudas įmonė padengs pati. „Mūsų skaičiavimais, privalomas išankstinio mokėjimo SIM kortelių registravimas kasmet kainuos apie 50 tūkst. eurų, o pirminis visų vidinių sistemų pertvarkymas, klientų informavimas ir konsultacijos – apie 300 tūkstančių eurų. Mūsų įsitikinimu, siūlomi įstatymų pakeitimai nesumažins rinkos konkurencingumo ir neturėtų tapti pretekstu kainų kėlimui vartotojams“, - BNS sakė A. Stasiulaitis. Vyriausybė šią savaitę svarstė Vidaus reikalų ministerijos (VRM) siūlymą iki 2018 metų vidurio įpareigoti mobiliojo ryšio operatorius suregistruoti visas SIM korteles ir iš karto registruoti naujai parduodamas. Galutinį sprendimą numatoma priimti kitą savaitę. Operatorių teigimu, paruošiamieji darbai turėtų būti pradėti jau kitų metų pirmąjį ketvirtį. Pataisas parengusi VRM tikisi, kad naujovė padėtų kovoti su telefoniniais sukčiais. Be to, pasak vidaus reikalų ministro Tomo Žilinsko, tai prisidėtų prie kovos su terorizmu. Daugiausiai išankstinio mokėjimo klientų turinti bendrovė „Tele2“ teigia, kad sprendimas sumažins konkurenciją ir padidins paslaugų kainas. „Omnitel“ savo ruožtu tvirtina, jog įtakos kainoms tai neturės, o padės mažinti nusikalstamumą. Tuo metu „Bitė Lietuva“ aiškina pritarianti idėjai, tačiau teigia, kad ją įgyvendinti reikėtų visos ES mastu, nes nusikaltėliai galės nesunkiai įsigyti SIM korteles kaimyninėse valstybėse. Ryšių reguliavimo tarnybos (RRT) duomenimis, šiuo metu šalyje yra 1,564 mln. išankstinio mokėjimo abonentų. Daugiausiai jų (56,2 proc.) turi „Tele2“. „Omnitel“ ir „Bitė Lietuva“ užėmė atitinkamai 20,6 ir 23,1 proc. šios rinkos.