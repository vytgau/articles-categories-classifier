„(Laikraščiui) „Izvestija“ pavyko perskaityti Čekijos pagrindinės psichiatrijos institucijos Bognicėje, kur Nikulinas buvo laikomas penkias dienas po sulaikymo, medicinines bylas. Bylos buvo perduotos atsakovo advokatams. Juose minima, kad šis rusas buvo kaltinamas įsilaužimu į CŽV serverius“, – rašė laikraštis. „Stebėtina, kad oficiali sulaikymo priežastis buvo jo įtariamos atakos prieš kelių didelių JAV kompanijų su būstinėmis San Fransiske interneto svetaines 2012 metais“, – sakoma straipsnyje. Ten pat priduriama, kad tokia informacija buvo dokumente, kurį anksčiau laikraščiui pateikė JAV Teisingumo departamentas. „FTB pareigūnai vėl susimovė ir paliko įrodymus ne toje vietoje, medicininiuose failuose. JAV ir toliau kaltina Maskvą kišimųsi į praėjusių metų prezidento rinkimus. Vis dėlto nėra jokių to įrodymų. Tad jiems reikia ruso, kad patvirtintų Kremliaus dalyvavimą atakose prieš JAV vyriausybės serverius“, – laikraščiui sakė J. Nikulino advokatas Vladimiras Makejevas. Minimuose medicininiuose dokumentuose „taip pat minimi šokiruojantys faktai apie šio ruso „baudžiamąją terapiją“, rašė laikraštis. Straipsnyje teigiama, kad J. Nikulinas keturias dienas buvo pririštas prie lovos, kad vietoje normalaus maisto jam į veną buvo leidžiama gliukozė ir kad jam nuolat buvo leidžiami stiprūs vaistai nuo psichozės ir epilepsijos. J. Nikulinui nebuvo leidžiama naudotis tualetu, išeiti į lauką, paskambinti giminaičiams ir draugams, rašė „Izvestija“. Pasak laikraščio, J. Nikulino advokatai šį įrodymą paviešins per Čekijos Aukščiausiojo Teismo posėdį lapkričio 24 dieną, kad sutrukdytų išduoti Rusijos pilietį Jungtinėms Valstijoms, kur jam grėstų iki 54 metų laisvės atėmimo.