„Naujoji, analogų pasaulyje neturinti lazerinė įranga lengvai perpjauna ir suskaldo daugiau kaip metro storio ledą. Ji atvertų kelią per ledynus bet kokiems laivams, nepriklausomai nuo jų galios“, – „Švabe“ pranešime spaudai cituojamas jos vadovas Aleksejus Parikejevas. Jo žodžiais, ši lazerinė įranga leistų sukurti ištisus metus veikiančią pilnavertę transporto infrastruktūrą Arkties vandenyne, sumažinti dabar naudojamų atominių bei kitokių ledlaužių ir atitinkamos infrastruktūros poreikį. „Jau balandžio mėnesį bus parinktos ledynų teritorijos Arktyje, atrinkti laivai eksperimentui. Bandymus numatyta atlikti iki 2017 metų pabaigos“, – teigiama „Švabe“ pranešime. Projektą „Švabe“ įgyvendina drauge su Nacionaliniu civilinės gynybos bei ypatingųjų situacijų tyrimų institutu prie Ypatingųjų situacijų ministerijos. 