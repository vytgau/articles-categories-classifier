Bendrovė žmonių dėmesį patraukė Europos Sąjungoje nemokamai dalijusi savo mokėjimo korteles ir jas nemokamai siųsdama paštu, nors vėliau pastaroji paslauga apmokestinta. Tačiau vartotojus vis dar domina įmonės siūlomi nemokami pinigų pervedimai iš bankų sąskaitų į „Revolut“ ir tarp „Revolut“ klientų, valiutos konvertavimas dažniausiai oficialiam kursui prilygstančiu valiutos kursu, ar nemokamas pinigų gryninimas visuose bankomatuose iki 200 svarų sterlingų. Tiesa, anksčiau nemokamai vienu kartu išsigryninti buvo galima didesnę sumą. Vis tik ne vienam kyla klausimų, kaip „Revolut“ pavyko klientams pasiūlyti nemokamą pinigų išgryninimą iš skirtingų prekės ženklų bankomatų, nes tradicinės bankininkystės klientams tenka susimokėti papildomai, jei jie nori pinigų išsigryninti iš kito banko, kurio paslaugomis nesinaudoja, bankomato. Pasak IT eksperto Mariaus Pereščiaus, vienas iš būdų pasiūlyti nemokamą išgryninimą iš bankų - kompensuoti šias sąnaudas savo lėšomis taip auginant klientų bazę. Pasak jo, tai gali būti ir priežastimi, kodėl nemokamai leidžiamos išgryninti sumos mažinamos. Apie „Revolut“ veiklos principą DELFI sutiko papasakoti N. Storonskis. - Kaip jums pavyko klientams pasiūlyti nemokamą pinigų išgryninimo paslaugą visuose bankomatuose? - Leisti ir siųsti pinigus į užsienį neturėtų būti brangu. Bankai ir kiti finansinių paslaugų teikėjai turi be galo daug mokesčių ir taiko dideles valiutos konvertavimo maržas (angl. FX markups) siekdami uždirbti pelno. Mes netaikome. Mūsų pajamos uždirbamos iš mokesčio, kurį sumoka pardavėjai per „MasterCard“, jis vadinamas „Interchange“ mokesčiu. Šis mokestis yra sumokamas pardavėjų „MasterCard“ už tai, kad būtų aptarnautas jų mokėjimas ir tada sumokamas „Revolut“ įmonei už tai, kad buvo teikiama paslauga. Mes taip pat siūlome įsigyti papildomų paslaugų planą ir planuojame per artimiausius 6 mėnesius imtis kitų būdų pajamoms uždirbti. Tai bus ir sąskaitos verslui, kurios padėtų valdyti tarptautinius atsiskaitymo srautus, mokėti tiekėjams ir organizuoti keliones svetur. Mes jau turime 9 tūkst. užsiregistravusių bendrovių. - Kaip jus apmokate „Revolut“ patiriamas išlaidas? - Mes esame procesus automatizavę ir sutelkę vienoje vietoje, tad sąnaudų bazė yra nedidelė. - Jūsų įkurtam verslui yra mažiau nei 2-eji metai, turite beveik 600 tūkst. klientų – ar tikėjotės tokių rezultatų? - Nuo pirmos dienos aš žinojau, kad „Revolut“ turi galimybę greitai eksponentiškai augti. Be to, kad turėjome gilų bankinės industrijos suvokimą, kaip ji nuvilia vartotojus, sutelkėme ir komandą, nuo programuotojų iki vartotojų aptarnavimo, kurie tapo mūsų sėkmes priežastimi. Mes nuolat bendraujame su mūsų paslaugą naudojančių žmonių bendruomene, siekdami suprasti, kurios paslaugos jiems yra svarbiausios. Kalbant paprastai, kai klientas jaučiasi vertinamas ir į jo nuomonę atsižvelgiama, jie nedvejoja mus rekomenduoti savo draugams, šeimos nariams ar kolegoms. - Kas buvo didžiausiu iššūkiu kuriant tokį sprendimą? - Pagrindiniu iššūkiu buvo galimybė sujungti mūsų sukurtą technologiją su egzistuojančių bankinių mokėjimų infrastruktūros palikimu. - Lietuvoje manoma, kad šalis garsėja savo IT specialistų talentais, ar jūs turite lietuvių savo komandoje? - Mūsų komandą, esančią tarp Londono, Lenkijos ir Rusijos, sudaro 90 žmonių. Visiškai sutikčiau, kad lietuviai yra stipri jėga IT sektoriuje. Šiuo metu ir mes savo komandoje turime du žmones iš Lietuvos, tai – pirminio vidinio programavimo kūrėjas ir mūsų verslo plėtros vadovas – jie abu prisidėjo prie „Revolut“ sėkmės. - Pernai su Lietuvos banko atstovais pasirašėte tarpusavio supratimo memorandumą dėl bendrovės finansų centro steigimo Lietuvoje. Kokie yra jūsų planai Lietuvoje? - Šis sprendimas yra mūsų planuose ir bus įvykdytas kai tik kiti, didesnių prioritetų projektai bus išplėtoti įmonėje.  - Kokias naujoves planuojate 2017-iems? - Viena pagrindinių mūsų ruošiamų naujovių šiems metams yra „Revolut“ paslaugos verslui, leisiančios bendrovėms atidaryti sąskaitas keliomis valiutomis iki 3 minučių be nesąmoningų mokesčių. Kitas svarbus etapas – pasaulinė „Revolut“ plėtra. Mums svarbu, kad mūsų paslaugos būtų pasiekiamos kuo didesniam žmonių kiekiui, kad mes galėtume supurtyti bankinę sistemą pasauliniu lygiu JAV, Kinijoje, Singapūre ir Australijoje. Taip pat planuojame pasiūlyti naujovių investicijų, draudimo sferose, pridėti daugiau valiutų, tokių kaip Šveicarijos frankas ir Lenkijos zlotas. - Kaip jums kilo mintis sukurti alternatyvų sprendimą bankininkystei? - Asmeniškai aš azartiškai palaikau idėją leidžiančią žmonėms greitai atidaryti pasaulinę banko sąskaitą nepriklausomai nuo to, kur jie gyvena ar iš kur yra atvykę. Aš įsivaizduoju pasaulį, kur bankininkystė yra paprasta ir nenuobodi, tinkanti kiekvienam, turinčiam globalų gyvenimo būdą. DELFI primena, kad finansinių sprendimų ir mokėjimų startuolis „Revolut“ buvo įkurtas Londone, 2015 m. liepą. Darbo patirties bankuose „Credit Suisse“ ir „Lehman Brothers“ turintis N. Storonskis šio verslo ėmėsi tuomet, kai pastebėjo, kad užsienyje patiria problemų atlikdamas įprastas finansines operacijas ar norėdamas išsigryninti pinigų. Šiemet jis atvyks į Vilnių, į technologijų ir inovacijų festivalį LOGIN, kuris vyks gegužės 24-26 dienomis. Renginys šiemet oficialiai prasidės gegužės 24 d., kai Vilniaus „Tech Parke“ – 9 tūkst. kv. m ploto technologijų ir startuolių židinyje – startuos LOGIN „Startup Fair“. Gegužės 25–26 d. festivalis tęsis ir persikels į skirtingas miesto erdves, kur vyks tradiciniai LOGIN renginiai.