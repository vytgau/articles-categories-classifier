„Šiuo metu kritinės masės duomenų, kurie suponuotų, jog šio gamintojo įranga kelia grėsmę Lietuvos informacinių sistemų saugumui, neturime, – sako dr. Rytis Rainys, vykdantis NKSC direktoriaus funkcijas. – Tačiau nuolat atsižvelgiame į grėsmių ir pažeidžiamumo vertinimus pasaulyje, vertiname riziką ir esame pasirengę atitinkamai reaguoti.“ Ieškant efektyviausių sprendimų bei priemonių įvertintoms grėsmėms užkardyti ar atremti, NKSC taip pat bendradarbiauja su šalies valstybės institucijomis, keičiasi informacija ir konsultuojasi su Europos Sąjungos bei NATO sąjungininkėmis. Nacionalinis kibernetinio saugumo centras primena, kad tiek verslo įmonės, tiek gyventojai turi individualiai įsivertinti galimas mobiliųjų įrenginių, programinės ar kitos IT įrangos naudojimo rizikas, ir rekomenduoja rinktis patikimus gamintojus ir licencijuotą įrangą.