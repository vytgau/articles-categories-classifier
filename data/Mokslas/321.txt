Štai kaip viskas yra: „Jeigu nemokate, esate produktas“ „Facebook“ užsiregistruojamiems naujokams žadama, kad socialinis tinklas yra „laisvas ir visada toks bus“. Tačiau jeigu naudotojai nemoka, tuomet kaip „Facebook“ gauna savo milžinišką pelną, kuris pernai sudarė beveik 16 mlrd. JAV dolerių ir buvo 56 proc. didesnis negu 2016-aisiais? Atsakymas: iš reklamos, kuri paskutiniais metais sudarė net 98,5 proc. bendrų įmonės įplaukų. „Facebook“ praktiškai įgyvendina tai, ką rinkodaros specialistai ilgą laiką apibendrindavo šūkiu: „Jeigu nemoki – esu produktas“. „Produktas“ šiuo atveju yra visi asmeniniai duomenys, kuriuos naudotojai perduoda „Facebook“ kaskart, kai, perskaitę įrašą, spusteli mygtuką „patinka“, prideda jaustuką, patys paskelbia įrašą arba atlieka paiešką tinkle. Duomenys, tas rastas lobis Ši gausybė informacijos interneto reklamuotojams yra neįkainojama, nes ji jiems leidžia „nusitaikyti“ į žmones, siunčiant jiems atitinkamai pritaikytas žinutes, kurios turėtų patraukti jų dėmesį, nes daugelis jų pomėgių ir polinkių jau yra žinomi. Tai yra svarbus „Facebook“ komercinis argumentas, juolab kad įmonė reklamos skelbėjams pateikia išsamius nurodymus, kaip nustatyti pageidaujamą grupę ir į ją nusitaikyti. Pagal vieną iš įmonės siūlomų būdų reikėtų „atlikti žmonių paiešką pagal tokius požymius kaip amžius, lytis, santykių statusas, išsilavinimas, darbo vieta, pareigų pavadinimas ir pan.“ Arba galima „atlikti žmonių paiešką pagal tai, ką jie mėgsta, pavyzdžiui, pagal hobius, mėgstamiausias pramogas ir pan.“ „Facebook“ kas mėnesį naudojasi 2 mlrd. žmonių. Naudodamiesi mūsų galingomis auditorijos atrankos priemonėmis, galite nusitaikyti į jūsų verslui tinkamus žmones“, – aiškina „Facebook“. Viskas yra teisėta „Facebook“ verslo modelis yra visiškai teisėtas: pats tinklas jokių duomenų neparduoda. Vietoj to jis parduoda prieigą prie duomenų trečiosioms šalims, kurios dažnai neperskaito taisyklių arba jų nepaiso. Dėl to gali kilti įtarimų dėl duomenų saugumo pažeidimų. Pavyzdžiui, Didžiosios Britanijos įmonė „Cambridge Analytica“ kaltinama tuo, jog, pažeisdama „Facebook“ politiką, netinkamai panaudojo 50 mln. „Facebook“ naudotojų duomenis JAV prezidento Donaldo Trumpo rinkimų kampanijos tikslais. „Facebook“ taip pat naudoja tik tą informaciją, kurią naudotojai patys apie save atskleidžia. „Facebook“ apsiriboja ta informacija, kurią jūs patys [savo noru] paskelbiate internete, ir tai patenka į naudotojo atsakomybės sritį“, – pareiškė Prancūzijos idėjų kalvės „GenerationLibre“ vadovas Gaspardas Koenigas. „Tačiau visa tai daroma taip, jog žmonės negali pakeisti tų naudojimo sąlygų“, – pažymėjo jis. „Facebook“ naudotojams leidžia savo paskyros nuostatų puslapyje apriboti reklamuotojų prieigą prie savo asmens duomenų. Tačiau tokiu būdu bus pašalinti tik konkrečiai jiems skirta reklama, o ne visi reklamos skelbimai.