Yra daugybė būdų, kaip geriau pažinti Paryžių – pėsčiomis, laivu ar dviračiu. Nuo dabar įmanomas dar vienas būdas, idealiai tiksiantis daug vaikščioti nemėgstantiems: tai virtuali realybė. Virtualus turas iš paukščio skrydžio „Flyview“ naudotojams leidžia sklęsti virš žymiausių Paryžiaus vietų. Svečiai atvyksta į oro uosto terminalą primenančią patalpą, kur sukiojasi skrydžių palydovus primenantis personalas ir kabo monitoriai, skelbiantys apie artėjančius skrydžius. Toliau atvykėliai paraginami likti į savotišką reaktyvinę kuprinę primenantį įrenginį, kur jiems uždedami virtualios realybės šalmai. Netrukus jie paleidžiami pramogauti Prancūzijos sostinės danguje – žinoma, ne iš tikrųjų, o virtualioje realybėje. Prietaisai vaizdus sinchronizuos su reaktyvinės kuprinės judesiais – pakilimas, skridimas į priekį, stabtelėjimas pasigrožėti panoraminiais vaizdais, skrydis tolyn ir taip toliau. Kelionę turistai pradeda iš Santarvės aikštės iki Eiffelio bokšto antro aukšto, toliau pro Triumfo arką link Eliziejaus laukų. Išdrįsę išbandyti šią pramogą taip pat gali iš paukščio skrydžio apžiūrėti Senos upę ir jos garsiuosius tiltus, o galiausiai atsidurti prie Dievo motinos katedros. Virtuali ekskursija po Paryžių baigiasi galimybe iš aukštai apžiūrėti katedros architektūros subtilybes. Per 13 minučių trunkančią virtualią ekskursiją galima susipažinti su maždaug 20 monumentų, filmuotų iš drono su septyniomis kameromis. Kūrėjai sako, kad virtualios realybės patirtis kiekvienam vartotojui yra unikali. Ekskursijų „Flyview“ įkūrėjas Arnaud Houette, kuris projekto ėmėsi prieš trejus metus, sako, kad daugiausia problemų patyrė bandydamas gauti leidimų filmuoti Paryžiaus monumentus. Jo teigimu, jis tapo pirmuoju, kuriam leista juos filmuoti iš taip arti. „Flyview“ bilietas kainuoja 15 eurų.