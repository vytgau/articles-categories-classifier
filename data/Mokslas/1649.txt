Bent jau taip teigia interneto saugumo bendrovė „McAfee“, ką tik paskelbusi savo 11-ąjį kasmetinį Pavojingiausių įžymybių tyrimą. Jis atskleidžia tas garsenybių pavardes, kurios siejamos su pavojingiausiais paieškų rezultatais, galinčiais užkrėsti įvairiomis kenkėjiškomis programomis ar pridaryti kitokios žalos, rašo svetainė ifscience.com. Ankstesniais metais pavojingiausių įžymybių titulas buvo atitekęs Emmai Watson ir Amy Schumer. Šiemet sąrašo viršuje iškilo Kanados popmuzikos sensacijos Avril Lavigne pavardė. „Mes naršome internete, kad paskaitytume naujausias paskalas, susirastume naują dainą ar net pabendrautume su savo mėgstamomis žvaigždėmis. Kibernetiniai nusikaltėliai tai žino, - savo tinklaraštyje rašo „McAfee“. – Tiesą sakant, jie tuo naudojasi, garsenybių svetainėse paslėpdami nematomas kibernetines grėsmes“. Minėtame sąraše po A. Lavigne rikiuojasi Bruno Marsas, Carly Rae Jepsen, Zaynas Malikas ir Celine Dion. Dešimtuką užbaigia Calvinas Harrisas, Justinas Bieberis, Diddy, Katy Perry ir Beyonce. O Didžiojoje Britanijoje pavojingiausia ieškoti informacijos apie Craigą Davidą. Taigi kaip A. Lavigne atsidūrė sąrašo viršuje? Pirmoji priežastis susijusi su keista konspiracijos teorija, esą tikroji dainininkė mirė dar 2003 metais, o ją pakeitė jos antrininkė, vardu Melissa. Pastaroji informacija gali nuvesti prie nepatikimų šaltinių ir kompromituojančių svetainių. „Antroji priežastis ta, kad 2016 metų pabaigoje A. Lavigne paskelbė kurianti naują albumą, kuris pasirodys baigiantis 2017 metams, - aiškino „McAfee“. – Deja, naujos muzikos paieškos (pvz., „Avril Lavigne + free mp3“) daugelį vartotojų nuvedė į neaiškias interneto sferas“. Pasitelkdami turinį, kurį galima atsisiųsti, interneto įsilaužėliai nuvilioja žmones į piktybiškas svetaines ir jų prietaisuose instaliuoja kenkėjiškas programas, kurios vagia asmeninius duomenis. Ar yra kokių nors vilčių mums, paprastiems interneto vartotojams? Žinoma, yra. „McAfee“ teigia, kad iš pradžių turėtume žiūrėti, ką spaudžiame. Antra, ieškoti „nemokamų MP3“ irašų nėra pats saugiausias interneto kelias. Trečia, naudokite antivirusines programas.