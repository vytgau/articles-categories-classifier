Ir šį judėjimą remia ir vienas susirašinėjimo programėlės „WhatsApp“ kūrėjų Brianas Actonas, beje, pardavęs savo programėlę bendrovei „Facebook“ 2014 metais. „Atėjo laikas. #IštrinkFacebook“, – socialiniame tinkle „Twitter“ parašė B. Actonas, panaudojęs grotažymes, kuriomis protestuojama prieš didžiausią pasaulyje socialinį tinklą ištikusią krizę. Dabar konkuruojančią momentinio susirašinėjimo programėlę „Signal“ sukūrusioje įmonėje dirbantis B. Actonas savo komentarą paskelbė tuo metu,kai kyla vis didesnis pasipiktinimas dėl to, jog Jungtinėje Karalystėje įsikūrusi bendrovė „Cambridge Analytica“, bendradarbiavusi su Jungtinių Valstijų prezidento Donaldo Trumpo rinkimų kampanija, esą rinko ir netinkamai panaudojo 50 mln. „Facebook“ vartotojų duomenis. „Ištrink ir pamiršk. Atėjo laikas rūpintis savo privatumu“, – parašė B. Actonas. Šiuo metu keli tinklalapiai jau skelbia patarimus, kaip išsitrinti „Facebook“ paskyras, nors tai esą ir sudėtingesnis procesas, nei manoma. „Facebook“ siūlo vartotojams „deaktyvuoti“ savo paskyras tiems, kas nori padaryti pertrauką, o vėliau sugrįžti. O tiems, kas nori visiškai ištrinti savo duomenis, siūloma paskyrą „ištrinti“. Tačiau „Facebook“ pabrėžia, kad kai kurie duomenis, kaip pranešimai ant draugų sienos, gali likti sistemoje ir po paskyros ištrynimo.