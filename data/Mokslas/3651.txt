Raketų „Sojuz“ ir „Proton“ variklius gaminančių gamyklų darbuotojai savavališkai „keitė technologijas ir dokumentus“, pareiškė už kosmoso sektorių atsakingas premjero pavaduotojas Dmitrijus Rogozinas ir pažadėjo, kad atsakingi asmenys bus nubausti. Trečiadienį dienraštis „Kommersant“ pranešė, kad Rusijos kosmoso agentūra „Roskosmos“ nutarė atšaukti visus Voronežo mechanikos gamyklos (VMZ) tiekiamus „Proton M“ 2-osios ir 3-osios pakopos variklius. Leidinys pažymėjo, kad šis sprendimas paveiks raketų startų Kazachstane esančiame Rusijos Baikonūro kosmodrome tvarkaraštį. Atliekant tyrimą paaiškėjo, kad surenkant variklius naudoti „nelikvidūs komponentai“. „Be kita ko, vietoje medžiagų, kurių sudėtyje esama brangiųjų metalų ir kurios turi būti naudojamos šio tipo varikliuose, naudotos mažiau karščiui atsparios, naudojamos kitų tipų varikliuose, gaminamuose VMZ, – „Kommmersant“ citavo neįvardytą šaltinį. – Pagal dokumentus, pasirašytus tikrinančių pareigūnų, šie varikliai buvo pripažinti visiškai tinkamais.“ „Bus atliktas būtinas variklių, kuriuose gaminant galėjo būti nukrypta nuo technologijų, patikrinimas“, – paskelbė „Roskosmos“. Agentūra pridūrė, kad raketų startų tvarkaraštis bus „koordinuojamas“ su šiais patikrinimais. D. Rogozinas nurodė, kad „Proton M“ paleidimai turėtų būti atnaujinti po 3,5 mėnesio. Jis neužsiminė apie raketas „Sojuz“, naudojamas pilotuojamiems skrydžiams – įskaitant kovo pabaigoje planuojamą skrydį į Tarptautinę kosminę stotį (TKS). Gruodžio pabaigoje krovininė kapsulė „Progress“ sudužo Sibire, kai nebuvo iškelta į numatytą orbitą dėl sutrikusio raketos nešėjos 3-osios pakopos atsiskyrimo. Šį incidentą tyrusi komisija anksčiau šį mėnesį nustatė, kad 3-osios pakopos variklis subyrėjo – dėl į jį patekusių „pašalinių medžiagų“ arba dėl „surinkimo klaidos“. Tąsyk krovininę kapsulę skraidino raketa „Sojuz“, bet jos 3-osios pakopos varikliai yra tokie patys, kaip ir naudojami „Proton M“, nurodė VMZ. Kol kas neaišku, ar „Sojuz“ varikliai taip pat bus tikrinami arba atšaukiami. VMZ vadovas anksčiau šį mėnesį pasitraukė iš posto „dėl nepatenkinamo darbo ir produkcijos kokybės“. Gruodį planuotas „Proton“ paleidimas, per kurį turėjo būti iškeltas ryšių palydovas „EchoStar 21“, jau buvo atidėtas. Rusija šiuo metu yra vienintelė šalis, skraidinanti žmones į TKS. Tačiau šalies kosmoso pramonę pastaraisiais metais temdė virtinė nesėkmių ir raketų katastrofų. Be to, jos naujo kosmodromo Tolimuosiuose Rytuose statybas krėtė korupcijos skandalai.