Penktadienį paskelbta apie didelį žingsnį į priekį: yra nauja strategija pristatyti patobulintą pranešimų paslaugą į daugiau „Android“ įrenginių, skelbia techcrunch.com. Be SMS ir MMS paslaugų siūloma nauja bendravimo priemonė RCS. Lietuvoje ši paslauga veikia iš dalies, nes kol kas jos partneriais nėra tapę mobiliųjų ryšių tiekėjai mūsų šalyje. „Tai yra nauja paslauga. Mes svarstysime galimybę teikti šią paslaugą, bet norime pasižiūrėti, ar ji sulauks populiarumo, - DELFI komentavo „Tele2“ atstovas Andrius Baranauskas. - Lietuvos operatorių klientai gali įsidiegti šią paslaugą, dalis jų veiks, dalis, deja, neveiks.“ Ne visos naujos paslaugos išpopuliarėja, tad operatoriai stebės, kaip ši paslauga įsitvirtina kitose šalyse. Šis sprendimas turėtų padėti „Google“ sistemos naudotojams sustiprinti pajėgas žinučių siuntimo srityje ir joje išlikti ateityje. „Android“ paskelbė, kad papildomi 27 įrangos kūrėjai ir prietaisų gamintojai palaikys teikiamas praturtintas komunikacijos paslaugas (angl. Rich Communications Services arba RCS) — iniciatyvą, kuri sukurs daugiau galimybių bendrauti grupėmis, dalintis aukštos kokybės nuotraukomis, išsiųsti ir gauti žinutes. „Visuomet sekame naujuosius išmaniuosius sprendimus visame pasaulyje ir svarstome, apie jų pasiūlymą savo klientams. Norime praturtinti jų bendravimą išmaniomis, interaktyviomis patirtimis. Sekame, kaip „Google“ vysto ir tobulina RCS praturtinto formato žinučių paslaugą ir planuojame ją pristatyti savo klientams. Kol kas svarstome, kiek laiko prireiks šios paslaugos diegimui“, - komentavo „Bitė Lietuva“ rinkodaros vadovas Arūnas Mickevičius. „Mes svarstome galimybes integruoti „Google“ RCS paslaugas ir taip suteikti papildomos naudos savo klientams. Žiūrint į atskiras RCS funkcijas, stebuklų nėra, daugelį jų jau turi, pavyzdžiui, „Facebook Messenger“ ar „Apple iMessage“, tačiau „Google“ gali būti atviresnė ir suteikti naujų galimybių verslui ir žmonėms“, - kalbėjo „Telia“ atstovas spaudai Audrius Stasiulaitis. Bendrovės turima statistika rodo, kad apie 90 proc. laiko internete naudodami išmanųjį telefoną žmonės praleidžia naudodami programėles, ir tik 10 proc. – naršymui. „Todėl apjungtas susirašinėjimas tampa svarbiausia platforma, kuri domina tiek technologijų, tiek telekomunikacijų bendroves. Prognozuojama, kad iki 2020 m. populiariausių susirašinėjimo programėlių kūrėjų pajamos išaugs iki 20 mlrd. JAV dolerių. Tai beveik 7 kartus daugiau nei 2015 metais“, - dėstė A. Stasiulaitis. Nauja RCS paslauga bus papildoma galimybe bendrauti be jau esančių SMS ir MMS. Kartu su šiuo sprendimu yra pristatoma nauja programa, skirta skirtingų prekės ženklų atstovams ir susirašinėjimo paslaugų tiekėjams, leidžianti kurti pažangesnes pranešimų platformas. Partneriais operatoriais tapo „Vodafone“, „Orange“, „Deutsche Telekom“ ir „Globe“. Teikiant šią paslaugą bendradarbiaus tokie prekės ženklai kaip „LG“, „Motorola“, „Sony“, HTC, ZTE, „Micromax“, „Nokia“, „Archos“, BQ, „Cherry Mobile“, „Condor“, „Fly“, „General Mobile“, „Lanix“, „LeEco“, „Lava“, „Kyocera“, „MyPhone“, „QMobile“, „Symphony“ ir „Wiko“. Taip pat ši paslauga veiks „Google“ įrenginiuose „Pixel“ ir „Android One“ telefonuose, tad dabar šios paslaugos naudotojais taps apie 1 mlrd. žmonių visame pasaulyje.