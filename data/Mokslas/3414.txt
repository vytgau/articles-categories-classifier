Norint, kad telefonas veiktų sparčiau, patogiau ir saugiau, tereikia laikytis penkių paprastų patarimų, rašoma „Bitės“ pranešime spaudai. SIM kortelės apkarpymą palikite specialistui „Esame matę daug atvejų, kai klientai patys mėgino apkarpyti SIM kortelę ir tai padarė netinkamai, arba visiškai sugadino kortelę taip prarasdami visus saugotus kontaktus. Todėl visuomet rekomenduojame šį darbą palikti salonuose dirbantiems specialistams. Jie žino, ar jūsų telefonui reikia micro ar nano SIM kortelės, ir turi specialius įrankius taisyklingai apkirpti kortelę, taip pat parodys, kaip ją tinkamai įdėti į telefoną“, – pataria „Bitės išmaniųjų mokyklos“ ekspertas Egidijus Adomkaitis. Pakaks vienos antivirusinės programos Kai kuriais atvejais lietuviai saugumu rūpinasi pernelyg stipriai. „Pasitaiko, kad telefone „sukasi“ dvi ar net trys antivirusinės programos, tačiau telefonas dėl to saugesniu netampa – atvirkščiai, jo veikimas gali stipriai sulėtėti. Todėl patariame naudotis viena antivirusine programa – jos tikrai pakaks“, – sako E. Adomkaitis. Dokumentus laikykite ne tik telefono atmintyje Taip rizikuojate, kad telefonas veiks lėčiau, praras kai kurias telefono funkcijas ar net galimybę atsinaujinti į naujausią operacinės sistemos versiją, primena bendrovė. "Norint sutaupyti vietos telefone, reikėtų reguliariai peržiūrėti, ar tikrai naudojate visas programėlės ir, ar jau atėjo laikas nuotraukas ir vaizdo įrašus perkelti į debesiją, pavyzdžiui, „Google Drive“ ar „Microsoft OneDrive“, didesnės atminties asmeninį kompiuterį ar išorines laikmenas,“ – pataria jis. Slaptažodžiams atsiminti naudokite specialias programėles Daugeliui pasitaiko pamiršti savo prisijungimo vardus ir slaptažodžius. Tad patariama pasinaudoti slaptažodžių tvarkykle, pavyzdžiui, „LastPass“. Programėles siųskitės tik iš oficialių parduotuvių Nors dažno lietuvio telefone galima rasti nepatikimų programėlių. „Kaip taisyklė, jei mobili programėlė buvo atsisiųsta ne iš oficialių el. parduotuvių, už jos gali slypėti kenkėjai. Ypač populiarūs pavyzdžiai, kai paprastai mokama programėlė, kituose šaltiniuose yra prieinama nemokamai", - pastebi įmonės atstovas. Geriausia programėles siųstis iš „Google Play Store“, „Apple App Store“ ar „Microsoft Store“.