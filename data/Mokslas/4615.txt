„Pirmininko J.C. Junckerio nurodymu Komisijos tarnybos atsiėmė projektą ir dabar rengia naują versiją“, – rašoma Komisijos bendrosios skaitmeninės rinkos svetainėje paskelbtame pranešime. Pradinius „nemokamo tarptinklinio ryšio“ planus Komisija su didžiuliu pasididžiavimu pristatė 2015 metų pradžioje, tačiau išsamią informaciją atskleidė tik šią savaitę ir žinia, kad tarptinklinio ryšio paslaugos nemokamos bus tik 90 dienų per metus, papiktino vartotojų grupes. Ilgai netrukusios jos pareiškė, kad Komisija nusileido galingoms telekomunikacijų įmonėms, kurioms tarptinklinio ryšio mokesčiai yra pelningas papildomų pajamų šaltinis. Beje, dar prieš kelias dienas Komisija tvirtino, kad jos pasiūlymais tarptinklinio ryšio mokesčiai, kaip ji ir yra žadėjusi, iš tiesų yra panaikinami. „Leiskite man labai aiškiai pasakyti – mes panaikinome tarptinklinio ryšio mokesčius“, – trečiadienį pareiškė Komisijos atstovas spaudai Margaritis Schinas. „Tarptinklinis ryšys reiškia keliavimą, reiškia judėjimą Europos Sąjungoje, atostogas. Europiečiai, kurie keliauja, tai daro vidutiniškai 12 dienų per metus“, – pareiškė jis. „Savo gairėmis Komisija žengė kur kas toliau, panaikinusi tarptinklinio ryšio mokesčius bent 90 dienų per metus“, – pridūrė M. Schinas. Tarptinklinio ryšio mokesčių panaikinimas buvo įvardytas kaip vienas pagrindinių žingsnių Europoje kuriant bendrąją telekomunikacijų rinką – vieną iš Komisijos strateginių tikslų.