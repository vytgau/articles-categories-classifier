Pranešime žiniasklaidai rašoma, kad nuo rugsėjo vidurio iki metų galo fiksuotojo ir šviesolaidinio ryšio paslaugas bei įrangą bus galima įsigyti visoje Lietuvoje abiem prekių ženklais pažymėtuose salonuose. „Suvieniję „Teo“ ir „Omnitel“ pajėgas, sukūrėme jungtinę klientų aptarnavimo erdvę mobiliojo ir šviesolaidinio ryšio paslaugoms. Tai yra naujas bendrovių sinergijos ir integracijos žingsnis, kuris apjungia technologijas ir paslaugas taip, kad būtų kuo mažiau barjerų jomis naudotis“, – sako „Teo“ ir „Omnitel“ privačių klientų padalinio vadovas Norbertas Žioba. Jis pažymi, kad jungtinis paslaugų pardavimas klientams bus patogesnis nes jie galės naudotis abiejų bendrovių salonų tinklu visoje Lietuvoje. Tai labiausiai turėtų pajusti „Teo“ paslaugų pirkėjai, nes dabartinis „Teo“ klientų aptarnavimo salonų tinklas išsiplės keletą kartų. Bendras „Teo“ ir „Omnitel“ salonų kiekis Lietuvoje dėl to iš esmės nesikeis. Vienintelis bendras eksperimentinis „Teo“ ir „Omnitel“ salonas praėjusių metų pabaigoje buvo atidarytas Alytuje. „Šiame salone sukaupta bendra darbuotojų ir klientų patirtis buvo perkelta planuojant jungtinį paslaugų pardavimą visoje Lietuvoje. Mūsų klientai Alytuje labai teigiamai vertino galimybes susipažinti su abiejų bendrovių paslaugomis ir įranga vienoje vietoje. Todėl ir dabar lūkesčiai mūsų atžvilgiu yra tikrai dideli“, – kalbėjo N. Žioba. Nuo metų pradžios, kai „Teo“ įsigijo visas „Omnitel“ akcijas, abi bendrovės veikia kaip vienas verslas ir išlaiko skirtingus juridinius pavadinimus. Iki šiol abiejų bendrovių paslaugos buvo parduodamos per atskirus klientų aptarnavimo salonų tinklus.