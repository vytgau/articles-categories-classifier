Nors nei viena iš Lietuvoje veikiančių telekomunikacijos bendrovių nepatvirtino, kad didins kainas vartotojams, visos jos kalba apie būsimus nuostolius ir teigia, kad situaciją analizuoja ir būsimas kainas skaičiuoja. EP sprendime numatyta, kad didmeninės kainos negalės viršyti 3,2 cento už minutę pokalbio ir 1 cento už SMS žinutę. 1 GB duomenų iš pradžių galės būti įkainotos iki 7,7 euro, o nuo 2022 m. sausio 1 d. - ne daugiau kaip 2,5 euro. „Sprendimas nuvylė, kainos yra labai didelės. Palyginimui – šiandien siūlome neribotų pokalbių ir SMS mokėjimo planą su 3 GB duomenų, kainuojantį 11,3 euro. Jei vartotojas su šiuo planu išvažiuos į užsienį ir išnaudos visus 3 GB ten, užsienio operatoriui turėsime sumokėti 3 kart 7,7 euro, tai yra 23,1 euro. Akivaizdu, kad sumokėsime dvigubai daugiau, nei gausime, ir prarasime 11,8 eurų“, - komentavo „Tele2“ atstovas Andrius Baranauskas. Dabar Lenkijoje vienas MB interneto „Tele2” tinkle kainuoja 0,0605 euro, tad 1 GB kainuotų 61,95 eurus. „Bitės“ ir „Telia“ tinklalapyje skelbiama, kad standartinė kaina už 1 GB interneto Lenkijoje taip pat siekia 61,95 eurus. Anksčiau, kiek mokėti už mobiliojo ryšio naudojimą kitoje šalyje Lietuvos ryšio operatoriais su veikiančiomis užsienyje bendrovėmis sutardavo derybų būdu. Svarbu ir tai, kad visos ryšio bendrovės siūlo papildomų planų, kuriuos pasirinkus už internetą užsienyje galima būtų mokėti mažiau. Sprendimu nesidžiaugia Pasak A. Baranausko, nustatytos kainos yra naudingos kitų šalių vartotojams, kurie už mobilųjį ryšį moka daugiau nei Lietuvoje, taip pat ir tiems Lietuvos gyventojams, kurie daug keliauja. Visgi, operatoriai sprendimu nesidžiaugia. „Šios kainos nenaudingos būtent mūsų regionui - žinia, Lietuvoje ryšio paslaugos yra pigiausios Europoje, o mūsų klientai, kaip ir visi šiaurinės Europos dalies gyventojai, į užsienį vyksta dažniau nei sulaukiame svečių savo šalyje“, - apibendrino A. Baranauskas. Kaip kaina keisis Lietuvoje, bendrovė analizuoja ir žada skaičius pateikti artimiausiu metu. „Bitės“ komentare dėsto, kad nemaža dalis klientų jau aktyviai naudojasi pereinamojo laikotarpio ES reguliavimą atitinkančiais planais, kuriuos įmonė pristatė pernai liepą. „Šie planai pilnai atitiks ir galutinį reguliavimą, kuris įsigalios nuo birželio 15 d. Naujųjų planų naudotojai lietuviškais GB be papildomų priemokų jau naudojasi visose ES ir Europos ekonominės erdvės šalyse. EK galutinai patvirtinus tarptinklinio ryšio kainas, pasitvirtino faktas, kad didmeninės tarptinklinio ryšio kainos yra ženkliai didesnės, nei vidutinės mobiliojo ryšio paslaugų kainos Lietuvoje, todėl mobiliojo ryšio operatoriai patirs nuostolių. Todėl dabar svarstome variantus, kokiais būdais galėtume įgyvendinti reguliavimą, išlaikant mažiausias kainas Europoje, tęsiant suplanuotas investicijas ir minimizuojant galimus nuostolius“, - DELFI komentavo „Bitė Lietuva“ vykdomasis direktorius Pranas Kuisys. „Telia“ teisininkai šiuo metu vertina situaciją. „EK dabar svarstomos didmeninės tarptinklinio ryšio kainos yra ženkliai didesnės nei mūsų taikomos mažmeninės kainos Lietuvoje. Todėl tai yra didelis iššūkis visam sektoriui rasti kompromisą tarp privalomo kainų vienodinimo ir naudos vartotojui. Lietuva šiuo atveju turi didžiulę dilemą – skirtumą tarp to ką moka vartotojai už ryšį šalyje ir išvykę į užsienį. Šiuo metu svarstome, kurį kelią pasirinkti, sprendimo nesame priėmę. Aišku viena: savo klientams toliau sieksime išlaikyti žemiausias komunikacijų kainas Europoje", - kalbėjo „Telia“ teisės reikalų vadovė Giedrė Kaminskaitė-Salters. Bendrovė skelbia, kad Šiaurės ir Baltijos šalyse - Latvijoje, Estijoje, Suomijoje, Švedijoje, Norvegijoje, Danijoje - jau taiko analogiškus mokėjimo planus kaip Lietuvoje. Skelbta, kad EP sprendimas - paskutinis žingsnis tam, kad nuo šio birželio visoje ES būtų panaikinti tarptinklinio ryšio mokesčiai. Sprendimą panaikinti tarptinklinio ryšio mokestį vartotojams Europos Parlamentas priėmė 2015 m. spalį. Jis įsigalios šių metų birželio 15 d.