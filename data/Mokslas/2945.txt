Scenarijus gali būti ir kitoks. Tarkime, jūsų įrenginys patyrė virusinę ataką, fiziškai sugedo, arba tiesiog nepasidarę atsarginės duomenų kopijos, perrašėte programinę įrangą arba neapdairiai suformatavote savo USB atmintinę. Visais šiais atvejais papuolate į labai nepavydėtiną situaciją, nes prarandate svarbius dokumentus ar kitus failus. Žinoma, galima pamokslauti, ir teigti, kad patys kalti, girdi, nepasidarėte atsarginės duomenų kopijos. Tačiau visi gudrūs mokyti, kai šaukštai jau po pietų. Gera žinia ta, kad prarastus duomenis daugeliu atvejų juos galima susigrąžinti. Vis dėlto, įvykus incidentui ir netekus duomenų, delsti nevertėtų. Kai paspaudžiate mygtuką trinti failą, „Windows“ sistema iš tikrųjų jo neištrina, o tik panaikina įrašą apie failo egzistavimą savo sistemoje, tačiau pats failas kurį laiką sėkmingai guli toje pačioje vietoje, kietajame diske, kur ir gulėjęs. Vienintelis skirtumas tik tas, kad toks failas nėra apsaugotas nuo „užrašymo ant viršaus”, t.y. jeigu jūs toliau dirbate kompiuteriu, ir yra kuriami nauji duomenys, tai jie gali būti užrašomi vietoje jūsų ištrintų failų. Tokiu atveju ištrintų failų atkūrimas virs daug rimtesniu iššūkiu arba jų išvis nebus įmanoma atkurti. Programa „Remo Recover“ Taigi, praradote duomenis ir nusprendžiate juos susigrąžinti naudodamiesi programa „Remo Recover“. Pirmiausia, į ką turėtumėte atkreipti dėmesį, tai jokiais būdais nesisiųsti programos ir neišsaugoti jos tame pačiame diske, kuriame dingo jūsų duomenys. Taip išvengsite prieš tai minėto „užrašymo ant viršaus”. Apie patį programos atsisiuntimą ir diegimą nėra daug ko kalbėti: programa nepasižymi jokiomis išskirtinėmis diegimo ypatybėmis, procesas paprastas ir trunka gal tik porą minučių. Sistemos reikalavimai labai maži, tad programa veiks ne tik su šiuolaikiniu, bet ir ganėtinai senu kompiuteriu. Kliūčių nepadarys ir turima „Windows“ operacinė sistema: programa veiks tiek ir su naujausia jos versija, tiek ir su „Windows XP“ ir bet kuria tarpine versija. Programos valdymas supaprastintas. Vadovaudamiesi nuorodomis, pasirenkate kurią disko dalį pageidautumėte susigrąžinti arba kokio tiksliai failo ieškote, tada programa nuskenuoja jūsų diską ir atkuria failą ten, kur nurodote. Egzistuoja trys programos versijos: „Basic“, „Media“ ir „Pro“, yra nemokamų jos versijų. „Basic“ versija leis jums atkurti daugelį kompiuteryje ištrintų failų. Jeigu esate atsidūrėte tokioje situacijoje, kaip tas teksto pradžioje minimas nelaimėlis, per neapdairumą ištrynęs visą naktį ruoštą dokumentą, greičiausiai tokios versijos jums ir užteks. Jei norėsite atkurti video ar audio failus tiesiai iš fotoaparato ar atminties kortelės ar susigrąžinti iš suformatuoto USB prarastus failus, jums reikės aukštesnės programos versijos. Ją bet kada galima įsigyti, jau turint „Basic“ versiją. Nuo kitų panašaus pobūdžio, ypač nemokamų, programų, „Remo Recover“ gana stipriai skiriasi. Pirmiausiai tuo, kad gali atkurti ištrintus failus ne tik iš kompiuterio kietojo disko, bet ir iš prie jo prijungtų įvairių rūšių atminties kortelių, USB atmintinės, ir kitų įrenginių, turinčių „flash“ tipo atmintį. Kitas skirtumas – ši programa gali atkurti ne tik tokius failų tipus kaip PDF ar „Microsoft Office“ programų paketo failus, bet ir plačią jų gamą: nuo foto (JPEG, JPG, TIFF, TIF, PNG, BMP, GIF, PSD) ir audio (MP3, MP4, WAV, MIDI, M4b, M4A, AIFF, AIF, AIFC, RA, AMR) iki video failų (AVI, MP4, MOV, MPEG, MPG, M4V, 3G2, 3GP, RM), įskaitant ir vadinamuosius neapdorotus (RAW) failus, pavyzdžiui: NEF, ARW, SR2, ORF, MRW, 3FR, RAW, X3F, PEF, DNG, RAF, KDC, K25, DCR. Eksperimentas Technologijos.lt redakcijoje išbandėme šią programą. Bandymo metu buvo siekiama atkurti po USB laikmenos formatavimo pražuvusius failus. Specialiai pasirinkome kuo didesnę failų įvairovę: nuo PDF ir keleto nuotraukų failų tipų iki „PowerPoint“ pateikčių. Nuskenavę naujai suformatuotą laikmeną ir nurodę direktoriją, kurioje norime matyti atkurtus failus, juos visus turėjome jau po kelių akimirkų, ir tiesą pasakius, tai nelabai apstulbino. Labiau nustebino faktas, kad visi failai buvo sveiki, neturėjo jokių artefaktų, puikiausiai atsidarė. Panašu, kad buvo atkurti visi rinkmenos fragmentai. Tiesa, reikia paminėti, kad naudojomės „Pro“ programos versija. Kaip rašoma kitų panašių programų apžvalgose, turėti iliuzijų apie visus atkurtus failus nevertėtų. Nedidelė failų fragmentų dalis, tačiau pakankama, kad vienas ar pora konkrečių failų neveiktų, t.y. neatsidarytų, neatkuriama su didžiąja programinės įrangos dalimi, ir tai reikėtų laikyti normaliu reiškiniu. Stebuklų negarantuoja ir „Remo Recover“ programos kūrėjai, tačiau panašu, kad tai – viena geresnių programų. Nors išbandėme „Windows“ duomenų atstatymui skirtą programą, tačiau ji taip pat prieinama ir „Mac OS“ vartotojams.