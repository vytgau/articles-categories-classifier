Raketa H-IIA, kuri iškėlė palydovą „Himawari 9“, į debesuotą padangę pakilo 15 val. 20 min. vietos (8 val. 20 min. Lietuvos) laiku, iš Tanegašimos kosminio centro pietinėje Kagošimos prefektūroje. Japonų gamybos raketa buvo papuošta mangų stiliaus piešiniais, kurių pirminis autorius yra Chuya Koyama. Šis dailininkas yra pagarsėjęs dėl savo komiksų apie du brolius, svajojančius tapti astronautais. „Manome, kad tai pirmas kartas pasaulyje, kai paleidžiama raketa, ant kurios pavaizduotas mangos menas“, – sakė Hirokazu Kosada iš Japonijos jaunųjų astronautų klubo, organizavusio šį „kosminio meno“ meno projektą. Atvaizdai buvo sukurti panaudojant 30 tūkst. skaitmeninių nuotraukų ir piešinių, kuriuos atsiuntė vaikai iš visos Japonijos, sakė H. Kosada. Vienas mangos piešinys, kuris buvo 3 m aukščio ir dengė viršutinę 53 m ilgio raketos dalį, vaizdavo 12 šokinėjančių vaikų. „Norėjome, kad vaikai Japonijoje domėtųsi kosmosu ir orais“, – sakė H. Kosada.  Japonija vykdo didžiulę kosmoso tyrimų programą. Šalis sėkmingai leidžia mokslinių tyrimų ir komercinius palydovus, taip pat yra nusiuntusi į kosmosą savo astronautų.