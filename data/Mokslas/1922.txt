3D spausdintuvas beveik neabejotinai bus į Marsą skriejančio erdvėlaivio įrangos dalis. Astronautams teks remontuoti savo kosminį aparatą, tačiau atsarginių dalių ir įrankių kiekis bus labai ribotas. Tai reiškia, kad nemažai dalykų teks gamintis patiems. Kiekvienas kilogramas, kuomet kalbame apie erdvėlaivius, yra labai svarbus, nes atsiplėšti nuo Žemės traukos tikrai nėra taip lengva. Jau dabar galvojama, kad pasiimti reikiamą kiekį maisto kelionei į kitas planetas būtų didžiulis iššūkis, turint omenyje, kad kai kurios tokios odisėjos gali trukti ne vienerius metus. Klemsono Universiteto profesorius Markas Blenneris sako, kad jis žino vieną būną kaip perdirbti astronautų šlapimą ir iš jo išgauti 3D spausdinimui tinkamą poliesterį. Šlapimas neabejotinai bus perdirbamas ir į geriamą vandenį, tačiau ir tos dalys, kurios įprastai lieka atliekomis, turi įgyti paskirtį. Kaip M. Blenneris sako, kiekvienas atomas turi būti perdirbamas. Yarrowia lipolytica yra mielių rūšis, kuri su tam tikrais dumbliai gali iš šlapimo ir anglies dvideginio pagaminti poliesterį. Šlapimo astronautams tikrai nepritrūks, o ir iškvepiamą anglies dvideginį reikės kažkaip panaudoti. Kita vertus, anglies dvideginio netrūktų ir, tarkime, Marse. Visgi, mokslininkai genetinės inžinerijos pagalba gali patobulinti mieles dar labiau. Tuomet jos gali išskirti omega-3 sočiųjų riebalų rūgštis, kurios yra reikalingos astronautų sveikatos būklei palaikyti. Šie maisto papildai padėtų palaikyti teigiamą širdies, akių ir smegenų būklę. Skaičiuojama, kad kelionė į Marsą užtruktų apie 6-8 mėnesius į vieną pusę. Kaip ne kartą pastebėjo Elonas Muskas, sugrįžti būtinai reikės jau vien todėl, kad erdvėlaiviai yra brangūs ir juos būtina panaudoti dar kartą. Taigi, astronautai erdvėlaivyje gyventų daugiau nei metus. Todėl jie turi sugebėti perdirbti atliekas ir pasigaminti maisto, įrankių.