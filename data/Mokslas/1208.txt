Organizuodami kompiuterinio ir informacinio raštingumo kursus, bibliotekos specialistai pastebėjo, kad žmonėms vis dažniau kyla poreikis mokytis dirbti ne tik kompiuteriu, tačiau ir sužinoti daugiau apie išmaniuosius įrenginius – planšetes ir telefonus. Dažnai senjorams juos padovanoja vaikai ir anūkai, o kaip jais naudotis žinių vyresnio amžiaus žmonėms vis dar trūksta. Mokymų metu senjorai bus mokomi susikurti savo paskyrą, įdiegti ir ištrinti įvairias programėles, bus atsižvelgiama ir į jų pageidavimus bei dažniausiai kylančius klausimus. Į užsiėmimus galima atsinešti savo išmanųjį įrenginį arba naudotis bibliotekos turimais planšetiniais kompiuteriais. Mokymų metu bus dirbama mažomis grupėmis arba individualiai, tad kiekvienas jų dalyvis turės pakankamai laiko išsiaiškinti svarbiausius aspektus. Iki gruodžio vidurio užsiėmimai vyks keturiuose miesto bibliotekos padaliniuose, vėliau mokymosi vietų turėtų būti ir daugiau. Mokymai vyks: Suaugusiųjų vartotojų aptarnavimo skyriuje (Laisvės al. 57, registracija tel. (8 37) 20 64 14) lapkričio 29, gruodžio 6, 13 d. 15 val., Aleksoto padalinyje (Veiverių g. 43, registracija tel. (8 37) 29 57 77) gruodžio 7, 14 d. 15 val., Palemono padalinyje (Marių g. 37, registracija tel. (8 37) 37 35 60) gruodžio 1, 8, 15 d. 15 val. bei Šilainių padalinyje (Baltų pr. 81, tel. (8 37) 23 88 40) lapkričio 21, 28, gruodžio 5, 12 d. 15 val. Dalyvavimas užsiėmimuose nemokamas, būtina išankstinė registracija nurodytais telefonais. Kauno Vinco Kudirkos viešoji biblioteka taip pat organizuoja ir kompiuterinio bei informacinio raštingumo kursus senjorams dvylikoje bibliotekos padalinių, rašoma pranešime spaudai. Apie juos daugiau sužinoti galima telefonu (8 37) 20 64 14.