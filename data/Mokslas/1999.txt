Ar egzistuoja pigus kiniškas išmanusis telefonas, kuris pirkėjų yra minimas geru žodžiu? Vienas įdomesnių išmaniųjų - „Xiaomi Redmi 4“, tai vienas iš kiniškų ekonominės klasės išmaniųjų. Tai telefonas, kurio kaina siekia apie 100 - 130 eurų. Toks žemas kainos diapazonas priverčia gamintojus gerokai pasukti galvą, kaip sukurti maksimaliai gerą produktą su labai ribotais ištekliais. Strategijų yra įvairių – vieni pataupo ant procesoriaus, bet už tai įdeda didesnį akumuliatorių, kiti kaip tik, duoda daugiau atminties ir greičio, bet pasiūlo prastesnę kamerą ir bateriją. Ir jei jums kažkuris iš parametrų rūpi labiau, nei kiti, tada jau telefoną reikia rinktis labai kruopščiai. Bet tiems, kam nereikia kelių išskirtinių parametrų, o rūpi bendra optimali parametrų dermė už tokią kainą, tada vienas sprendimų - „Xiaomi Redmi 4“. Tai biudžetinis telefonas, todėl jo parametrai nėra įspūdingi ir atskirais atvejais juos nesunku pralenkti – vieni konkurentai siūlo talpesnes baterijas, kiti daugiau RAM, treti geresnį procesorių ir t.t. Tačiau šis modelis giriamas dėl balanso – nors jis neturi jokių ryškiai išskirtinių privalumų, tačiau viskas yra suderinta už tokią kainą. Pavyzdžiui, „Android Authority“ apžvalgininkai įvardija „Xiaomi Redmi 4“ našumą, ekraną bei kamerą. Analogiškus parametrus pastebi ir „TechRadar“ apžvalgininkai, tačiau pastarieji įvertino „Xiaomi Redmi 4“ surinkimo kokybę bei bateriją. Šį modelį palankiai įvertino ir „Digit“ kolektyvas. Visgi, ryškiu „Xiaomi Redmi 4“ išmaniojo telefono trūkumu visi užsienio apžvalgininkai kaip susitarę įvardija „Android 6.0 Marshmallow“ operacinę sistemą. „Xiaomi Redmi 4“ versija gali turėti 8 branduolių „Snapdragon 430“ centrinį procesorių, „Adreno 505“ vaizdo plokštę, 2 GB operatyviąją RAM atmintinę bei 16 GB vidinę ROM atmintį. Lengvai pastebėsite, kad procesorius, nors ir biudžetinis, bet gana našus, o didžiausias trūkumas skaičiuose – mažokas atminties kiekis. Tiesa, šiai dienai 2 GB vis dar yra minimalus, našumo nemažinantis atminties kiekis, o ir telefono testai rodo visai neblogą spartą. Svarbu priminti dar ir tai, kad šis ekonominės klasės išmanusis telefonas gali pasigirti 5 colių įstrižainės ekranu (1280 x 720, 296 PPI), 13 megapikselių kamera su autofokusavimo funkcija, dviejų SIM kortelių palaikymu, 4G LTE ryšio moduliu, piršto antspaudų skaitytuvu, 4100 mAh talpos baterija bei unikalia paties gamintojo sukurta ir „Android 6.0“ platformai pritaikyta „MIUI 8“ vartojo sąsaja. Šis modelis gali būti ir didesnis, 5,5“ įstrižainės, su „Snapdragon 625“ procesoriumi 3 GB RAM ir 32/64GB ROM.