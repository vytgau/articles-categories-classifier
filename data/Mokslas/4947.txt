Nors 1676 metais netoli Švedijos kranto nuskendusio laivo „Kronan“ liekanose jie tikėjosi rasti brangakmenių, jų laimikis taip pat buvo netikėtas. Vandeniui nepralaidžiame puode buvo puskietis 340 metų senumo „pieno produktas“, kurio kvapas priminė raugą ir Rokforo sūrį, agentūrai AFP pareiškė ekspedicijos vadovas Larsas Einarssonas. „Kitaip negu kitiems, man šis produktas kvepia maloniai, – pareiškė jis. – Jis kvepia gyvenimu.“ Netikėtas radinys siunčiamas į Švedijos žemės ūkio mokslų universitetą, kuriame bus ištirtas. Laivas „Kronan“ nuskendo netoli Elando salos 1676 metų birželio 1 dieną per mūšį su danų ir olandų karo laivais. Susikivirčijus karininkams ir iškėlus per daug burių, laivas apvirto ir paskui sprogo. Iš 800 įgulos narių išgyveno tik maždaug keturiasdešimt žmonių. Šio sudužusio laivo liekanas 1980 metais aptiko Andersas Franzenas, jūrų archeologas mėgėjas, 24 metais anksčiau radęs karo laivą „Vasa“, kuris per savo pirmąją kelionę nuskendo Stokholmo uoste 1628 metais. „Vasa“ liekanos buvo iškeltos į paviršių – laivas, eksponuojamas Stokholmo jūrų muziejuje, šiuo metu yra vienas pagrindinių Švedijos turistų traukos objektų. Tačiau „Kronan“ atveju sprogimas buvo toks galingas, kad laivo nuolaužos išsibarstė dideliame jūros dugno plote. Iki šiol narai ištyrė jau maždaug 80 proc. šio ploto ir aptiko gausybę lobių bei istorinių artefaktų. Į paviršių jau buvo iškelta apie 30 tūkst. daiktų, tarp kurių yra bronzinė patranka, skrynių, indų, navigacijos prietaisų ir vokiečių gamybos trimitas. Taip pat rasta brangakmenių ir aukso monetų. Narai taip pat aptiko miltų, gyvūnų kaulų, stiprių alkoholinių gėrimų ir vyno – visi šie daiktai turėtų ypač nudžiuginti istorikus, norinčius daugiau sužinoti apie tai, kaip prieš kelis amžius buvo gaminamas maistas. Sūris išliko dėl Baltijos jūros vandenų vėsos ir nedidelio druskingumo, taip pat dėl to, kad puodas gulėjo po storu nuosėdų sluoksniu, kuris jį apsaugojo nuo rūdijimo. 2010 metais narai 1825–1830 metais netoli Alandų salyno Baltijos jūroje nuskendusio laivo nuolaužose rado 145 šampano butelius.