Praeitą mėnesį rašėme, kad buvo atlikti bandymai, kurių metu moterys vartojo „Viagra“ tabletes. Eksperimentų rezultatai buvo gana menki, ir šis preparatas moterims oficialiai nėra skiriamas. Tuo tarpu istorija su vyrais ir kontraceptinėmis tabletėmis yra kiek ilgesnė. Visų pirma, būtina pažymėti, kad kalba eina apie moterims skirtus kontraceptikus, o ne kažkokias eksperimentines vyrams skirtas tabletes. Kontraceptinės tabletės įprastai veikia dėl dviejų jose esančių hormonų, kurie yra natūraliai gaminami moters kūne - estrogeno ir progestino. Šie hormonai padeda sureguliuoti menstruacijų ciklą ir, šių tablečių atveju, neleidžia kiaušinėliui įsitvirtinti gimdoje, taip moteris išvengia nepageidaujamo nėštumo. Šių hormonų mažesniais kiekiais galima rasti ir vyrų organizme. Taigi, jei vyras išgertų vieną ar dvi kontraceptines tabletes nenutiktų visiškai nieko. Taip jau yra, kad organizmui didelio skirtumo nebūtų, ar šių hormonų yra šiek tiek mažiau, ar šiek tiek daugiau. Visgi, jei dėl kažkokių priežasčių vyras nuspręstų šias tabletes vartoti nuolat, prasidėtų rimtos sveikatos problemos. Didelis moteriškų hormonų kiekis sukeltų kai kuriuos pokyčius. Pradėtų trauktis sėklidės, didėti krūtinės apimtis, sumažėtų veido plaukuotumas ir seksualinis potraukis. Dar daugiau - stipriai išaugtų prostatos vėžio rizika. Teoriškai gali sumažėti širdies ligų rizika, bet teigiamas poveikis būtų toks mažytis, kad jo pastebėti būtų beveik neįmanoma. Mokslininkai puikiai žino, kas nutiktų, jei vyras gertų kontraceptines tabletes, todėl jokie žymesni bandymai atlikti nebuvo. Visgi, šios žinios neatėjo vien iš teorinių pasvarstymų. Kai kurie žmonės jaučiasi esantys kitos lyties, nei yra iš tikrųjų. Tai yra, yra skirtumas tarp jų savijautos ir tapatybės ir biologinės lyties. Todėl yra buvę vyrų, kurie dėl šios priežasties pradėjo gerti kontraceptines tabletes. Tai, žinoma, yra kvaila jau vien dėl neigiamų pasekmių, todėl gydytojai siūlo kitas alternatyvas. Taip pat yra ir tų vyrų, kurie kontraceptinių tablečių išgeria iš smalsumo. Neaišku, kokio poveikio jie tikisi, bet, kaip minėta, tokių eksperimentų atlikinėti paprasčiausiai neverta. Įdomu ir tai, kad vyriška kontraceptinė tabletė yra kuriama ir bandoma. Užduotis nelengva - moteriški kontraceptikai turi susitvarkyti su viena ląstele, o vyriški turės sustabdyti milijonus. 2011 metais jau buvo atliekami bandymai su toksinais, tačiau jie turėjo stiprių šalutinių poveikių ir galėjo vyrus paversti nevaisingais. Hormoninės tabletės taip pat yra vystomos, tačiau praeis dar šiek tiek laiko, kol jos bus patikimos ir efektyvios. Iki to laiko vyrai kontraceptinių tablečių vartoti neturėtų jokiomis aplinkybėmis. Suvartojus vieną poveikio nepajustų joks vyras, o jų pavartojus dažniau prasidėtų labai nemalonūs pokyčiai.