Keletas to priežasčių - geresnės žmonių nuotaikos dėl savo šeimos finansų ir palankesnis požiūris į sutartinius įsipareigojimus, vardijo bendrovės atstovas spaudai Audrius Stasiulaitis. Per metus reguliaraus mokėjimo mobiliojo ryšio klientų skaičius didėjo 7,1 proc. – iki 1,055 mln., o išankstinio mokėjimo paslaugomis besinaudojančių klientų skaičius sumažėjo 12,2 proc. – iki 291 tūkstančio. Fiksuotos telefonijos klientų skaičius pirmąjį ketvirtį per metus sumažėjo 7,8 proc. – iki 454 tūkstančių. „Telia Lietuva“ pirmojo 2017 m. ketvirčio pajamos, lyginant su tuo pačiu laikotarpiu pernai, padidėjo 3,3 proc. iki 85,3 mln. eurų, rašoma pranešime spaudai. Pajamų augimą iš judriojo ryšio paslaugų daugiausia lėmė intensyvus mobiliųjų duomenų naudojimo augimas. Per pirmąjį šių metų ketvirtį „Telia“ klientai persiuntė 70 proc. daugiau mobiliųjų duomenų nei tuo pačiu laikotarpiu 2016 metais. „Telia“ fiksuoto ir mobiliojo ryšio tinklais per pirmąjį ketvirtį iš viso persiųsta 135 tūkst. TB duomenų. DELFI primena, kad vasarį „Telia Lietuva“ vardu apjungtos „Teo“, „Omnitel“ ir „Baltic Data Center“ įmonės, pristatytos ir naujos paslaugos klientams: hibridinio tipo internetas, iki 1 GB/s padidinta šviesolaidinio interneto sparta ir kompiuterinės debesijos sprendimai verslui. Skelbia apie didžiausią nuo 2007 m. atnaujinimą Šią savaitę pradedamas „Telia“ IP tinklo įrangos keitimo projektas yra didžiausias tokios apimties atnaujinimas nuo 2007 metų ir antras toks istorijoje. Metus truksiantis įrangos atnaujinimas leis iki 4 kartų padidinti „Telia“ tinklo talpą. „Atnaujinę dabar tinkle naudojamą skirtingų gamintojų įrangą, užtikrinsime perduodamų duomenų srauto augimo galimybes „Telia“ tinkle artimiausiems penkeriems metams“, – sako „Telia“ vadovas Kęstutis Šliužas. Pagrindiniu „Telia“ IP tinklu teikiamos visos interneto, televizijos, telefonijos, fiksuotos bei mobiliojo ryšio paslaugos. Vykdant 5 mln. eurų vertės atnaujinimo projektą bus pakeista daugiau negu 170 ryšio mazgų visoje Lietuvoje. Kad klientai nepatirtų jokių nepatogumų, dalis „Telia“ tinklo modernizacijos darbų bus atliekama naktimis. Klientams naudojant vis daugiau duomenų, akivaizdu, kad šis poreikis ateityje dar labiau augs. Per pirmąjį šių metų ketvirtį „Telia“ klientai persiuntė 70 proc. daugiau mobiliųjų duomenų, nei tuo pačiu laikotarpiu pernai. Iš viso „Telia“ fiksuoto ir mobiliojo ryšio klientai per pirmąjį ketvirtį persiuntė 135 tūkst. TB duomenų. Anonsuojama, kad balandžio pabaigoje interneto spartos šuolio sulauks ir verslo klientai, naudojantys plačiajuostį (DSL) ryšį – jiems sparta bus padidinta iki 5 kartų, pasiūlyta hibridinio interneto paslauga.