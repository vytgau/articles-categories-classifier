Nuo vidurnakčio Saudo Arabijos gyventojai galės naudotis tokiomis programomis kaip „Skype“ ar „WhatsApp“, socialiniame tinkle „Twitter“ pranešė šalies telekomunikacijų reguliavimo tarnybos vadovas Adelis Abu Hameedas. „Skaitmeninė transformacija yra vienas svarbiausių Saudo Arabijos ekonomikos augimo elementų, ji paskatins internetinio verslo augimą, ypač žiniasklaidos ir pramogų srityse“, – teigiama Informacijos ministerijos pranešime. Interneto cenzūra šalyje suintensyvėjo po vadinamojo „Arabų pavasario“, kurio demonstracijos kitose šalyse dažnai buvo organizuojamos per socialinius tinklus. Saudo Arabija internetinius skambučius nusprendė riboti 2013 m. Tačiau pastaruoju metu, reaguodama į mažas naftos kainas, Saudo Arabija įvairiais būdais siekia diversifikuoti savo ekonomiką bei sumažinti priklausomybę nuo naftos kainų.