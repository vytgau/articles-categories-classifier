Skrendant virš Lietuvos, Latvijos ir Estijos EAN projekto „International Airlines Group“ priklausančiomis oro linijomis, kaip „British Airways“, „Iberia“, „Aer Lingus“, „Vueling“, jų salonus pasieks spartus internetas, tiekiamas per „Bitės“ ir jos partnerio tinklus. Planuojama, kad pirmieji šios paslaugos bandymai reguliariuose skrydžiuose prasidės nuo 2018 m. pradžios. Projektą EAN įgyvendina „Inmarsat“, vienas iš pirmaujančių pasaulyje mobiliojo palydovinio ryšio operatorių, kartu su telekomunikacijų bendrove „Deutsche Telekom“, su kuria „Bitė“ pasirašė sutartį dėl duomenų perdavimo paslaugų Baltijos šalyse. Jos apjungs EAN tinklo bazines stotis Lietuvoje, Latvijoje ir Estijoje. „Šis projektas puikiai atitinka mūsų viziją išmaniais sprendimais palengvinti klientų kasdienybę. Juk internetą jau turime praktiškai visur, tad kodėl be jo turėtume kelias valandas būti ir danguje? EAN partneriais tapome, nes turime kokybišką ir gerai išvystytą tinklą. Galėjome pasiūlyti sprendimą „iš vienų rankų“: bokštų nuomą EAN tinklo įrangai sumontuoti ir duomenų perdavimo kanalus iki bokštų iškart keliose šalyse. Užbaigėme visus pasiruošimo darbus ir laukiame projekto starto“, – sako Pranas Kuisys, „Bitė Lietuva“ vykdomasis direktorius. „Tokiuose itin sudėtinguose projektuose kaip EAN labai svarbu dirbti su itin patikimais partneriais. „Bitė“ įrodė, kad tokio tipo partneris ir yra. Jie užtikrino, jog pasirengimas EAN startui Baltijos šalyse vyktų sklandžiai. Todėl planuojame ir toliau dirbti kartu, jog idėja turėti greičiausią pasaulyje ryšį oro erdvėje virstų realybe“, – teigia David Fox, „Deutsche Telekom“ viceprezidentas paslaugoms ir ryšiui skrydžių metu. Interneto ryšys lėktuvus pasieks per integruotą palydovinį ir antžeminį tinklą. Pastarasis susideda iš LTE bazinių stočių, panašių į tas, kurios įprastai teikia ryšį klientams žemėje. Lėktuvuose įrengta įranga automatiškai persijunginės ir bendraus tiek su palydovu, tiek su antžeminiu tinklu. Lėktuvų keleiviai prie interneto jungsis per bevielio interneto prieigos taškus, visai kaip viešbutyje ar kavinėje. Tokia integruota sistema bus pirmoji pasaulyje. „Bitės“ duomenų perdavimo tinklas vaidins svarbų vaidmenį, užtikrinant interneto ryšį lėktuvų keleiviams, skrendantiems virš Baltijos šalių. „Bitė“ ir „Deutsche Telekom“ pasirašė ilgalaikę duomenų perdavimo paslaugų teikimo sutartį. Lietuvoje ir Latvijoje duomenis „Bitė“ perduos savo tinklu, o Estijoje dalį šių paslaugų pirks iš kitos telekomunikacijų bendrovės „Elisa Eesti“. Kaip pastebi EAN atstovai, poreikis internetui lėktuve – milžiniškas. „Inmarsat“ europiečių trumpų ir vidutinių skrydžių tyrimas parodė, kad net 80 proc. keleivių naudotų bevielį internetą lėktuvuose. Septyni iš dešimties sako, kad rinkdamiesi oro linijų bendrovę atsižvelgtų į galimybę naudoti internetą Lietuvoje ir net 83 proc. tikisi, kad po 5-10 metų visos kompanijos siūlys tokią galimybę. Bevieliu internetu respondentai dažniausiai naudotųsi telefone (90 proc.), kiek mažiau planšetiniame kompiuteryje (80 proc.) ir mažiau nei pusė nešiojamame kompiuteryje (46 proc.). Dažniausiai skrisdami europiečiai internete naršytų, naudotųsi el. paštu, soc. tinklais, planuotų kelionę ir žiūrėtų video turinį.