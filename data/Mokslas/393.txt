Tiesa, ne visi – kai kuriuos labai erzino ta išpjova ekrano viršuje, paliekanti du nedidelius naudingus lopinėlius telefono kampuose. Vis dėlto, korėjiečiai paskelbė, kad toks dizainas gyvens neilgai. Aišku, galima ilgai ginčytis, kam reikalingas nuo rėmelio iki rėmelio nusidriekiantis ekranas. Greičiausiai reikėtų sakyti, kad jis nereikalingas niekam – plonas rėmelis niekam netrukdo, nekenkia telefono funkcionalumui ir supaprastina konstrukciją. Ta išpjova „iPhone X“ ekrano viršuje buvo reikalinga garsiakalbiui, kamerai, IR jutikliui ir kitiems komponentams, reikalingiems „Face ID“ veido atpažinimo sistemai. Norėdama ekraną ištempti iki išorinio telefono perimetro, „Apple“ viduryje paliko šią išpjovą, o kampuose sukūrė nelabai funkcionalius ekrano pusiasalius. Atrodo nekaip. Tiesa, patys didžiausi „Apple“ fanatikai mano, kad tai – patogus dizainas. Kai kurios programėlės užima ekraną tik iki tos išpjovos, todėl tuose nedideliuose lopeliuose lieka laikrodis ir kita naudinga informacija. Vis dėlto, „Apple“ suvokia, kad tai – tik kompromisas, kuris tarsi parodo, kad tiesiog nepavyko nieko geriau sukurti – pirminiai eskizai tokios išpjovos neturėjo. Dabar Pietų Korėjos technologijų žurnalistai paskelbė, kad lapkritį pristatytas „iPhone X“ dizainas ilgai negyvuos – jau kitais metais „Apple“ nori pristatyti telefoną visai be rėmelio. Iš kur žurnalistai tai sužinojo? Na, jokia čia paslaptis, kad toks dizainas yra problema. Tačiau „Apple“ jau pradėjo pašnekesius su tiekėjais, kurie padės išspręsti priekinės kameros, garsiakalbio ir „Face ID“ technologinius klausimus. Garsiakalbio galima ir visai atsisakyti. „Mi Mix“ neturi priekinio garsiakalbio – kalbant telefonu garsas perduodamas vibruojant ekrano stiklą. Tai reiškia, kad nesvarbu, kaip laikysite telefoną, vis tiek gerai girdėsite pašnekovo žodžius. Išspręsti kameros klausimą yra kiek sunkiau. „Mi Mix“ kamera yra telefono apačioje – juk norint ja naudotis galima telefoną apversti. Anksčiau pasirodę „Mi Mix 2“ ir „Vivo Apex“ koncepciniai modeliai turi korpuse pasislepiančias priekines kameras – jos išlenda tarytum nedideli stalčiai. „Face ID“ reikalingas technologijas galima paslėpti po ekrano stiklu. Taigi, kitas „iPhone“ tikriausiai turės labai mažus rėmelius. Kažkam tai bus didelis privalumas, nors iš tikrųjų tai tik išvaizdos klausimas. Įdomu tai, kad jau ne vienas telefonų gamintojas yra pasekęs „iPhone X“ pavyzdžiu – „Čarlio Čaplino ūsus“ turi ir „Asus ZenFone 5“ bei „Ulefone T2 Pro“, o „Essential PH-1“ turi visai mažą išpjovą, skirtą tik kamerai. Tikėtina, kad dizainą pakeitus „iPhone“ šie gamintojai paseks pavyzdžiu.