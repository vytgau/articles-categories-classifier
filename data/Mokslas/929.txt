„Wixen Music Publishing“, kuriai priklauso teisės į garsių atlikėjų, įskaitant Neilą Youngą, „The Doors“, Tomą Petty ir Santaną, kūrinius, ieškinyje nurodė, kad „Spotify“ nepaprašė licencijų didžiajai daliai jos katalogo, kuriame yra 30 mln. kūrinių. „Pati „Spotify“ tapo milijardinės vertės įmone, tuo tarpu dainų kūrėjai ir jų leidėjai, tokie kaip „Wixen“, neturėjo galimybės sąžiningai ir teisėtai pasidalyti šia „Spotify“ sėkme, nes „Spotify“ daugeliu atvejų jų muziką naudojo be licencijos ir be atlygio“, – nurodoma ieškinyje, kuris praėjusią savaitę buvo pateiktas Los Andželo teismui. Ieškinyje pažymima, kad „Spotify“ iš pradžių bandė bendradarbiauti su įrašų studijomis, tačiau, „siekdama pirmauti rinkoje, nepakankamai stengėsi surinkti būtiną informaciją apie muzikinius kūrinius“. „Wixen“ konkrečiai nurodė 10,784 tūkst. kūrinių, kurių transliuoti, pasak įmonės, „Spotify“ neturėjo leidimo. Už kiekvieną iš šių kūrinių leidybos įmonė reikalauja pagal autoriaus teisių apsaugos įstatymus leidžiamo didžiausio žalos atlyginimo, t. y. 150 tūkst. JAV dolerių, taigi bendra reikalaujama suma sudaro mažiausiai 1,6 mlrd. JAV dolerių. Gegužės mėnesį „Spotify“ pasiekė susitarimą dėl dviejų panašių ieškinių sureguliavimo. Tąkart įmonė pareiškė, jog sukurs 43,45 mln. JAV dolerių fondą, iš kurio dainų kūrėjams bus mokama kompensacija. „Spotify“, kuri vertinama 8–16 mlrd. JAV dolerių, pirmauja muzikos transliavimo internetu rinkoje. Liepos mėnesį įmonė skelbė visame pasaulyje turinti 60 mln. naudotojų, mokančių abonentinį mokestį, ir dar 80 mln. naudotojų, kurie naudojasi nemokamu turiniu.