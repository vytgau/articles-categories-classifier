Į DELFI kreipėsi skaitytojas, kuris nurodė, kad trumposiomis SMS žinutėmis nepavyksta susimokėti už automobilio stovėjimą. Bendrovės „Susisiekimo paslaugos" konsultantai telefonu informuoja, kad sistemos nepasiekia iš visų trijų operatorių siunčiami mokėjimai. Dėl to gyventojams už paslaugą tenka mokėti grynaisiais. DELFI kreipėsi į ryšio operatorius, „Tele2" atstovas spaudai Andrius Baranauskas teigė, kad bendrovės sistemoje gedimo nėra. „Mūsų pusėje sistemos veikia gerai, jokių gedimų nefiksuojame", - rašė jis. „Mūsų specialistai aktyviai dirba tam, kad šios paslaugos kuo greičiau veiktų įprastai. Pirminiais duomenimis, šias paslaugas užtikrinančios „Bitės" sistemos veikia be sutrikimų, - komentavo bendrovės „Bitė" atstovas Antanas Bubnelis. „Telia" atstovas spaudai Audrius Stasiulaitis komentavo, kad aiškinamasi, kur buvo gedimas, bet 9.35 mokėjimai už stovėjimo paslaugas SMS jau buvo priimami.