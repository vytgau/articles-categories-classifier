Telefono atmintį „valgo“ visos jūsų naudojamos programėlės: kasdien naudojamos, foniniu rėžimu veikiančios ir pasyviai jūsų buvimo vietą sekančios. Atmintį naudoja ir per ilgesnį laiką telefone prisikaupusios, jokios funkcijos neatliekančios įvairios veiklos „šiukšlės“, rašoma pranešime spaudai. Telefono atmintyje likus mažiau kaip 1 GB laisvos vietos, įrenginys ima veikti lėčiau nei turėtų. Todėl telefono higiena – būtina. „Rekomenduojama kas pusę metų atlikti profilaktinį telefono valymą – tai yra atstatyti jo gamyklinius nustatymus. Tačiau nepamirškite, prieš valydami įrenginį nuo atminties „rijikų“ visas reikalingas programėles persikelti į saugią vietą – atminties kortelę, išorinį diską ar „debesį“. Kitu atvejų jų neteksite", - pataria „Tele2“ Mobiliųjų įrenginių operacinių sistemų inžinierius Mindaugas Pečkys. Svarbu prisiminti, kad įsigydami telefoną su, tarkime, 16 GB atmintimi, iš tiesų, jos turėsite šiek tiek mažiau, nes dalį atminties užima gamintojo įdiegta programinė įranga. Patariama įvertinti, ar gamintojo įrašytos programėlės jums reikalingos, o jei ne – ištrinti jas arba sustabdyti jų veikimą. „Vienas didžiausių atminties „rijikų“ – Facebook’as. Ši programėlė nuolat, net jos neįsijungus, renka duomenis apie vartotoją. Tačiau pristigus atminties telefone nepulkite jo trinti, nes yra galybė kitų, mažiau naudojamų ar labiau atmintį eikvojančių programėlių. Pradėkite nuo duomenų kopijas darančių programėlių. Jūsų išmanusis įrenginys pasidaro visas reikalingas kopijas, todėl pakartotinis dubliavimas tikrai nėra reikalingas", - patarė jis. Tiesa, galite nesunkiai pasitikrinti įrenginio atminties išteklius: meniu skyriuje pasirinkite „Atminties naudojimas“ arba, priklausomai nuo įrenginio, panašiai pavadintą paskyrą. Verta svarstyti dar prieš įsigyjant telefoną, ar jums pravers galimybė telefono atminti padidinti įsidedant papildomos atminties kortelę. „Žinoma, atminties kortelė taip pat nėra „guminė“. Todėl periodiškai peržiūrėkite jos turinį ir senesnes nuotraukas bei kitus dokumentus perkelkite į, pavyzdžiui, kompiuterį", - sakė M. Pečkys. Be to, nuotraukas, vaizdo įrašus, kontaktus ir kitų dokumentų kopijas rekomenduojama saugoti „debesų“ talpykloje. Taip sutaupysite vietos telefone ir apsaugosite svarbią bei brangią informaciją – praradus įrenginį ar jam sugedus, informacija niekur nedings.