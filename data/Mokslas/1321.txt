Pirmadienį nuo sesijos pradžios šios kriptovaliutos kursas padidėjo 11 proc. iki 6539 JAV dolerio. Savaitgalį šios virtualios valiutos kursas buvo smukęs beveik iki 5,5 tūkst. JAV dolerių, palyginus su praėjusią savaitę fiksuotų istoriniu rekordu – apie 7800 JAV dolerių. Pasak analitikų, bitkoino kursas buvo kritęs dėl to, kad investuotojai pradėjo pardavinėti vadinamąjį klasikinį bitkoiną ir vietoj jo pirkti „Bitcoin Cash“, kuris rugpjūtį tapo nepriklausoma valiuta. Neigiamą poveikį padarė ir kriptovaliutos kūrėjų sprendimas kol kas nepereiti prie SegWit2x protokolo, kuris būtų leidęs sparčiau vykdyti sandorius. Anksčiau buvo manyta, kad šis protokolas bus įvestas praėjusią savaitę. Vis dėlto ekspertai pataria nepanikuoti ir vengti impulsyvių sprendimų. „Rinkoje stebima panika, tačiau panikuoti nereikia. Tiesiog laikykite abi valiutas ir stebėkite padėtį“, – pataria įmonės „Quoine“ vadovas Mike Kayamori.