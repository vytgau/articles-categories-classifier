Teigiama, kad šis ginklas gali naikinti taikinius už 69 kilometrų, bet tik su ilgo nuotolio sviediniu. Palyginimui, „Panzerhaubitze 2000“ įprastą sviedinį gali nušauti maždaug 30 km (su raketine amunicija iki 60 km), o AS-90 - apie 25 km. Tai palyginti dažnai naudojami pabūklai, nors ir nėra labai jauni. Tiek „Panzerhaubitze 2000“, tiek AS-90 šaudo 155 mm sviediniais, o „Koalicija SV“ - 152 mm. Tad skirtumai neatrodo dideli. Pirmą kartą apie „Koalicija SV“ haubicą pranešta 2015 metais. Tuomet ji dar važinėjo uždengtu bokšteliu, tačiau tuo metu buvo teigiama, kad „Koalicija SV“ gali per minutę iššauti 15-20 kartų, tačiau nėra aišku, ar tai patvirtinti duomenys. „Koalicija SV“ gali šaudyti įvairiais sviediniais: įprasta amunicija, raketiniais sviediniais, galingais skeveldriniais sprogmenimis ir taip toliau. Tiesa, amunicija riboja šūvio nuotolį - 69 km pasiekiami tik su nauju ilgo nuotolio sviediniu. Tačiau „Koalicija SV“, nors jau ir važinėja paraduose, dar nėra paruošta gamybai. Galima sakyti, kad legenda aplenkė tikrą daiktą, nes įsitikinti paskelbtais parametrais nėra taip lengva. Ekspertai pastebi, kad Rusijos ginkluotės projektai stringa dėl nepakankamo finansavimo, o „Koalicija SV“ tikrai nebus labai pigus gaminys. Planuojama, kad „Koalicija SV“ bus galutinai baigta 2020 metais.