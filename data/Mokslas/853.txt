Tūkstančiai žmonių trečiadienį atvykę į pasaulyje didžiausią technologijų parodą galėjo išbandyti, kiek laiko veikia naujausių prietaisų baterijos, kai dalyje Las Vegaso konferencijų centro dingo elektra. Kai kuriose kasmet rengiamos parodos CES erdvėse elektros nebuvo mažiausiai valandą. Renginio organizatoriai „Twitter“ rašė, kad įvyko „vietinis elektros sutrikimas“ ir kad problema yra sprendžiama. Be šviesos likusiame žiniasklaidos kambaryje dešimtys žurnalistų tyliai rikiavosi eilėje gauti priešpiečius. Kambarį švelnia šviesia apšvietė avariniai šviestuvai ir akumuliatorių maitinamų nešiojamųjų kompiuterių skleidžiama šviesa. Elektrinių sistemų specialistų kompanijos „Legrand“ produktų inžinierius Rickas Rohmeris sakė, kad elektra tik dalinai dingo belaidžius kroviklius gaminančių kompanijų konsorciumo „Qi“ erdvėje. Didžioji dalis jų stendo liko apšviesta, kol šimtai parodos lankytojų tamsoje ėjo pro šalį į konferencijų centro pietinę salę, nepaveiktą šios avarijos. „Mums pasisekė, – sakė jis. – Jeigu neveiktų mūsų ilgiklis, mes irgi būtume likę be elektros.“ Regiono elektros tinklų bendrovė „NV Energy“ į prašymus pakomentuoti padėtį neatsakė.