Dvi teisėsaugos struktūrų operacijos, kurioms vadovavo amerikiečių FTB, Jungtinių Valstijų kovos su narkotikais agentūra, Nyderlandų policija ir Europolas, sudavė itin smarkų smūgį visai pogrindinei nusikalstamai veiklai internete. Skelbiama, kad juodojoje interneto rinkoje iš viso parduota per 350 tūkst. nelegalių prekių, tarp kurių narkotinės medžiagos, šaunamieji ginklai ir kenkėjiška programinė įranga. „AlphaBay“ – didžiausia pogrindinio interneto prekybos platforma. Prieš uždarymą ji pasiekdavusi daugiau nei 200 tūkst. vartotojų ir per 40 tūkst. pardavėjų. Iš viso „AlphaBay“ platformoje rasta per 250 tūkst. skelbimų, siūlančių įsigyti narkotinių medžiagų ir pavojingų chemikalų. Daugiau nei 100 tūkst. skelbimų susiję su galimybe įsigyti suklastotų dokumentų, kitų klastočių, kenkėjiškos arba nelegalios programinės įrangos ir šaunamųjų ginklų. Sandoriai buvo sudarinėjami atsiskaitant bitkoinais ar kita skaitmenine valiuta. „Hansa“ platforma – trečioji pagal dydį pogrindinio interneto prekybos svetainė, kur taip pat buvo prekiaujama narkotikais ir kitomis nelegaliomis prekėmis. Anot pareigūnų, šių dviejų svetainių metinė apyvarta siekia milijonus dolerių. Europolas prie minėtojo teisėsaugos tyrimo prisidėjo prieš kelerius metus. Pasitelkęs interneto saugumo bendrovę „Bitfender“, bendradarbiaujančią su Europolo Europos kibernetinių nusikaltimų centru (EC3), Europolas 2016 metais Nyderlandų pareigūnams suteikė vertingos informacijos, atvedusios prie „Hansa“ platformos. Tolimesni tyrimai padėjo susekti „Hansa“ rinkos struktūrą Nyderlanduose. Vėliau šalies policija Vokietijoje sulaikė du šios svetainės administratorius ir perėmė serverius, esančius Nyderlanduose, Vokietijoje ir Lietuvoje. Oficialiai Nyderlandų pareigūnai „Hansa“ veiklą sustabdė birželio 20 dieną. FTB ir JAV kovos su narkotikais agentūra vykdė operaciją „Bayonet“, kurios metu įvardijo ir susekė „AlphaBay“ steigėją ir administratorių – tai Tailande itin prabangiai gyvenantis Kanados pilietis. 2017 metų liepos 5 dieną jis buvo sulaikytas, o nelegalios prekybos svetainė uždaryta. Pareigūnai perėmė milijonus dolerių skaitmenine valiuta. „AlphaBay“ serveriai veikė Kanadoje ir Nyderlanduose.