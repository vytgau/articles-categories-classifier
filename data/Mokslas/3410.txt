„Nokia 3310“ buvo žmonių mėgiamu telefonu dėl kelių priežasčių, tai – ir geras dizainas, ilgai neišsikraunanti baterija bei neįtikėtinas atsparumas, dėl kurio jis imtas pravardžiuoti „nesunaikinamu“. Naujienos apie tai, kad legendinis „Nokia 3310“ šiemet bus atnaujintas ir pristatytas prekybai prikaustė dėmesį ir sulaukia vis daugiau pritarimo. Buvo spėjama, kad atnaujinta telefono versija prekybai bus pasiūlyta už 59 JAV dol. (56 eurus), tačiau ji siekia 49 eurus. Pristatyta atnaujinta „Nokia 3310“ Šio telefono privalumai – keli. Vienas jų yra tas, kad po įkrovimo juo galima kalbėti 22 valandas, bendrovė skelbia, kad tai – iki 10 kartų daugiau nei gebėjo šio modelio pirmtakas. Džiugi žinia, kad šis telefonas neišsikrauna mėnesį, jei naudojamas tik budėjimo režimu. Be to, jis turi legendinį „Snake“ žaidimą ir klasikinę „Nokia“ melodiją. Telefonas jungsis prie 2.5G tinklo, kuris lėtesnis nei 3G ar 4G, ir turės S30+ operacinę sistemą, kuri leidžia naršyti internete, tačiau jai sukurta kur kas mažiau programėlių nei „Android" ar „iOS". Telefonas turės 2MP fotoaparatą, skelbia BBC. Remiantis kinų naujienų portalu „Vtech“ skelbta, naujoji „Nokia 3310“ turės spalvotą ekraną, o ne senąjį monochrominį ir tai turėtų nudžiuginti seno gero telefono žaidimo „Snake“ mėgėjus. Pristačius šį telefoną, matyti, kad legendinio telefono ekranas nušvito spalvomis. Visgi didelės raiškos ekrano, kaip kad naujausiuose „Apple“ arba „Samsung“ įrenginiuose, tikėtis neverta. HMD siekė išlaikyti įrenginio paprastumą ir daugiausia dėmesio skyrė baterijos naudojimo trukmei. Prieš pristatydama laukiamą ir atnaujintą legendinio telefono versiją, bendrovė pasinaudojo sutelktu dėmesiu ir pristatė kitus savo įrenginius: kamerą, išmaniuosius laikrodžius - pulsometrus, išmaniuosius telefonus su „Android“ operacine sistema: „Nokia 6”, „Nokia 5” ir „Nokia 3”. Transliacija vyko su naująja "Nokia Ozo VR camera". „Nokia 3310“ bruožai: tada ir dabar Pirminio modelio „Nokia 3310“ atminties pakako 8 rinktiems numeriams, 8 gautiems ir 8 praleistiems skambučiams, taip pat keletui žinučių šablonų išsaugoti. Visas kontaktų sąrašas buvo saugomas SIM kortelėje. Ankstesnis telefonas buvo maitinamas 900 mAh baterija, kurios įkrovos pakako 55 valandoms naudojant telefoną arba 260 valandoms jam veikiant budėjimo režimu ir pokalbiams naudojant maždaug 2,5–4,5 valandos. Svetainėje „Concept Creator“ buvo spėjama, kad naujasis telefonas bus maitinamas 1 650 mAh baterija ir turės 8 GB vidinės atminties, užtikrinančios tokią kaip ir pirmtako veikimo trukmę budėjimo režimu. Telefonas nebus labai „protingas“, kad neprarastų vieno pagrindinio šio modelio privalumo – ilgai neišsikraunančios baterijos. Jis yra su raidžių ir skaičių klaviatūra, be jutiklinio ekrano. Skelbta, kad „Android“ nebus atnaujinto telefono operacine sistema, kaip kiti bendrovės „HMD Global“, turinčios teises į „Nokia“ prekės ženklą, įrenginiai. DELFI primena, kad „Nokia“ stengėsi su savo prekės ženklu pasiūlyti ir patrauklių išmaniųjų telefonų, tačiau galiausiai jie buvo parduoti „Microsoft“.  Retro stilius Skelbta, kad naujasis įrenginys bus kelių spalvų, rinkoje bus galima įsigyti raudonos, žalios ir geltonos spalvos aparatus, taip pat jie turėtų būti plonesni ir lengvesni nei originalas. Siekiant suteikti telefono išvaizdai retro atspalvį, bus išlaikytas klasikinį senąjį modelį primenantis dizainas. Tačiau telefono korpusas, be abejo, yra plonesnis ir lengvesnis, be to, ne plastikinis, o veikiausiai pagamintas iš polimero arba metalo. Mygtukų dydis ir išdėstymas taip pat pakoreguotas, atsižvelgiant į naują subtilesnę korpuso konstrukciją. DELFI skelbė, kad vis dar galima pirmąją šio telefono modelio versiją įsigyti „Amazon“, tik tai jau vyksta iš antrų rankų, o ne gamintojo. Šio telefono turimos funkcijos apibūdinamos taip: laikrodis, kalkuliatorius, galimybė nustatyti iki 10 priminimų ir 4 žaidimai, tai - „Snake II“, „Pairs II“, „Space Impact“ ir „Bantumi“. Telefonas pristatytas šį sekmadienį, prieš vykstančią parodą „Mobile World Congress“ Barselonoje.