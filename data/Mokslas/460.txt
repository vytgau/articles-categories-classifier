Mokslininkai ant vyriškos lyties mumijos aptiko laukinį bulių ir avį vaizduojančias tatuiruotes, o moteriškos lyties mumijos ranka ir petys puoštas S formos motyvais. Iš pradžių mumijų tatuiruotės palaikytos tamsiomis dėmėmis, tačiau 2017 metais, pasitelkę infraraudonųjų spindulių fotografiją, Britų muziejaus ir Oksfordo orientalistikos studijų fakulteto mokslininkai išsiaiškino, kad tai ne kas kita, o vienos seniausių pasaulyje tatuiruočių. Šios mumijos buvo rastos prieš maždaug šimtą metų Egipto Gebeleino mieste, maždaug už 40 kilometrų nuo šiandieninio Luksoro. Mokslininkai nustatė, kad jų istorijos pradžia siekia laikotarpį nuo 3351 iki 3017 metų prieš Kristų, kai Egiptas dar nebuvo suvienytas pirmojo Faraono. Mokslininkai sako, kad moterys kūną tatuiruodavosi norėdamos parodyti savo statusą visuomenėje, drąsą ar magijos gebėjimus. Vyrams kūno piešiniai simbolizavo vyriškumą ir galią. „Viršutinėje rankos dalyje ir peties srityje matome S formos simbolius, jie – savotiška paralelė su tų laikų meno tendencijomis. Manome, kad tokios lenktos linijos atspindi to meto ritualinių apeigų simboliką ir byloja apie ypatingą statusą visuomenėje“, – pasakoja Britų muziejaus antropologijos skyriaus kuratorius Danielis Antoine‘as. Dar prieš aptikdami realių pavyzdžių, archeologai buvo įsitikinę, kad Egipte tatuiruotes darydavosi tik moterys, nes kūno piešiniais buvo puošiamos tik moteriškos lyties statulėlės. Pati seniausia pasaulyje tatuiruotė puošia mumifikuotus palaikus, dar vadinamus Oetzi. Skaičiuojama, kad šis žmogus galėjo gyventi prieš maždaug 5300 metų, o buvo rastas Italijos Alpėse 1991 metais.