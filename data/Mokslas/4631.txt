„Nors „Twitter“ vadovai ir tvirtino norį išlikti nepriklausomi, pardavimo mintis tapo itin reali po socialinio tinklo direktorių tarybos nario Evano Williamso pareiškimo“, – pažymi „Re-Code“. Kalbama apie E. Williamso interviu agentūrai „Bloomberg“, kuriame jis pareiškė, esą „Twitter“ turi „priimti teisingą sprendimą“ dėl bendrovės, kaip nepriklausomos struktūros, ateities. Anot leidinio, rasti pirkėją nėra lengva. „Twitter“ kaina gali siekti apie 18 mlrd. dolerių, bet ši suma rinkai gali pasirodyti išpūsta, atsižvelgus į įmonės problemas, susijusias su augimu ir finansais. Vis dėlto tarp pretendentų įsigyti bendrovę „Re-Code“ įvardija „Google“ kontroliuojančią korporaciją „Alphabet“, bendrovę „Apple“ ir Rupertui Murdochui priklausančią bendrovę „21st Century Fox“; tarp kitų potencialių pirkėjų – įvairios investicinės bendrovės. Anot šaltinių, „Twitter“ visomis išgalėmis mėgina sumažinti išlaidas. Viena iš priemonių, siekiant šių tikslų, – dar vienas darbuotojų atleidimo raundas. Pernai įmonė jau atleido 8 proc. darbo jėgos. Naujas etatų karpymo etapas neišvengiamas, teigia leidinys. „Twitter“ yra laikoma pernelyg išpūsta bendrove. Birželio 30 d. duomenimis, joje dirbo 3860 žmonių. Antrąjį metų ketvirtį bendrovė išleido 168 mln. dolerių, arba 28 proc. visų ketvirtinių pajamų, atlyginimams išmokėti. Palyginimui, „Facebook“ šioms reikmėms antrąjį ketvirtį išleido 12,5 proc. savo pajamų.