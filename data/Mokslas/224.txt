„Pastebime, kad mūsų klientai yra imlūs technologinėms naujovėms, todėl nenuostabu, kad „Smart-ID“ tapo antru dažniausiai naudojamu būdu prisijungti prie savo banko paskyros. Interneto banko naudotojai įsitikino tokio prisijungimo būdo pranašumais, visų pirma jo veikimo greičiu ir patogumu, nes su savimi nebereikia nešiotis jokios papildomos identifikavimo priemonės – kodų generatoriaus ar kodų kortelės“, – komentuoja Jūratė Gumuliauskienė, „Swedbank“ Privačių klientų tarnybos vadovė. Pasak J. Gumuliauskienės, naudodamiesi „Smart-ID“ banko klientai gali pervesti didesnes sumas negu naudodamiesi kodų kortelėmis, o iškilus nestandartinėms situacijoms, kai nėra galimybės gyvai apsilankyti banko padalinyje, tai gali būti itin pravartu. „Neseniai vienam klientui lankantis JAV prireikė skubiai padaryti kelių tūkstančių eurų vertės pavedimą. Kadangi prisijungimui prie savo banko paskyros klientas naudojo kodų kortelę, galiojantys pavedimų limitai, kurių padidinti negalima, jam neleido atlikti mokėjimo pavedimo. Užsienyje viešėjusiam klientui rekomendavome savo išmaniajame įrenginyje įsidiegti „Smart-ID“ programėlę, o jo įgaliotam atstovui ateiti į banko padalinį Lietuvoje ir pateikti prašymą padidinti pavedimo limitus. Taip JAV keliavęs klientas sutaupė kelionę į Lietuvą ir vienu kartu pervedė reikalingą pinigų sumą“, − neseną istoriją pasakoja J. Gumuliauskienė. Kaip rodo „Swedbank“ duomenys, šių metų vasario mėnesį prie savo banko paskyros naudodamiesi „Smart-ID“ jungėsi apie 113 tūkst. klientų, o su kodų generatoriumi – 106 tūkst. klientų. „Smart-ID“ labiausiai paplitęs tarp privačių klientų, kurie naudojasi išmaniąja banko programėle – tokių klientų dalis sudarė daugiau negu 50 proc. visų prisijungimų. Bankas taip pat pastebi, kad klientams parsisiuntus „Smart-ID“ programėlę jų aktyvumas ir domėjimasis savo kasdieniais finansais mobiliojoje bankininkystėje gerokai išauga. Šią programėlę banko klientai gali atsisiųsti į savo išmaniuosius telefonus ir planšetinius kompiuterius. Asmeninę „Smart-ID“ paskyrą klientai gali susikurti banko padalinyje arba pasinaudodami viena iš jau turimų kitų prisijungimo priemonių – kodų kortele, kodų generatoriumi ar mobiliuoju parašu. Norint pradėti naudotis „Smart-ID“ programėle, naudotojui reikia sukurti asmeninius PIN kodus, kurių vėliau prireiks jungiantis prie elektroninių banko paslaugų ir tvirtinant operacijas. Bankas primena, jog klientai savo mobiliuosiuose įrenginiuose neįvedinėtų savo PIN kodų, jei tuo metu jie nesinaudoja jokiomis elektroninėmis paslaugomis.