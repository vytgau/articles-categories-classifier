Fazė, kai Mėnulis visiškai uždengs Saulę, prasidėjo praėjus kiek daugiau kaip valandai – 10 val. 16 min. vietos (20 val. 16 min. Lietuvos) laiku. Tūkstančiai žmonių stebėjo, kaip Mėnulis atsiduria tarp Žemės ir Saulės ir pastarąją užtemdo. Mokslininkai yra suskaičiavę, kad toje pat vietoje visiškas Saulės užtemimas pasitaiko kas 375 metus. JAV šia proga buvo planuojama gausybė renginių: užtemimo stebėjimo vakarėlių ant pastatų stogų, muzikos festivalių, baidarių žygių, beisbolo rungtynių ir netgi vestuvių. Lietuvoje užtemimu bus galima pasigrožėti iš nuotraukų ir žiūrint transliacijas. „Deja, Lietuvoje šis Saulės užtemimas nesimatys, bet bus matomas iš esmės visoje Šiaurinėje ir Centrinėje Amerikoje“, - DELFI apie šį įvykį kalbėjo Vilniaus universiteto Teorinės fizikos ir astronomijos instituto jaunesnysis mokslo darbuotojas, astronomas Mindaugas Macijauskas. Saulės visiškas užtemimas nuslinks kontinentine JAV dalimi nuo Oregono iki Pietų Karolinos maždaug 113 kilometrų pločio juosta. „Žemėje pilni Saulės užtemimai matomi gana dažnai, kas 18-a mėnesių, bet jie gali būti matomi iš vandenyno vidurio, Arkties, Antarkties ir retas jį pamato“, - pasakojo M. Macijauskas. Visiškas užtemimas įvyksta tik tada, kai Mėnulio diskas praslenka tarp Žemės ir Saulės, trumpam užstodamas ryškią mūsų žvaigždės šviesą ir mesdamas šešėlį ant planetos. „Visiškas užtemimas yra trijų partnerių šokis: Mėnulio, Saulės ir Žemės, - sakė Mėnulio tyrinėtojas NASA Goddardo kosminių skrydžių centre Marylande Richardas Vondrakas iflscience.com. - Jis gali įvykti tik tada, kai mūsų danguje tinkamai išsirikiuoja Mėnulis ir Saulė.“ Visiškas Saulės užtemimas vyksta, nes Mėnulio ir Saulės regimieji dydžiai, žiūrint iš Žemės, yra vienodi — Saulė yra maždaug 400 kartų platesnė už Mėnulį, tačiau jis maždaug 400 kartų arčiau. Visiški užtemimai konkrečioje vietoje gan reti, mat Mėnulio vidinis šešėlis gan mažas, tad ir plotas, kuriame regimas visiškas užtemimas, yra ribotas. Daliniai užtemimai, kai Mėnulis uždengia tik dalį Saulės, regimi daug didesniame plote. Europiečiai gana neseniai galėjo pasigrožėti Saulės užtemimu, kai 1999 m. jis buvo matomas Centrinėje Europoje, Vengrijoje, o 2006 m. pilnas Saulės užtemimas buvo matomas Egipte. Štai kaip atrodė visiškas Saulės užtemimas JAV rugpjūčio 21 d.  O štai kaip atrodė 2016 m. visiškas Saulės užtemimas Indonezijoje. 2012 m. visiškas Saulės užtemimas Australijoje.