Pastarąjį kartą šis fenomenas buvo stebimas 2014 m. kovą. O dabar jis įvyks artimiausią penktadienį – rugsėjo 30 d. Deja, tik vakariniame pusrutulyje. Juoduoju mėnuliu vadinama antroji jaunatis, spėjanti pasirodyti per tą patį mėnesį. Įprastai per mėnesį jaunačių būna tik viena. Išskyrus momentą, kuris pasikartoja kas 32 mėnesius. Juodasis mėnulis ypatingas tuo, kad jis, galima sakyti, beveik nepastebimas. Juodojo mėnulio valandomis į Žemę būna atgręžta faktiška visa neapšviesta, tamsioji mėnulio pusė. Jos, beje, nereikėtų painioti su kita mėnulio puse, kuri Žemėje nematoma niekada. Tai nėra ir saulės užtemimas, nes šioks toks disko ruoželis vis dėlto būna apšviestas, bet jis toks siauras, kad plika akimi pastebimas gana sunkiai. Penktadienį Juodasis mėnulis stos 20:11 Rytinės pakrantės laiku. Tačiau Lietuvoje tai bus jau spalio 1 d. naktis – 2:11 val. Lietuvos laiku. Tai ir yra pagrindinė priežastis, kodėl Juodasis mėnulis bus matomas tik Vakarų pusrutulyje – ten dar nebus pasibaigusi rugsėjo 30-oji. Kitą kartą Juodasis mėnulis bus matomas vėlgi abiejose Amerikose – 2019-ųjų liepą.