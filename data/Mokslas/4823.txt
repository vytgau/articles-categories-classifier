Bene visi „acto garintojai“ ir „binto rūkaliai“ gerai žino, kad lėktuvų danguje paliekamos baltos juostos – tai „chemtreilai“. Kiekvienas jų paaiškins, kad čia ne susikondensavę ore esantys vandens garai, o psichotropinės medžiagos arba nuodai, kuriuos purškia paslaptingos korporacijos ar savo piliečius zombiais paversti norinčios vyriausybės. Ši konspiracijos teorija yra giliai įsišaknijusi dalies visuomenės galvose, nors jokių ją patvirtinančių įrodymų nėra. Deja, realybė kaip visada yra daug nuobodesnė – šie danguje už lėktuvų pasiliekantys pėdsakai tėra susikondensavusi ore esanti drėgmė. Bene kiekvienas reaktyvinis lėktuvo variklis išmeta karštas dujas, kurių sudėtyje esama vandens – tai ir yra priežastis dėl ko susidaro tokie pėdsakai danguje. Kaip ir su kitomis konspiracijos teorijomis, mokslininkai nėra linkę į jas žiūrėti rimtai, o juo labiau – tyrinėti ir rašyti mokslinius straipsnius. Laimei, neseniai moksliniame žurnale „Environmental Research Letters“ pasirodė tokia publikacija, skirta būtent „chemtreilų“ prigimčiai nustatyti. Kaip ir galima buvo tikėtis, straipsnio išvadose teigiama, kad mokslininkams nepavyko surasti įrodymų apie didelio masto chemikalų purškimo iš lėktuvų operacijas, o už lėktuvų pasiliekančius pėdsakus paaiškina klasikiniai fizikos dėsniai. „Mūsų tikslas buvo padaryti oficialų įrašą mokslinėje spaudoje, kuris tikimės padės apsispręsti daliai visuomenės, kuri dar nėra iki galo patikėjusi „chemtreilų“ teorija“, – sako straipsnį parengusios tyrėjų grupės vadovas Stevenas Davisas iš Kalifornijos universiteto. Pasak vieno iš straipsnio autorių, ruošiant publikaciją buvo apklausti 77 atmosferos chemikai ir geochemikai, tyrinėjantys dulkių ir dujų srautus atmosferoje bei jos užterštumą. Visi apklausti mokslininkai patvirtino, kad nėra susidūrę su jokiais įrodymais, kurie liudytų apie masinį bet kokių cheminių medžiagų purškimą atmosferoje. Straipsnio autoriai patvirtino, kad danguje žmonės dažniau mato susikondensavusių garų pėdsakus paprasčiausiai dėl to, kad pastaruoju metu padaugėjo keleivinių lėktuvų. O tai, kad šie pėdsakai ilgiau išlieka neišsisklaidę, gali būti paaiškinama tuo, kad dėl kintančio klimato, viršutiniuose atmosferos sluoksniuose pasikeitė sąlygos, todėl vandens garų lašeliai ilgiau išlieka savo būsenoje. Straipsnį publikavę autoriai supranta, kad užkietėjusių „chemtreilų“ seklių ir žinovų įsitikinimų pakeisti jų išvados negali, tačiau tikisi, kad bent abejojantiems „konspiracininkams“ šioje publikacijoje pateikiami argumentai padės sugrąžinti į sveiką protą. „Mums buvo svarbu parodyti, ką apie „chemtreilus“ mano ekspertai, tyrinėjantys aerosolius bei kondensacinius pėdsakus atmosferoje“, – sakė vienas straipsnio autorių Kenas Caldeira iš Karnegio mokslo institucijos Stanforde, Kalifornijoje.