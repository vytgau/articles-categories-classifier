Tuo metu vartotojai ir verslas į kibernetinį saugumą žiūri atsainiai ir nesiima net elementarių saugumo priemonių, teigia kibernetinio saugumo kompanijos „Fortinet“ sistemų inžinierius Janis Ekmanas. Vilniuje vykstančioje konferencijoje „Telia Technology Day“ apžvelgęs didžiausias praėjusių metų atakas, J. Ekmanas nupiešė artimiausių metų grėsmių žemėlapį, rašoma pranešime žiniasklaidai. Jį sudaro penki žemynai, kurių sferos persipina ir viena kitą papildo. Pirma, užkrėstų kompiuterių tinklus (angl. botnet) keičia užkrėstų įrenginių „aviliai“, kurie tarpusavyje dalinasi informacija ir mokosi vieni iš kitų, tapdami vis labiau pažengusiais. Antra, dar sunkiau aptinkami išpirkos reikalaujantys virusai, sukursiantys naują verslo nišą – juos siūloma užsisakyti kaip paslaugą ir gauti nelegalių pajamų. Trečia, naujos kartos dirbtinio intelekto valdomi virusai, kurie pasinaudodami savo sukauptais duomenimis sugebės dar gudriau prasmukti į sistemas ir pasislėpti. Ketvirta, į kritinę infrastruktūrą nutaikytos atakos. Ir, galiausiai, viso to pamatas – pogrindinis internetas. „Mano patarimai verslui ir vartotojams – stebėkite tinklą, rūpinkitės savo įrenginiais ir sistemomis, ir, svarbiausia, „lopykite“ spragas. Darykite tai nuosekliai ir nedelsdami, nustatykite didžiausią riziką keliančias programas ir skirkite joms daugiau dėmesio“, – sakė J. Ekmanas. Jis pastebėjo, kad praėjusiais metais kenkėjiškų programų ir kitokių pažeidžiamumų skaičius išaugo daugiau nei dvigubai, o labiausiai skylėta operacinė sistema buvo „Android“. Nepaisant to, vartotojai išlieka abejingi: „Ką darote, kai telefonas jums praneša apie gautą sistemos atnaujinimą ir paragina jį įdiegti? Dauguma žmonių tokius įspėjimus ignoruoja ir vis dar neatsakingai. Nesielkite taip. Jei gavote sistemos atnaujinimą, būtinai jį įdiekite.“ Atrastos spragos ir jų ištaisymai dar didesnę reikšmę turi daiktų interneto srityje. Prie interneto prijungtų įrenginių yra milijardai ir kiekvienas jų – su sava specifika. Dėl to gamintojams ištaisyti pažeidžiamumus tampa vis sudėtingiau. Ir net jei jie sukuria sistemos atnaujinimą, nėra jokių garantijų, kad vartotojai apie tai sužinos ir, tuo labiau, imsis veiksmų. Todėl daiktų internetui augant eksponentiniu greičiu, šių įrenginių saugumas taps vis didesniu iššūkiu. Antrus metus iš eilės organizuojamoje konferencijoje „Telia Technology day“ apžvelgiamos verslo augimui svarbiausios temos – nuo daiktų interneto panaudojimo galimybių, mašinų mokymosi ir dirbtinio intelekto panaudojimo duomenų centruose iki kibernetinio saugumo aktualijų ar ateities darbovietės paveikslo. Konferencijoje savo įžvalgomis dalinasi „Telia“ ir bendrovės inovacijų padalinio „Division X“, SAP, „HP Enterprise“, „Microsoft“, „Huawei“, „Fortinet“, „Dell EMC“ ir „VMware“ atstovai. Renginio metu veikia ir parodų erdvė, kurioje pristatomos įvairios technologinės naujovės.