Viena būsimų naujovių, kuri veikiausiai nepatiks „Facebook“ naudotojams, automatiškai įsijungiantis vaizdo įrašų garsas, rašė BBC. Iki šiol vaizdo įrašai „Facebook“ naujienų sąraše (angl. „News Feed“) buvo paleidžiami be garso ir labiau priminė „tyliuosius filmus“ - norint girdėti, kas juose vyksta, garsą reikėjo įjungti. Priešingai yra naudojantis socialiniu tinklu „YouTube“ - jame pasirinkus peržiūrėti vaizdo įrašą, iškart įjungiamas ir garsas. Prie šio sprendimo prisitaikė ir „Facebook“ vaizdo turinio kūrėjai – jie žinojo, kad didžioji dalis auditorijos gali vaizdą peržiūrėti, bet be ne perklausyti. Dėl to kai kurie vaizdo įrašai turi ir subtitrus, kad vartotojai geriau suprastų be garso rodomus vaizdus. Tai ne tik papildomai kainuoja, bet ir apsunkina vartotojų pasiekiamumą. Visgi, šiemet „Facebook“ naudotojų laukia naujiena: iki metų pabaigos „Facebook“ planuoja, kad automatiškai paleidžiami vaizdo įrašai būtų su garsu. Dabar šis sprendimas yra išbandomas su ribotu skaičiumi žmonių. Bendrovė skelbė, kad iki šiol sulaukė „teigiamų reakcijų“, be to, svarbu ir tai, kad dauguma išmaniųjų telefonų naudotojų yra nusiteikę, kad pamatys ne vieną vaizdo įrašą su garsu, todėl garsą arba jau yra išjungę, arba stipriai sumažinę, tad dėl šios naujovės neturėtų labai nustebti. Be to, „Facebook“ planuoja leisti iš anksto išsijungti vaizdo įrašų garsą, jei vartotojams taip yra patogiau. Ši naujovė – tik vienas iš „Facebook“ planų video turinio srityje, dar keletas jų – vertikalūs vaizdo įrašai turėtų būti rodomi didesniais naujienų sąraše, be to, jei pradėsite žiūrėti konkretų vaizdo įrašą, turėtumėte galimybę ir toliau peržiūrėti naujienas – šią funkciją jau galima išmėginti „YouTube“ programėlėje. Daugiau vartotojų planuojama pasiekti ir naudojant televizijos kanalus: „Facebook“ planuoja paleisti programėles „Apple TV“, „Amazon Fire TV“, „Samsung Smart TV“ ir kitose. 