Prekyba ateities sandoriu buvo pradėta 18 val. vietos laiku (23 val. Grinvičo laiku), pradinė bitkoino kaina sudarė 15 tūkst. JAV dolerių. Kaina buvo trumpam pakilusi iki 16,6 tūkst. JAV dolerių, tačiau vėliau smuko, tuo tarpu CBOE svetainė dėl lankytojų antplūdžio kurį laiką neveikė, tačiau biržos operatorė pažymėjo, jog tai nepadarė poveikio prekybai. Iki 1 val. 50 min. Grinvičo laiku ateities sandorio kaina stabilizavosi ties maždaug 16,5 tūkst. JAV dolerių riba. Ateities sandoris – tai finansinis produktas, kuris investuotojams leidžia lažintis, ar valiutos kaina pakils, ar kris. „Wedbush Securities“ ateities sandorių valdytojas Bobas Fitzsimmonsas prekybos pradžią pavadino „ramia ir stabilia“, tuo tarpu CBOE duomenys parodė, kad per pirmas dvi valandas buvo atliktas maždaug 1 tūkst. operacijų. Po maždaug savaitės prekybą bitkoinais ketina pradėti Čikagos prekių birža. Tai yra pirmoji galimybė profesionaliems prekiautojams investuoti į bitkoiną, net jei kai kurie iš jų dėl reguliavimo stokos vengia kriptovaliutos. „Tai bitkoinui suteikia teisėtumo. Pripažįstama, kad tai turtas, kuriuo galima prekiauti“, – pareiškė Nickas Colasas iš tyrimų įmonės „Data Trek“. Galimybė pradėti prekybą bitkoino ateities sandoriais atsivėrė po to, kai Prekybos prekių ateities sandoriais komisija (CFTC) JAV biržų operatoriams „Chicago Mercantile Exchange“ (CME) ir „CBOE Futures Exchange“ išdavė atitinkamus leidimus. Tai paskatino spartų bitkoino kurso kilimą. 2017 metų pradžioje bitkoinas kainavo apie 1 tūkst. JAV dolerių, o praėjusį mėnesį pirmą kartą perkopė 10 tūkst. JAV dolerių ribą. Praėjusį ketvirtadienį virtualiosios valiutos kursas buvo pašokęs iki 16,777 tūkst. JAV dolerių, tačiau vėliau šiek tiek smuko. CBOE pareiškė, jog ėmėsi įvairių atsargumo priemonių, kad išvengtų didelių bitkoino kurso svyravimų. Pavyzdžiui, tuo atveju, jeigu bitkoino kaina pakils arba kris 10 proc., prekyba bus 2 minutėms sustabdyta. „Esame pasiryžę ir toliau glaudžiai bendradarbiauti su CFTC, stebėti prekybą ir skatinti skaidrios, likvidžios ir sąžiningos bitkoino ateities sandorių rinkos augimą“, – pareiškė CBOE. Visgi daugelis rinkos dalyvių bitkoiną vertina atsargiai, nes kriptovaliutos neremia nė vienas centrinis bankas ir ji neturi teisėtai nustatomo keitimo kurso.