Susimokėti už užkoduotus duomenis nukentėjusieji raginami į kelias bitkoinų pinigines. Šiuo metu trijose iš jų yra 7.335, 9.926, 5.633, tad iš viso 22,894 bitkoino, tai yra apie 36 830 eurus. Pigiausias būdas išvengti šių išlaidų – susidiegti atnaujinimus ir neatidarinėti neaiškių failų, net jei jie palyginti pažįstamais ir nepavojingais pavadinimais „pdf“, „scan“ ar kitais, kurie sudaro įspūdį, kad juose virusas niekaip nepasislėps. Kita priemonė – pasirūpinti, kad būtų padarytos jums svarbių duomenų kopijos. Tokiu atveju, jei virusas ir įsisuks į jūsų kompiuterį, didelio nuostolio nepatirsite. Jei nukentėjote nuo viruso, paprastai už jūsų duomenis bus paprašyta išpirkos, kuri dali siekti nuo 0,2 iki 2 bitkoinų (1 bitkoinas – apie 1600 eurų). Informacinių technologijų ekspertas Marius Pareščius sako, kad tie, kurie buvo užpulti ir rado savo duomenis užkoduotus, turi kelis pasirinkimus. Pirma, atsisakyti mokėti ir, jei duomenys nėra labai svarbūs, juos prarasti. Antra, ieškoti nemokamų įrankių, kurie gali padėti šį šifravimą iškoduoti. Tiesa, jis sako, kad veikiausiai jie dar nėra sukurti, nėra aišku, kada jie galėtų rinkoje atsirasti. Trečias pasirinkimas yra susimokėti, tačiau to nepataria daryti pareigūnai dėl paprastos priežasties. Piktavaliai supras, kad konkretus žmogus yra mokus ir yra linkęs po atakos jiems susimokėti, tad jis nusikaltėlių taikiniu gali tapti dažniau. DELFI primena, kad per naujausią ataką nukentėjo daugybė žmonių, skaičiuojama, kad ji paveikė daugiau kaip 200 tūkst. kompiuterių visame pasaulyje. Virusas labai greitai išplito, nes atakos organizatoriai, kaip manoma, pasinaudojo programa, veikiausiai sukurta NSA ir paviešintą kartu su daugybe kitų šios agentūros dokumentų, nurodė Maskvoje įsikūrusios kompiuterinio saugumo bendrovės „Kaspersky Lab“ ekspertai.