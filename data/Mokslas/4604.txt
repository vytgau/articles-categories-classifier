Turinio apsaugos ir rinkos stebėsenos kompanija „Muso“ skelbia, kuriose pasaulio šalyse interneto naudotojai daugiausia naudojasi nelegaliai filmus transliuojančių puslapių paslaugomis, rašo dw.com. Penktoje vietoje yra Ispanija. Remiantis turinio apsaugos ir rinkos stebėsenos kompanijos „Muso“ duomenimis, ispanai namuose mėgsta žiūrėti filmus nelegaliai. 2015-aisiais atlikta pagrindinių nelegaliai filmus transliuojančių puslapių apžvalga parodė, kad jais naudojasi 22 proc. ispanų. Ketvirtoje vietoje įsitaisė Kroatija. Nors tai yra populiari vieta filmams kurti – čia buvo filmuojami ir „Žvaigždžių karai“, ir „Sostų karai“, kroatai nėra pasirengę mokėti už filmus. Beveik 23 proc. kroatų filmus ir serialus žiūrėjo nelegaliuose puslapiuose. Trečioje vietoje – Lietuva. Kaip rašo dw.com, lietuviai nenori išleisti euro – palyginti naujos valiutos šalyje – filmų transliacijoms. Kompanijos duomenimis, ketvirtadalis lietuvių naudojasi nelegaliais puslapiais. Dar mažiau kūrybinę produkciją ir jos autorius gerbia bulgarai. Čia nelegaliai filmus žiūri maždaug 27 proc. vartotojų. Pirmoje vietoje įrašyti latviai. Dw.com juokauja, kad ši Baltijos valstybė yra jūrinė valstybė, taigi „piratavimas“ joje yra tradicija. Filmus 2015 m. nelegaliai žiūrėjo beveik pusė latvių.