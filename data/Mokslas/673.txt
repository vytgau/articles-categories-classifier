„Google“ nuostolis ketvirtąjį praėjusių metų ketvirtį sudarė 3 mlrd. JAV dolerių, nes kompanija atsidėjo 11 mlrd. JAV dolerių mokesčiams, iš kurių 9,9 mlrd. JAV dolerių sudarys mokesčiai už repatrijuotą pelną. Bendrovės ketvirtinė apyvarta išaugo 24 proc. iki 32,3 mlrd. JAV dolerių. „Alphabet“ pažymėjo, kad fiksuotas „puikus augimas“. „Google“ apyvarta ketvirtąjį praėjusių metų ketvirtį sudarė 31,9 mlrd. JAV dolerių, o veiklos pelnas – 8,8 mlrd. JAV dolerių. „Apskritai ketvirčio rezultatus vertiname palankiai, nes jie viršijo mūsų konservatyviausias prognozes, – sakė „Pivotal Research“ analitikas Brianas Wieseris. – „Alphabet“ pranešė gerus ketvirčio rezultatus, kurie iš esmės atitinka mūsų požiūrį į šią kompaniją.“ Be atidėjinių mokesčiams, „Alphabet“ pelnas būtų siekęs 6,8 mlrd. JAV dolerių. „Alphabet“ kartu su veiklos rezultatais taip pat pranešė, kad naujuoju kompanijos valdybos pirmininku bus buvęs Stanfordo universiteto prezidentas Johnas Hennessy, pakeisiantis gruodį apie savo pasitraukimą pranešusį E. Schmidtą.