Tai rodo naujas tyrimas, pasirodęs žurnale „Archives of Sexual Behavior“. Nustatyta, kad žmonėms, kurių veidas pasižymi didesniu pločio ir aukščio santykiu (PAS), būdingas didesnis lytinis potraukis. Vyrai su aukštesniu PAS taip pat dažniau apgaudinėja savo partnerę ir turi atsitiktinių lytinių santykių, rašo svetainė iflscience.com. Mokslininkų komanda, vadovaujama asocijuoto profesoriaus Steveno Arnocky iš Nipisingo universiteto Kalifornijoje, norėjo pažiūrėti, ar ir kaip veido forma daro įtaką seksualiniams santykiams ir partnerio pasirinkimui. Kad tai padarytų, jie analizavo dviejų atskirų studijų rezultatus. Pirmojoje studijoje 145 heteroseksualūs studentai ir studentės, turintys įpareigojančių santykių, turėjo užpildyti vieną klausimyną. Jie buvo klausinėjami apie žmonių tarpusavio santykius bei seksualinę aistrą ir turėjo atsakyti į tokius klausimus kaip „Ar dažnai jus užplūsta seksualinė aistra?“ ir „Kiek kartų per mėnesį patiriate orgazmą?“. Tyrimo autoriai taip pat nufotografavo jų veidus, kad nustatytų jų PAS. Buvo atsižvelgiama ir į kitus vyriškumo bruožus (pavyzdžiui, iškilius skruostikaulius). Šio tyrimo rezultatus mokslininkai praplėtė per antrąjį, didesnį tyrimą, kuriame dalyvavo 314 studentų. Šį kartą jie buvo klausinėjami apie lytinę orientaciją, socioseksualinę orientaciją, ištikimybę savo partneriui, taip pat seksualinį potraukį. Socioseksualumas yra skalė, kuri įvertina žmogaus polinkį į atsitiktinius lytinius santykius, pradedant susivaržymu (kai žmogus jaučiasi nepatogiai dėl atsitiktinio sekso) iki nesuvaržyto elgesio (kai žmogus be jokių stabdžių mėgaujasi atsitiktiniu seksu). Dalyvių veidai vėl buvo fotografuojami, kad būtų nustatytas jų PAS. Per abi apklausas studentai ir studentės su aukštesniu veidų PAS pasižymėjo didesniu seksualiniu potraukiu. Antrasis tyrimas nustatė, kad vyrai, o ne moterys, su aukštesniu PAS dažniau mėgaujasi ar nesivaržo leistis į atsitiktinius lytinius santykius (tai reiškia, kad jiems būdinga nesuvaržyta socioseksualinė orientacija) ir dažniau būna neištikimi savo partneriui. Žvelgiant bendrai, vyrams buvo būdingas ryškesnis polinkis į atsitiktinį seksą ir neištikimybę, negu moterims. Tai papildo ankstesnius tyrimus, kurie pastebėjo, kad vyrams su kvadratiniais žandikauliais (t.y. su didesniu PAS) būdinga didesnė agresija ir socialinis dominavimas. Tyrimai parodė, kad jie paprastai laikomi patrauklesniu variantu už pailgo veido vyrus, kai moterys renkasi vienos nakties meilužį ar partnerį trumpalaikiams santykiams. Tačiau pirmieji ne visada tampa gerais ilgalaikių santykių partneriais. Tai gali būti susiję su testosterono kiekiu, kuris šiuos vyrus lydi paauglystėje ir gimdoje – jis turi įtakos ne tik veido formai, bet ir seksualiniam elgesiui bei aistrai. „Kartu paimti, šie rezultatai rodo, kad veido bruožai gali perduoti svarbios informacijos apie žmogaus seksualinius motyvus“, – pranešime spaudai teigė S. Arnocky.