LRT RADIJO klausytoja Laima teiraujasi, ar nėra taip, kad aukodama pinigus norimam labdaros projektui, ji taip pat turi sumokėti ir ryšio operatoriui. „Norėdama paaukoti 2 eurus „Maltiečių sriubai“, turiu sumokėti 2 eurus mobiliojo ryšio operatoriui už skambutį, ar tai krikščioniška? Jei būtų kitaip, aš galėčiau paaukoti visus 4 eurus „Maltiečių sriubai“, – pastebėjimu dalijasi vilnietė. Akcijos „Maltiečių sriuba“ organizatorė R. Stukienė sako, jog nėra taip, kad visa aukojama suma atitektų ryšio operatoriui. Didžioji dalis pinigų atitenka projektui, kuriam žmogus nusprendžia paaukoti. „Šiuo metu vyksta akcija „Maltiečių sriuba“ ir mes kviečiame Lietuvos žmones aukoti trumpaisiais numeriais. Norėčiau informuoti, kad aukojant nėra taip, kad visa [aukojama] suma tenka operatoriams. Jie pasiima nedidelę sumos dalį, likusi suma keliauja mums į projektą „Maistas ant ratų“. Didžioji dalis atitenka mums“, – teigia R. Stukienė.