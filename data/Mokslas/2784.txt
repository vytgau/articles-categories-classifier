Jų metu 32 dalyviai rungsis dėl greičiausio drono piloto titulo, dvi dienas gegužės 24-26 d. dovanodami žiūrovams įdomų ir azartišką reginį Katedros aikštėje, rašoma pranešime spaudai. Pasak pagrindinio varžybų organizatoriaus „Drone Racing Lietuva“ atstovo Pauliaus Vėželio, tokios „Challangers cup“ varžybos populiarios tiek JAV, tiek kitose didžiosiose Europos ir Azijos valstybėse. Jos visos yra jungiamos į vieną sistemą ir dalyviams skaičiuojamas vienas reitingas, kuris sezono pabaigoje nulems, kas gaus kelialapius į JAV vyksiantį superfinalą. Pernai IDRA surengė iki šiol didžiausias ir garsiausias varžybas Dubajuje, kur prizinis fondas buvo 1 milijonas JAV dolerių. Lietuvoje „Avia Solutions Group presents: IDRA Challenger Cup Vilnius@LOGIN“ varžybos vyks pirmą kartą ir truks dvi dienas: pirmoji diena bus skirta treniruotėms, po kurių dalyviai atliks kvalifikacinius skrydžius; antrąją dieną vyks likę kvalifikacijos ir pagrindinės lentelės finaliniai skrydžiai. Užsiregistravusių dalyvių sąraše – dronų pilotai iš Lietuvos, Latvijos, Estijos, Lenkijos, Rusijos, Baltarusijos ir Suomijos. Socialiniame tinkle „Facebook“ buvo atlikta apklausa, kurios rezultatai parodė, jog Lietuvoje yra apie 200 dronų pilotų – įdomu tai, kad dronų varžybos Lietuvoje yra gerokai populiaresnės nei Latvijoje ir Estijoje. Pasak P. Vėželio, varžybų taisyklės labai primena automobilių lenktynes – dalyvių dronai startuoja vienu metu, o laimi tas, kuris greičiausiai įveikia trasą. „Kvalifikacijos metu svarbu parodyti kuo geresnį laiką – pagal jį pilotai bus suskirstyti į grupes, kuriose atliks finalinius skrydžius. Finalo metu dalyviai startuos po 4 vienu metu ir, du pirmi finišavę, pateks į kitą etapą. Taip bus iki tol, kol išsiaiškinsime 4 geriausius pilotus, tarp kurių vyks pagrindinė kova – kuris greičiausias ir geriausias“, – pasakoja „Login“ metu vyksiančių varžybų organizatoriaus „Drone Racing Lietuva“ atstovas. „Ekspertai visame pasaulyje sutinka, kad bepiločiai orlaiviai yra ateities transporto ir paslaugų tiekimo technologija numeris vienas. Pavyzdžiui, palyginus ją su autonominiais automobiliais, vystyti bepiločių technologijai nereikia tiek daug investicijų, o ir infrastruktūra yra iškart pritaikyta – keliavimui oru nereikia puikios būklės kelių, o judėjimo taisyklės ir reglamentai kuriami realiuoju laiku, tad mes galime prie to prisidėti“, – kalbėjo „Avia Solutions Group“ valdybos narys Daumantas Lapinskas. Oficiali ir pripažinta sportinių dronų kategorija yra FAI (Tarptautinės aviacijos federacijos) pripažinta F3U klasė, kurioje ribojamas drono dydis, propelerių dydis, baterijos voltažas. Neoficialiai yra rengiamos ir mažesnių – micro ir mini dronų lenktynės su savitais ribojimais, bet tai, pasak „Drone Racing Lietuva“ atstovo P. Vėželio, nėra tarptautinio masto kategorijos. Technologijų ir inovacijų festivalis Baltijos šalyse „Login 2017“, kurio pagrindiniai partneriai – telekomunikacijų bendrovė „Telia Lietuva“ bei „Versli Lietuva“, gegužės 24–26 dienomis vyks Lietuvos nacionalinio dramos teatro, Kongresų rūmų, Lietuvos mokslų akademijos, Valstybinio Vilniaus Mažojo teatro, „Naujojo“ (buv. „Vaidilos“) teatro, Vilniaus „Tech Park“ bei kitose erdvėse.