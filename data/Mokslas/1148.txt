Siekdama padidinti finansinę nepriklausomybę, Venesuela kurs nuosavą kriptovaliutą. Apie tai paskelbė šalies prezidentas Nicolas Maduro. Virtuali valiuta vadinsis El Petro ir bus užtikrinta Venesuelos naftos, dujų, aukso ir deimantų ištekliais. Viena iš El Petro užduočių taps dėl tarptautinių sankcijų Venesuelai taikomos finansinės blokados įveikimas. Nuo 2014 metų Venesueloje vyksta ekonominė krizė. Situacija suprastėjo po staigaus pasaulinių naftos kainų sumažėjimo. Nepadėjo ir JAV įvestos sankcijos. Sankcijas N. Madurui ir valstybinei naftos kompanijai Petroleos de Venezuela S.A. (PDVSA) JAV įvedė 2017 metų vasarą. Vašingtonas apkaltino Venesuelos prezidentą „demokratijos žlugdymu“ Konstitucinės asamblėjos rinkimuose. Be viso kito, sankcijos numato ir draudimą sudaryti Venesuelos vyriausybės ir PDVSA skolinių įsipareigojimų ir vertybinių popierių sandorius. Dėl valiutos kont rolės ir perteklinio pinigų spausdinimo, vien per praėjusį mėnesį plačiai naudojamoje juodojoje rinkoje bolivaras JAV dolerio atžvilgiu nuvertėjo 57 procentais. Minimali mėnesio alga nusmuko iki 4,30 dolerio. 2017 metų rugsėjį Maduro kalbėjo, kad Venesuela nori sukurti pasaulinę valiutą – JAV dolerio alternatyvą. Jo žodžiais tariant, Venesuelos valdžia suformuos „valiutų krepšelį išsivadavimui nuo dolerio“, susidedantį iš tokių valiutų, kaip RF rublis, juanis, jena, Indijos rupija ir euras. republic.ru