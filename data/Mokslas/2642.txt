„Imagine Cup“ yra jau penkioliktą kartą „Microsoft“ organizuojamas studentų turnyras, kuriame jie turi pristatyti konkurso temą atitinkančias idėjas – žaidimus, programėles, įrenginius ar kitus sprendimus, rašoma pranešime spaudai. Sėkmingai perėjusios regioninius finalus, komandos rungiasi finaliniame ture, kuris šiemet vyks Sietle, JAV, ir turi galimybę laimėti 100 tūkst. JAV dolerių. Šiemet Ukrainoje vykusiuose regiono finaluose į kuriuos pateko stipriausi projektai iš 15 šalių varžėsi ir lietuvių komanda „SneakyBox“ su edukaciniu žaidimu „Robo Settlers“. Jame žaidėjas generuoja pinigus ir investuoja juos į statomą bokštą. Surinkus pakankamai pinigų, žaidėjas gali išvykti į dar neištyrinėtas planetas bei susikurti įvairių įmantrių robotų. Žaidimas išsiskiria tuo, kad suteikia galimybę peržiūrėti trumpus edukacinius filmukus ir pagal juos atlikti užduotis ir gauti taškų. Šiuos filmukus ir jų užduotis gali pridėti, pavyzdžiui, mokytojai ar tėvai ir taip padėti vaikams mokytis įvairių dalykų lengviau, panaudojant žaidimo elementus, o mokytojams tai puiki platforma pateikti sudėtingesnę informaciją smagiu būdu. Vis tik, Lietuvos komandai nepavyko tapti stipriausia regiono komanda, kuri varžysis finaliniame ture. „Labai smagu, kad mūsų žaidimą pamatė nemažai žurnalistų, investuotojų ir technologijų mėgėjų. Tai geras būdas likti pastebėtiems ir puiki proga gauti finansavimą. Nors ir nepavyko prasibrauti į finalinį etapą, reikia pripažinti, kad rungėmės su tikrai gerais projektais ir džiaugiamės sudalyvavę. Gavome nemažai naudingų patarimų ir pastabų, kurios pravers plėtojant žaidimą toliau“, – sakė vienas „SneakyBox“ kūrėjų Liudas Ubarevičius. „Galime tik pasidžiaugti, kaip mūsų šalies talentai reprezentuoja Lietuvą pasauliniu mastu. Tai dar vienas įrodymas, kad turime ne tik puikių idėjų žaidimams ar programėlėms, bet ir gebame jas realizuoti. Tokiuose turnyruose pralaimėtojų nėra – visos komandos gauna neįkainojamų žinių, patarimų ir užmezga naudingų kontaktų. Todėl labai skatiname jaunus žmones kurti sprendimus, kurie keičia tai, kaip mes gyvename, dirbame ar žaidžiame“, – sakė „Microsoft Lietuva“ vadovas Ainis Kavaliauskas. Sėkmė lietuvius lydėjo anksčiau 2012 m. komanda „LevelUp“, kuri vėliau ir subūrė „SneakyBox“, dalyvavo „Imagine Cup“ turnyre su žaidimu apie ekologiją „Never Future“. Lietuviai pasiekė finalinį konkurso etapą ir pateko tarp 10 geriausių pasaulyje. Vėliau žaidimas buvo išleistas „Windows Phone“ platformai. Kita lietuvių komanda „Nesnausk“ 2004 m. užėmė antrąją vietą su trumpametražiu kompiuterinės grafikos filmu „in.out.side: the shell“, o kitais metais jų sukurtas interaktyvus trimatės grafikos darbas dalyvavo idėjos perteikimo kategorijoje ir užėmė pirmąją vietą. Šiuose regioniniuose finaluose pirmąją vietą užėmė ir Sietle liepą dėl pagrindinio prizo kovos baltarusių komanda „Scrawless“. Jie sukūrė internetinę platformą, kuri padeda vaikams su cerebriniu paralyžiumi ir turintiems judėjimo sutrikimų atlikti užduotis mokykloje. „Imagine Cup“ gali dalyvauti vyresni nei 16 m. besimokantys ar studijuojantys jaunuoliai, o komandas turi sudaryti ne daugiau nei trys nariai. Surinkus komandą, būtina užsiregistruoti oficialiame turnyro puslapyje ir pateikti savo įdomią idėją ar projektą, kurį vėliau įvertina komisija. Kiekvienais metais konkurse yra bendra tema, pagal kurią dalyviai turėtų pademonstruoti savo talentus ir įgūdžius.