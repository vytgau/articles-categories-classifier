Pasklidus šiai žiniai, „Kodak“ akcijų kursas pašoko beveik 120 procentų. „Kodak“ pareiškė ketinanti sukurti skaitmeninę šifruotą domenų bazę, kurioje nuotraukoms bus priskirtas identifikacinis kodas, jas susiejantis su konkrečiu autoriumi. Sistema veiks populiarios „blockchain“ technologijos pagrindu. Kai duomenų bazėje saugoma nuotrauka bus panaudojama komerciniais tikslais, autoriui bus išmokamas atlygis „KODAKCoin“ žetonais. Manoma, kad pirminis viešas žetonų platinimas (ICO) įvyks šių metų sausio 31 dieną. „Daugeliui sąvokos „blockchain“ ir „kriptovaliuta“ tėra populiarūs žodžiai, tačiau fotografams tai gali padėti išspręsti problemas, kurios atrodė neišsprendžiamos“, – pareiškė „Kodak“ vadovas Jeffas Clarke. „Kodak“ savo istoriją skaičiuoja nuo 1888 metų. Kadaise įmonė pirmavo foto įrangos rinkoje, tačiau, konkuruodama su Azijos gamintojais, užleido savo pozicijas ir 2013 metais išgyveno bankroto procedūrą. Jos kapitalizacija sudarė tik 132 mln. JAV dolerių, tačiau antradienį šis rodiklis pašoko iki beveik 290 mln. JAV dolerių.