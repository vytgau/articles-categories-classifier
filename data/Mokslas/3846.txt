Kaip rodo statistika, per šventes kelionės pabrangsta iki dviejų kartų, o vidutinė kelionės trukmė gruodį pailgėja iki 20 procentų. Rinkoje esama atvejų, kai dėl didelės automobilių paklausos net ne per šventes kaina keliama 3 kartus. Norint išvengti nemalonių situacijų dėl per didelių kainų, reikia laikytis keturių paprastų patarimų, rašoma bendrovės „eTaksi“ pranešime žiniasklaidai. „Švenčių laikotarpis vienas įtempčiausių taksi rinkoje. Gruodžio savaitėmis ir ypač savaitgaliais automobilių poreikis rinkoje labai išauga, vairuotojų skaičius lieka toks pat ar dėl švenčių net sumažėja, o ir pagrindinės gatvės sustoja dėl spūsčių ir oro sąlygų. Natūralu, kad kalėdiniu laikotarpiu įprasti tarifai dėl didelės paklausos ir, norint motyvuoti vairuotojus dirbti per šventes, šiek tiek padidėja. Problema ta, kad ne visi rinkos dalyviai skaidriai informuoja vartotojus apie taikomus tarifus, tai labiau būdinga pavieniams gatvėje stovintiems vairuotojams. Todėl šiuo laikotarpiu keleiviai turi būti itin atidūs ir rinktis tas įmones, kurios apie kainą praneša skaidriai ir atvirai savo mobiliose programėlėse ar tinklapiuose“, – sako didžiausio Lietuvoje taksi ir pavežėjų vairuotojų tinklo „eTaksi“ vadovas Andrius Norkaitis ir dalinasi keturiais patarimais, kaip švenčių laikotarpiu nepermokėti už taksi ar pavežėjų paslaugas. Pirmas patarimas: suplanuokite kelionei daugiau laiko Kaip teigia A. Norkaitis, gruodžio antroje pusėje keliones mieste reikėtų planuoti šiek tiek anksčiau, nes rasti laisvą automobilį užtruks daugiau laiko: „Šventiniu laikotarpiu reiktų atsakingiau planuotis laiką, nes užsakymų skaičius yra didesnis nei įprastai, o kelionės Vilniuje dėl spūsčių ir oro sąlygų, lyginant liepos ir gruodžio mėnesius, pailgėja 20 procentų. Todėl norint nepavėluoti į svarbų susitikimą ar renginį, automobilį reiktų kviestis kiek anksčiau. Tai užtikrins, kad neteks gatvėje gaudyti pavienio vairuotojo, kuris gali nevisiškai skaidriai pateikti kelionės kainą.“ Antras patarimas: automobilius kvieskite per programėles Kelionės planavimas per programėles turi keletą privalumų: „Mobilioje programėlėje yra aiškiai nurodomas tarifas ir preliminari kelionės kaina. Mobiliosios programėlės operatorius užtikrina, kad su ja dirbantys vairuotojai taikys galiojantį tarifą, o esant neaiškumams dėl kainos, visada galima kreiptis į bendrovę ir, jei kaina iš tikro buvo paskaičiuota neteisingai, gauti kompensaciją. Be to, praradus daiktą, žymiai paprasčiau surasti automobilį, kuriame jis buvo paliktas“, – pasakoja A. Norkaitis. Verta paminėti, kad šie privalumai ir apsaugos galioja tik tuomet, kai keleivis sėda tik į išsikviestą automobilį. Trečias patarimas: žinokite, iš ko susidaro kaina Anot A. Norkaičio, kviečiant automobilį per programėlę, reiktų atkreipti dėmesį ne tik į kainą, bet ir iš ko ji susideda, nes ne visi rinkoje veikiantys tiekėjai aiškiai ją pateikia: „Esant tokiai situacijai, kartais kelionės pabaigoje tenka nemaloniai nustebti bei susimokėti daugiau, nei tikėjotės. Programėlėje turi būti aiškiai nurodomos kainos dedamosios – įsėdimo mokestis, kilometro kaina (dieninis, naktinis, užmiesčio tarifas) bei prastova.“ Pasak jo, taksi atveju šiuos dalykus skaičiuoja taksometras, kuris visos kelionės privalo būti įjungtas. Šiek tiek kita situacija su pavežėjais: čia kainą skaičiuoja GPS pagrindu veikiančios programėles ir papildomai be įsėdimo ir kainos už kilometrą, skaičiuojamas visas kelionės laikas, už kurį keleivis moka. Dėl šios priežasties kelionių su pavežėjais kaina tiesiogiai priklauso nuo kelionės trukmės, kuri gruodį dėl minėtų priežasčių kaip tik pailgėja: „Todėl pigi kilometro kaina nėra lygi mažai kelionės kainai. Vartotojai turėtų atkreipti dėmesį į visus tarifus bei tuo metu taikomą dinaminę kainodarą (angl. „surge pricing“), kad kelionė „staiga“ nepabrangtų 3 ar daugiau kartų.“ Ketvirtas patarimas: kvieskite tik žinomos įmonės automobilius „Norint kalėdiniu laikotarpiu nepermokėti kviečiant taksi ar pavežėją, geriausia automobilį kviestis tik iš patikimos, žinomos įmonės. Tokiu atveju būsite tinkamai informuoti apie taikomus tarifus, bus užtikrinta aptarnavimo kokybė. Ne vienerius metus rinkoje veikiančios įmonės skirtingai, nei gatvėje „pagauti“ vežėjai, nerizikuos savo įvaizdžiu dėl vienadienio uždarbio. Be to, rinkdamiesi jau žinomą vardą, būsite užtikrinti skaidria kaina, galėsite įvertinti kelionę, palikti pageidavimų ar pastabų. Tokios bendrovės paprastai stipriai atsižvelgia į komentarus dėl vairuotojų ar kelionės salygų“, – pataria A. Norkaitis