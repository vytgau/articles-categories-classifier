„Apgailestaujame ir atsiprašome klientų – užtikriname, kad darome viską spręsdami šią situaciją“, - rašoma klinikos pranešime spaudai. Dabar klinika prašo visuomenės pagalbos stabdant pavogtos informacijos tolimesnę sklaidą: pranešti apie nuorodas į neteisėtą informaciją atsakingoms institucijoms arba „Grožio chirurgijai”. DELFI primena, kad nusikaltėliai įsilaužė į įmonės tinklalapį ir šantažuoja bendrovę sumokėti išpirką bitkoinais už gautus klientų duomenis. Reikalaujama išpirka siekia apie 300-350 tūkst. eurų bitkoinus konvertavus į eurus, nes bitkoino kaina keičiasi kasdien. Nusikalstamos veikos organizatoriai, naudodamiesi „Tor“ tinklu paskelbė 35 grožio klinikos klienčių vardus ir pavardes, jų nusiskundimus, atliktas procedūras, konsultavusius gydytojus, nuotraukas prieš ir po, kitus duomenis kaip gautos informacijos pavyzdžius. Vėliau šis sąrašas pailgintas iki 51 paciento, duomenis užvaldę asmenys skelbė, kad kasdien pridės vis daugiau informacijos. Iš viso šantažistai skelbia, kad yra parduodami daugiau nei 24 tūkst. klientų asmens sveikatos duomenys atskirai ir kad bendro duomenų paketo kaina vis auga. „Grožio chirurgija” prašo visuomenės bendradarbiauti ir visų, turinčių bet kokios informacijos apie šį nusikaltimą, kreiptis į Kauno apskrities pareigūnus, atliekančius tyrimą, arba pačią kliniką. Šių metų kovo 24 d. klinika „Grožio chirurgija” kreipėsi į Kauno apygardos prokuratūrą ir Kauno apskrities policiją su prašymu pradėti ikiteisminį tyrimą dėl neteisėtos informacijos apie privatų gyvenimą rinkimo, turto prievartavimo, neteisėto elektroninių duomenų perėmimo ir panaudojimo bei neteisėto prisijungimo prie informacinės sistemos. Po šio kreipimosi Kriminalinės policijos organizuoto nusikalstamumo tyrimo valdyboje buvo pradėtas ikiteisminis tyrimas. DELFI skelbė, kad šantažistai nurodo, kad „baudžia“ įmonę už tai, kad ji nepasirūpino savo klientų duomenų saugumu, kaltina įmonę turint didelį ego. Grasinama, kad visi duomenys bus paskelbti viešai birželio 30 d., jei įmonė neįvykdys jų reikalavimų. Atsiskaitymai bitkoinais yra naudojami ir nusikalstamų veikų organizatorių dėl sudėtingos galimybės atsekti šiuos mokėjimus gavusius ir priėmusius asmenis.