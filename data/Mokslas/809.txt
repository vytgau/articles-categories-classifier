Ausinių technologijos ir mada keičiasi, pasirinkimo įvairovė tapo nepaprastai didelė. Kaip išsirinkti tinkamiausias? Internetinės parduotuvės „Pigu.lt“ duomenimis, susidomėjimas ausinėmis šiemet pastebimai padidėjo, rašoma pranešime žiniasklaidai. Palyginti su praėjusiais metais, per 2017 metus jų buvo įsigyta 35 proc. daugiau. O rugsėjį ir spalį, palyginti su praėjusiu rudeniu, paklausa paaugo 50 proc., gruodį ausinių nupirkta dvigubai daugiau nei įprastą mėnesį. Tokį pokytį specialistai grindžia keliomis matomomis tendencijomis. Pirma – Lietuvoje sparčiai daugėja aktyviai sportuojančių, daugiau judančių gyventojų, kuriems šis aksesuaras tampa neatsiejama sporto ar keliavimo dalimi. Be to, auga susidomėjimas e. sportu ir kompiuteriniais žaidimais – geras garsas tam labai svarbus. Ir trečia, gamintojai vis daugiau investuoja į technologijas, patogesnį dizainą ir optimizuoja gamybą tam, kad pasiūlytų ne tik geresnius, bet ir įperkamus produktus. „Ausinės pagal dizainą vis dar skirstomos į įstatomas, uždedamas ant ausų ir apgaubiančias ausis. Taip pat yra įprastos laidinės ir belaidės ausinės. Pastarųjų populiarumas labai auga tobulėjant technologijoms. Tačiau norint išsirinkti tinkamiausias, pirmiausia vertėtų ne griebti technologijų naujoves, o atsakyti į tris pagrindinius klausimus: kokį dizainą pasirinkti, kam ausines naudosime ir kokį biudžetą norime joms skirti“, – sako „Pigu.lt“ prekių grupių vystymo vadovė Laura Laukienė. Dizainas ir patogumas Renkantis ausines dažnai pamirštame atkreipti dėmesį į detales. Viena tokių detalių yra dizainas ir ausinių konstrukcija, kuri neatsiejama nuo ausinių patogumo. Patartina rinktis ausines, kurios pagamintos iš kokybiškų medžiagų ir yra lengvos, patogios. Ant ausų dedamo tipo ausinių lankelis ir pagalvėlių vieta turėtų būti reguliuojamos, kad jos patogiai priglustų prie ausų ir galvos. Tai leis ausines naudoti ilgesnį laiką nejaučiant diskomforto. Išsirinkti patogias įstatomo tipo ausines kiek sudėtingiau, nes kiekvieno žmogaus ausis skirtinga. Būtent todėl dauguma gamintojų prie tokių ausinių prideda papildomų antgalių, kurie leidžia rasti sau patogiausią dydį. „Itin populiaru darosi naudoti belaides ausines. Paprastai jų prijungimas vyksta „bluetooth“ ryšio pagalba. Mažiau laidų, mažiau problemų. Tačiau nepamirškime, kad įkraunamos baterijos turi ribotą tarnavimo laiką, todėl patogiau rinktis belaides ausines, kurios, prireikus, gali būti naudojamos ir kaip reguliarios, tiesiog prijungiamos laidu“, – sako L. Laukienė. Rinktis pagal paskirtį Renkantis ausines sportui galime būti tikri dėl vieno, svarbiausia – rasti tokias, kurios laikytųsi kuo patikimiau. Sunku net apsakyti kiek diskomforto ir susierzinimo gali sukelti nuolatinis poreikis pasitaisyti iš ausų krentančias ausines bėgiojant, dirbant prie treniruoklių, važiuojant dviračiu ar užsiimant kita aktyvia veikla. „Sportui skirtos ausinės pasižymės atsparumo drėgmei ir prakaitui indeksu, taip pat jos turėtų būti lengvo dizaino, tačiau tvirtos konstrukcijos. Stiprus ritmas grojant motyvuojančiai muzikai padės siekti geresnių rezultatų, todėl ieškokite garsą izoliuojančių ir išties gerą garso kokybę atkuriančių ausinių“, – sako internetinės parduotuvės prekių grupių vystymo vadovė. Muzika besimėgaujantiems namuose ar biure geriau rinktis didesnes, ausį apgaubiančias ar ant ausų uždedamas ausines. Abi jų turi savitų privalumų ir trūkumų. Renkantis ausį apgaubiančias dideles ausines svarbu atkreipti dėmesį į jų lankstumą. Svorio centras neturėtų būti sutelktas vienoje vietoje per vidurį, nes ausinės gali pradėti spausti. Dar viena dažnai juntama problema – izoliuotos ausys pradeda kaisti, prakaituoti, todėl svarbu įsitikinti, ar pasirinktas modelis turi kokybiškas ir minkštas pagalvėles. Vis dėlto tokio tipo ausinės geriau izoliuoja išorės garsus, todėl sukuria puikią garso erdvę klausymui. Tuo tarpu ant ausų uždedamos – patogesnės. Dėl mažesnio dydžio jos būna lengvesnės, o prireikus nesukelia didesnių rūpesčių pasiimant į keliones. Vis dėlto šio tipo ausinės labiau pralaidžios pašaliniams garsams ir gali trukdyti aplinkiniams. Kaina lygu garso kokybė Skiriamas biudžetas iš esmės nulems, kiek gerą garso kokybę gausite. Todėl pasirenkant, kiek pinigų galite skirti šiam aksesuarui, atsakykite į klausimus: ar dažnai naudositės ausinėmis, kiek svarbi garso kokybė, ar tai taps stiliaus detale? „Šiuo metu Lietuvoje ausinėms vidutiniškai išleidžiama apie 20 Eur. Paprastai už tokią sumą galima įsigyti mažiau žinomų gamintojų paprastas ausines, kurios patenkins minimalius poreikius. Perkant brangiau kainuojančias ausines galima rinktis patikimesnių gamintojų produktų, kurie patenkins ir didesnių reikalavimų turinčių muzikos klausytojų norus“, – sako specialistė. Kad ir kokį biudžetą nuspręstumėte skirti ausinėms, verta skirti laiko ir prieš perkant pasidomėti jų savybėmis bei privalumais, o esant galimybei, ir išbandyti patiems.