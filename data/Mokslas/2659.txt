2017 metai ypatingai įdomūs rinkodaros specialistams, nes vartotojai keičia žaidimo taisykles, tad tradiciniai rinkodaros sprendimai bei komunikacijos kanalai užleidžia vietą skaitmeninei rinkodarai ir mobiliosios rinkodaros sprendimams. Šiandieniniai vartotojai ieško informacijos, užsako paslaugas ir apsiperka, naudodami mobiliuosius įrenginius. Taigi jie atlieka daug veiksmų vienu metu ir tikisi viską, ko jiems reikia, surasti vos per kelias sekundes. Todėl tenka gerokai perdėlioti rinkodaros strategijas taip, kad įtiktume naujajam vartotojų profiliui. Šiais metais rinkodaros specialistams siūlyčiau fokusuotis į tokius sprendimus, kurie atitiktų naujuosius vartotojų lūkesčius, jei norite sulaukti didžiausios grąžos. Mobilioji rinkodara – tai, apie ką šiandien būtina pagalvoti, norint neprarasti didelės dalies vartotojų srauto. Statistiniai duomenys rodo, kad mobiliųjų įrenginių vartotojų kiekis jau seniai aplenkė stacionarių kompiuterių (angl. desktop) vartotojų kiekį. Šie vartotojai praleidžia apie 60-90 proc. laiko naršydami internete savo mobiliaisiais įrenginiais. Tad tenka prisitaikyti prie šių vartotojų įpročių ir galvoti apie rinkodaros sprendimus mobiliesiems įrenginiams (angl. mobile marketing). Taip pat reikia pasirinkti naujus komunikacijos kanalus, pritaikytus mobiliesiems įrenginiams, pavyzdžiui reklamą ir pasiūlymus vartotojui siųsti per išmanią programėlę. Ypač svarbia rinkodaros tendencija jau kelis metus išlieka ir turinio rinkodara (angl. Content marketing). Vartotojai kasdien yra „bombarduojami” įvairia informacija, tad tampa labai išrankūs ir labai gerai atsirenka jiems įdomią ir aktualią informaciją. Taigi kokybiškas turinys tampa vienu iš įrankių sulaukti vartotojų dėmesio. Dar viena svarbi tendencija – rinkodaros automatizavimas ir personalizuotas dėmesys vartotojui. Šiuo metu rinkodaros specialistai vis dažniau naudoja įvairius rinkodaros sprendimus, kad pasiūlytų vartotojams savo prekes ir paslaugas, todėl vis sunkiau tampa atkreipti vartotojo dėmesį. Taigi, jei nesugebate prisitaikyti prie naujų vartotojo poreikių, greitai reaguoti į jo veiksmus, tą padarys jūsų konkurentai. Vienas iš sprendimų – personalizuoti, vartotojo poreikius atitinkantys pasiūlymai, kuomet į vartotoją kreipiamasi vardu, jo kalba, būtent jam tinkamu laiku ir pateikiant tik jam skirtą pasiūlymą. Rankiniu būdu tai atlikti būtų neįmanoma, tad paradoksalu, bet tam, kad pateiktum personalizuotą pasiūlymą vartotojui ir pasiektum daug jų vienu metu, tenka naudotis rinkodaros automatizavimu (angl. marketing automation). Neseniai „Google” išleisti paieškos algoritmų atnaujinimai ir naujųjų „Mobile index/Mobile first” taisyklių atsiradimas privers pasitempti visus interneto svetainių turėtojus ir persidėlioti savo svetainės struktūrą ir komunikacijos strategiją taip, kad atitiktų „Google” reikalavimus. „Login“ konferencijoje apžvelgsiu daugumą šių temų ir daugelį kitų naujausių mobilios rinkodaros tendencijų. Nors Lietuvos rinkodaros specialistai jau ne vienerius metus ruošėsi mobiliajam vartotojui, tačiau analitiniai duomenys rodo, kad rezultatai ir konversijos iš mobiliųjų įrenginių kol kas dar atsilieka nuo stacionarių kompiuterių vartotojų (angl. desktop users) rezultatų. Tad konferencijos metu ieškosime tam priežasčių ir galimybių. R. Sereika skaitys pranešimą „Mastering Mobile Marketing: from outdated strategies to winning BIG with 2017’s hottest trends” konferencijoje „Login” gegužės 25 d. 15.30 val. Vaidilos teatre. Vienas iš bendrovės „Deeper“ įkūrėjų ir rinkodaros vadovas.