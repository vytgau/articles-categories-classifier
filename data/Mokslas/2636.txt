„Deja, bet realybė yra tokia, kad žmogiškasis faktorius vis dar išlieka silpniausia gynybos grandimi. Kol jūsų darbuotojai nesuvoks, kad įmonės duomenų saugumas yra ne tik IT specialistų reikalas, tol jūsų įmonės vardas visada bus raudonoje zonoje. Tą norime padėti keisti – pradedame strateginę partnerystę su „Telia Lietuva“ ir Vilniuje kartu steigiame kibernetinių pratybų centrą. Tikimės, kad tai bus vienas didžiausių tokio tipo kompetencijų centrų Šiaurės Europoje“, – kalbėjo Lietuvoje viešintis vienas iš „CyberGym“ įkūrėjų ir vadovas Ofiras Hasonas. „Paskutiniai įvykiai, kai išpirkos reikalaujančiu virusu per gana trumpą laiką buvo užkrėsta daugiau nei 200 tūkst. kompiuterių visame pasaulyje, verčia verslo bendruomenę iš naujo įvertinti, ar pakankamai dėmesio skiriama duomenų ir sistemų saugumui“, – pranešime cituojamas „Telia Lietuva“ vadovas Kęstutis Šliužas. Partnerystė su Izraelio bendrove „CyberGym“ leis įmonėms galimoms kibernetinėms atakoms ruoštis praktiškai. „CyberGym“ bendrai įkūrė Izraelio elektros tiekimo bendrovė „Israel Electric Corporation“ ir Izraelio kibernetinio saugumo konsultacinė bendrovė „CyberControl“. „CyberGym“ nuotolinių kibernetinių saugumo pratybų centrai Europoje veikia Prahoje ir Lisabonoje, taip pat Izraelyje ir Australijoje. Kaip jie atrodo kitose šalyse, galite pamatyti galerijoje.  Nuotolinių kibernetinio saugumo pratybų centras Vilniuje įsikurs „Telia“ patalpose Vytenio gatvėje. Planuojama, kad pirmosios pratybos čia įvyks birželį. „CyberGym“ specializuojasi kibernetinio saugumo mokymų ir pratybų srityje. Pagrindiniai bendrovės klientai – finansų, energetikos, gamybos ir kitų sektorių valstybinės ir privačios įmonės. Pratybos yra pritaikomos konkretiems įmonės poreikiams, o jų metu atkuriamos realios situacijos – dirba tikri programišiai, inscenizuojami realūs įsilaužimai į sistemas. Ketvirtadienį vyksta vienas iš „Login“ renginių – „Telia Business Summit“.