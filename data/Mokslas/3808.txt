Jei manote, kad esate tikri asmeninių finansų valdymo meistrai, atėjo laikas pažvelgti į save ir savo gebėjimus kritiškiau. Gali būti, kad nesate tokie jau tobuli, rašo „Business Insider“. Nežinote, kiek uždirbate ar išleidžiate Jei nežinote, kokios pinigų sumos kiekvieną mėnesį atplaukia į jūsų banko sąskaitą ir iš jos išplaukia, rizikuojate įklimpti į perteklinių išlaidų ir įsiskolinimų liūną. Sprendimas Pradėkite fiksuoti savo pajamas ir išlaidas. Šiais laikais egzistuoja nemažai šiam tikslui skirtų programėlių, o jei nesate naujovių gerbėjai, griebkitės patikrinto metodo – tušinuko ir popieriaus. Kai tik tiksliai žinosite, kiek uždirbate ir kiek išleidžiate, atlikę nesudėtingus paskaičiavimus nustatysite, kokią sumą galite skirti taupymui, investavimui ir tokioms išlaidoms kaip ausinės, sukurtos panaudojant aukštąsias technologijas. Kreditinėje kortelėje – nepadengtas įsiskolinimas Skirtingai nuo „gerųjų“ įsiskolinimų, atsirandančių investuojant į ateitį, „blogosios“ skolos, už kurias paprastai tenka mokėti dideles palūkanas, be jokios abejonės, nepadeda gerinti finansinės situacijos. Įsiskolinimo kreditinėje sąskaitoje dengimą paverskite prioritetiniu. Kadangi šiems pasiskolintiems pinigams taikomos itin didelės palūkanos, jie labai greitai gali tapti nebekontroliuojama problema. Kiekvieną mėnesį jus stebina sąskaitos Jei gyvenate nuo algos iki algos, ką ketinate daryti, jei staiga susidurtumėte su netikėtomis išlaidomis, pavyzdžiui, būtinybe apmokėti sąskaitas už gydymą? Iš kur ketinate gauti pinigų studijoms apmokėti ar atostogų išlaidoms padengti? Egzistuoja du pinigų srautų kontroliavimo būdai: uždirbti daugiau pinigų arba išleisti jų mažiau. Jei pasirinksite pirmą variantą, teks ieškoti būdų gauti papildomų pajamų. Jei nuspręsite mažinti išlaidas, teks visų pirma imtis daugiausiai pinigų suryjančių sričių, pavyzdžiui, nuomos ar transporto ir, žinoma, negailestingo kasdienių išlaidų karpymo. Mintys apie finansus jums kelia stresą Apimantis stresas mąstant apie pinigus ir kaltės jausmas dėl išlaidų – kita gyvenimo nuo atlyginimo iki atlyginimo medalio pusė. 2015 m. JAV psichologų asociacijos atliktas tyrimas parodė, kad 72 proc. amerikiečių patiria stresą dėl pinigų mažiausiai kartą per mėnesį, kai įvertina savo finansinę situaciją prieš atlyginimą. Jei patiriate stresą galvodami apie savo finansus, suprantate, kad situacija nėra gera, taigi tik nuo jūsų priklauso, ar imsitės veiksmų. Pamėginkite tiksliai išsiaiškinti, kas jums kelia stresą. Galbūt neturite pakankamos sumos sąskaitoms apmokėti, o gal jau kelis mėnesius negalėjote sau leisti įsigyti jokios mielos smulkmenos? Galbūt jus neramina mintis, kad teks dirbti amžinai, nes neturite susitaupę pinigų pensijai? Imkitės bent vieno veiksmo šiam nerimui suvaldyti. Galbūt papildomu 1 proc. padidinta pinigų suma santaupoms nepadės visiškai atsikratyti streso, vis tik tai geriau nei nedaryti visiškai nieko. Atidėliojate pensijos kaupimo klausimą Nors gali atrodyti, kad pensija dar labai toli, vis tik kuo anksčiau imsite kaupti senatvei, tuo geresnių rezultatų galite tikėtis. Pinigus pensijai taupyti galima keliais skirtingais būdais. Nepaisant jūsų pasirinkto varianto, viena taisyklė nekinta niekada – kuo anksčiau pradėsite, tuo bus geriau. Jus gąsdina investicijos Nors dažnai tai atrodo neįtikėtina, investuodami išnaudojate pinigų auginimo potencialą, o galiausiai uždirbtos sumos gali stipriai viršyti jūsų lūkesčius. Net milijardierius Warrenas Buffetas rekomenduoja investicijų klausimais laikytis konservatyvaus principo ir investuoti mažesnėmis sąnaudomis. Jums atrodo, kad turite, ką slėpti Jei jus gąsdina mintis, kad kiti gali sužinoti tiesą apie jūsų finansinę situaciją, akivaizdu, kad turite problemų. Nebūtinai jūsų slepiami dalykai yra neteisėti ar nedori. Gali būti, kad įsigijote išsimokėtinai prabangų automobilį, kurio sau iš tikrųjų negalite leisti, ar tiesiog gyvenate nuo atlyginimo iki atlyginimo, o galbūt neturite jokių santaupų. Susitaikykite su mintimi, kad anksčiau ar vėliau tiesa bet kuriuo atveju gali išaiškėti, tačiau nepamirškite, kad galite tikėtis pagalbos. Galbūt jums verta kreiptis dėl galimybės pasikonsultuoti su profesionalais, kurie būtinai padės išspręsti situaciją ir pasirūpinti geresniu rytojumi.