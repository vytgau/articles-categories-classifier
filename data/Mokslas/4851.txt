Bulgarijos mokslų akademijos profesorius atneša savo radinį, kuris lengvai gali išslysti iš rankų. Aukso rutuliukas vos – 4 milimetrų skersmens ir nebūtų sensacija, jeigu ne jo amžius. „Spėjame, kad tai – maždaug 5700–5800 metai prieš Kristų. O tai –pusantro tūkstančio metų anksčiau negu pirma Mesopotamijos, Šumerų ir joms artimų civilizacijų miesto gyvenvietė“, – pabrėžia prof. Javoras Bojadžijevas. Archeologai aukso rutuliuką atkasė pietinėje šalies dalyje. Aptikti radiniai 200 metų senesni negu Vario amžiaus nekropolyje šalia Varnos, kur kasinėta 1972 metais. „Esame 90 procentų tikri, kad tai vietinis gaminys. Tai buvo aukštos kultūros visuomenė, gaminusi sudėtingus dirbinius“, – aiškina archeologas. Pasak archeologų, visas priešistorinis miestas galėjo užimti iki 10-ies hektarų, jame aptiktos beveik trijų metrų tvirtovės sienos liekanos. Žmonės čia, atrodo, garbino paukščius – esą tai rodo rastos daugiau negu pusantro šimto paukščių figūrėlių. Gyvenimas čia klestėjo, kol iš šiaurės rytų neužpuolė priešiškos gentys, ir apie 4100-uosius prieš Kristų miestas buvo sugriautas. Aukso rutuliuką archeologai aptiko prieš porą savaičių, jis iš to laikotarpio, kai auksas ir varis buvo vos pradėti naudoti.