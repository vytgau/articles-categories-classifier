Praėjusį savaitgalį Vilniaus universiteto Matematikos ir informatikos fakultete rinkosi ne tik kompiuterinių žaidimų entuziastai, bet ir norintys prisijungti prie socialinių pokyčių visuomenėje. „Cognizant GameJam“ – vienas iš daugelio Matematikų ir informatikų dienų (MIDI), vykstančių balandžio 18–26 d. Kampanija „Pasibelsk“ kartu su MIDI visus kompiuterinių ir mobiliųjų žaidimų mėgėjus kvietė priimti 24 valandų kūrybinį iššūkį ir sukurti mobilųjį žaidimą, skirtą 12–16 m. jaunimui. Žaidimo tikslas – padėti atpažinti įvairias smurto rūšis ir padrąsinti kreiptis pagalbos su juo susidūrus, rašoma pranešime žiniasklaidai. „Svarbios informacijos pateikimas žaidimu padeda jaunam žmogui įsiminti bei atkreipti dėmesį į detales, todėl mums atrodė reikalinga sukurti tokį žaidimą, kuris galėtų padėti jaunimui atpažinti įvairių formų smurtą, suprasti, kaip reikėtų pasielgti atitinkamoje situacijoje ir, svarbiausia, geriau pažinti šalia esantį jiems patraukliu būdu“, – teigė kampanijos „Pasibelsk“ iniciatorė Andželika Rusteikienė. Renginyje dalyvavo 28 žaidimų kūrėjai, iš kurių suburtos 3 komandos pasirinko galimybę sukurti žaidimą kampanijai „Pasibelsk“. Komisijos sprendimu, nugalėtojais buvo paskelbti žaidimo „Principal for a month“ (liet. Direktorius mėnesiui) kūrėjai, kuriems atiteko „Cognizant“ įsteigtas piniginis prizas tolimesniam žaidimo vystymui. Žaidimo autoriai, kartu su Paramos vaikams centru ir iniciatyva „Pasibelsk“, toliau vystys žaidimo idėją bei sieks, kad žaidimas ir jo nešama žinutė pasiektų visos Lietuvos jaunimą. „2016 m. nuo smurto nukentėjo 2474 vaikai, smurto liudininkais jų tapo dar daugiau. Vaikams reikia informacijos, kaip būti saugiems ir kaip padėti draugams. Interaktyvus žaidimas gali tapti suprantamu žinių šaltiniu, prasminga pramoga bei svarbaus pokalbio pradžia namuose ar klasėje. Tikimės, kad žaidimas bus naudingas ir paaugliams, ir suaugusiems, dirbantiems su jaunimu“, - sakė Paramos vaikams centro psichologė Ieva Daniūnaitė. Prieš beveik tris mėnesius po skaudžių nelaimių, nusinešusių vaikų gyvybes, startavusi socialinė iniciatyva „Pasibelsk“, skatinanti kaimynų empatiją bei kviečianti reaguoti, kai yra girdimi arba matomi galimi smurtiniai veiksmai bei taip suteikti pagalbą, sulaukė palaikymo ne tik iš gyventojų, bet ir iš kelių stambių Lietuvos organizacijų. Taip pat – Lietuvos savivaldybių. Šiuo metu net daugiau nei 20 jų prisijungė prie šios kampanijos ir savo miestuose bei miesteliuose iškabino „Pasibelsk“ informacinius plakatus, kurie primena, kaip elgtis smurto atveju.