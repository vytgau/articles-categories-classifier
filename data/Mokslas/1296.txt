Išmanus mechaninis kameros uždengimo įrenginys, dar vadinamas PRIVI, suteiks galimybę klientams patiems kontroliuoti savo saugos kamerų vaizdo medžiagą ir užsitikrinti privatumą, rašoma pranešime spaudai. Įranga buvo sugalvota atsižvelgiant į augantį kibernetinių atakų pavojų, kuris gresia visoms prie interneto prijungtoms apsaugos kameroms. Privatumo užtikrinimo sprendimą PRIVI galima montuoti ant beveik visų tipų apsaugos vaizdo kamerų. Sumontavus įrenginį, jis valdomas išmaniąja programėle kliento telefone, taip vaizdo kameros savininkas pats nusprendžia, kurias saugos kameras ir kuriuo metu uždengti siekiant visiško privatumo. Net garsių prekių ženklų stebėjimo kamerų spragos vis dažniau skatina nusikaltėlius įsilaužti į sistemas nuotoliniu būdu dėl įvairių techninių trūkumų bei integruotų numatytųjų slaptažodžių, kurie lengvai randami internete. Akivaizdu, kad apsaugos kameros, kurių pagrindinė paskirtis paversti namus ar įmonę saugesne vieta, dėl kibernetinių įsilaužėlių, gali tapti rimta problema daugybei nieko nenutuokiančių asmenų. Silpnosios apsaugos sistemų vietos jau leido kibernetiniams įsilaužėliams ne tik stebėti privačias vaizdo medžiagas, bet ir tiesiogiai transliuoti jas internete. Galima rasti internetinę svetainę, kurioje rodoma daugiau nei 100,000 tiesioginių transliacijų iš įvairiausių privačių kamerų ir apie tai jų savininkai net nenutuokia. „Nė vienas iš mūsų neturi būti priverstas rinktis tarp saugumo ir privatumo. Baisu ir pagalvoti, jog įranga, kurią perkame savo pačių saugumui, mums nežinant gali suteikti galimybę mus šnipinėti. Sukūrėme PRIVI dėl vienos pagrindinės priežasties – norime, kad kamerų savininkai turėtų galimybę saugoti savo privatumą. Tai paprastas ir greitas sprendimas, užtikrinantis aukščiausio lygio privatumo apsaugą,“ – teigia PRIVI projekto vadovas Vilius Makauskas. Sutelktinis finansavimas – tai pasaulyje itin populiarus ir lietuvių jau naudojamas kūrybinių ir kitokių projektų finansavimo būdas, kurio metu bet kas gali prisidėti prie patinkančio projekto įgyvendinimo. Privatumą užtikrinančio sprendimo kūrėjai teigia manantys, jog tokia platforma yra pats geriausias būdas šiai idėjai vystyti, nes ji suteikia galimybę žmonėms prisiliesti prie tobulėjimo proceso ir pajusti pokytį rinkoje. Pasirinkusieji sutelktinio finansavimo būdą, greičiausiai neišsivers be profesionalų pagalbos. Visų pirma, reikės registruoti įmonę kitoje ES šalyje, kurioje vėliau bus atidaroma banko sąskaita. Po to, prireiks teisinių konsultacijų dėl paties sutelktinio finansavimo modelio, taip pat bendraujant su įrangos gamintojais ir komponentų tiekėjais. Pagaliau, neatsiejamas yra ir prekės ženklo apsaugos registravimas bei konsultacijos. Konkrečiai PRIVI sutelktinio finansavimo idėją užsienio platformoje Kickstarter projekto kūrėjams įgyvendinti padėjo bendrovė EB teisė ir konsultacijos.