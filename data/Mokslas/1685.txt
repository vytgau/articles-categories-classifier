„Trafi“ vartotojai nuo šiol galės realiu laiku planuoti kelionę ne tik viešuoju transportu, bet ir oranžiniu dviračiu, „Uber“, „CityBee“, „Spark“, „eTransport“ ir kitais būdais. Priimti optimaliausią sprendimą jiems padės galimybė palyginti kelionės trukmę, kainą ir patogumą, įvertinti skirtingus jos variantus, atsižvelgiant tiek į transporto spūstis, tiek į kitas aplinkybes. Į „Trafi“ integruota ir galimybė įsigyti viešojo transporto bilietą. Šią galimybę užtikrins „Trafi“ ir „Susisiekimo paslaugoms“ priklausančios mobiliosios programėlės m.Ticket integracija. Renginio metu apie tai pranešė „Trafi“ vadovas ir vienas iš įkūrėjų Martynas Gudonavičius. „Trafi“ yra vienas iš daugiausiai tarptautinio dėmesio sulaukusių lietuviškų startuolių, nuo savo veiklos pradžios jau pritraukęs 14 mln. dolerių investicijų. Atnaujintos „Trafi“ platformos žemėlapyje transporto galimybės Vilniuje vaizduojamos realiu laiku, todėl vartotojai, atsižvelgdami į kelionės trukmę, kainą ir patogumą, galės pasirinkti jiems priimtiniausią variantą. Jie matys, kaip netoliese juda viešasis transportas, kur yra artimiausi dviračių ar automobilių dalijimo punktai, kiek juose laisvų transporto priemonių, taip pat galės atsirakinti „CityBee“ ar „Spark“ automobilį. „Pokyčius žymi ir iš esmės atnaujintas prekės ženklas bei platformos dizainas. Planuojame toliau tobulinti produktą Vilniuje, integruojant dar daugiau partnerių ir diegiant papildomas apmokėjimo galimybes“, – sakė iš „Trafi“ įkūrėjų ir vadovas Martynas Gudonavičius. Anot M. Gudonavičiaus, „Trafi“ tikslas Vilniuje – tapti pagrindine mobilumo platforma. Prezidentė Dalia Grybauskaitė dalyvavo atnaujintos lietuviškos programėlės pristatyme ir ji kalbėjo, kad vizito Indonezijoje metu pastebėjo, kad programėlė „Trafi“ garsino Lietuvos vardą, kur yra naudojama. Ji sakė, kad apie šią programėlę žino ir Indonezijos prezidentas. „Džiaugiuosi, kad sugebate pritraukti žmones iš užsienio, o jūs sudarote galimybę žmonėms grįžti, uždirbti, didžiuotis, tuo, ką jie daro ir būti Lietuvoje“, - sveikino D. Grybauskaitė. Įdomu tai, kad „Trafi“ biure Vilniuje dirba apie 40 žmonių, iš kurių daugiau nei pusė yra sugrįžę iš užsienio. Tarp jų ir Kembridžo, Oksfordo universitetų absolventai. Vienas iš įmonės įkūrėjų yra baigęs Masačusetso technologijų institutą (JAV). Įmonės darbuotojai yra dirbę garsiausiose pasaulio įmonėse: „Google“, „Uber“, „Spotify“ ir kitur. Šia programėle Lietuvoje naudojasi apie 150 tūkst. vartotojų, kurių didžioji dalis - Vilniuje. Taip pat ši programėlė veikia ir kituose didmiesčiuose Kaune ir Klaipėdoje. Nors šioje programėlėje negalima pamatyti eismo spūsčių, šiuos duomenis programėlė apdoroja prognozuodama kelionės laiką. Šiuo metu „Trafi“ platforma aktyviai veikia septyniose valstybėse – Lietuvoje, Latvijoje, Estijoje, Turkijoje, Taivane, Brazilijoje, Indonezijoje. Kompanijos sukurti produktai pritraukė 4 mln. vartotojų. Pagrindiniai jo investuotojai: „Octopus Investment“ ir Europos rekonstrukcijos ir plėtros bankas (EBRD) iš Jungtinės Karalystės bei „Practica Capital“ ir „BaltCap“ iš Lietuvos.  Vilniuje veikia ir daugiau programėlių, kurios padeda planuoti susisiekimą. Viena jų - šiemet kovą pristatytas išmanusis sprendimas „Waze“. Sutelktinių duomenų (angl. crowd-sourcing) principu veikianti išmanioji navigacija realiu laiku rodo eismo sąlygas visuose keliuose. Vairuotojai patys praneša apie kliūtis: kur pastebėjo spūstį, eismo įvykį, rūką ar slidų kelią, taip pat duobes ar kitas kliūtis. Vilniaus miesto savivaldybė yra kvietusi kviečia automobilių vairuotojus išmaniojoje navigacijoje „Waze“ žymėti gatvėse pastebėtas duobes, kurios vėliau bus sutvarkytos.