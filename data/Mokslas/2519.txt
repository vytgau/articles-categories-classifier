Boružė, pasak gamtininko, savo išvaizda praneša kitiems vabzdžiams ir paukščiams apie tai, kad ji jiems gali būti nuodinga. Lietuvoje, kaip sako A. Kulbis, gyvena ir dvitaškių, ir 24-taškių boružių. „Dažniausia Lietuvoje yra septyntaškė boružė, taip pat dažna – penkiataškė. Taškų skaičius priklauso nuo boružės rūšies“, – aiškina gamtininkas. Kaip jis pabrėžia, šių vabzdžių būna ir geltonų, ir juodos spalvos su raudonais taškais. Šie vabzdžiai yra plėšrūnai. Pagrindinis jų maistas – amarai. „Lervas boružės deda ant augalų, kurie gausiai aplipę amarais. Kad lerva išsivystytų į lėliukę, ji turi suėsti beveik tūkstantį amarų“, – pasakoja A. Kulbis. Per dieną suaugusi boružė suėda apie 70 amarų. Pasak gamtininko, tai proporciškai tas pats kaip žmogus per dieną suvalgytų 70 keptų viščiukų. „Daržininkams ir sodininkams tai yra labai naudingas vabzdys, kuris sunaikina didžiulius kiekius amarų. Kartais atsinešama visa sauja [boružių], jos paleidžiamos ir tikimasi, kad sunaikins visus amarus, tačiau iš tikrųjų boružės yra keliauninkės. Jos ilgai neužsibūna vienoje vietoje“, – pasakoja gamtininkas.