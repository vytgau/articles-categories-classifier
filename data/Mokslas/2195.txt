Lietuvos hidrometeorologijos tarnybos (LHTM) Skaitmeninių prognozių grupės vyriausiasis specialistas Martynas Kazlauskas teigia, kad įsigytas superkompiuteris ir naujos kartos orų modeliavimo sistema „Harmonie“ teiks geresnius pradinius duomenis orų prognozėms pateikti. Pasak jo, naujausias atmosferos modelis yra geriau pritaikytas prognozuoti sudėtingus reiškinius, škvalus, krušos susidarymą, pavojingus vėjo poslinkius. Įsigytas superkompiuteris - tai aukštos skiriamosios gebos meteorologinių sąlygų skaičiavimo sistema, kurią sudaro 1200 fizinių procesorių branduolių, 6 TB operatyvinės atminties. Šiame superkompiuteryje taip pat įdiegtos pažangios elektros energijos taupymo priemonės, kurios leis optimizuoti elektros energijos sąnaudas. Būtinybė įsigyti tokį superkompiuterį iškilo anksčiau turėtai technikai tapus nepajėgiai išnaudoti naujosios modeliavimo sistemos galimybių. Įrenginio bei modeliavimo sistemos įsigijimą finansavo Europos Sąjunga, bendra projekto vertė - 1,14 mln. eurų.