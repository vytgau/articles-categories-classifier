Pagal sutartį, „Lietuvos energija“ parduoda 79,64 proc., o „Litgrid“ – 20,36 proc. „Duomenų logistikos centro“ akcijų, rašoma pranešime. „Vieno moderniausių ir pažangiausių duomenų perdavimo bei talpinimo operatorių Baltijos šalyse įsigijimas – tai galimybė mums plėtoti debesijos, IT ir telekomunikacijų verslą bei kurti inovatyvias paslaugas klientams. Duomenų perdavimo tinklo „Baltic Highway“ įsigijimas ir efektyvus jo panaudojimas padidintų Lietuvos konkurencingumą tarptautinių duomenų perdavime ne tik regiono, bet Europos mastu,“ – cituojamas „Telia Lietuva“ vadovas Kęstutis Šliužas. Pernai lapkritį pradėtas „Duomenų logistikos centro“ pardavimo procesas galutinai turėtų būti užbaigtas 2018 m. pradžioje, gavus Konkurencijos tarybos koncentracijos leidimą. Iki to laiko sandorio suma nebus skelbiama. „Duomenų logistikos centras“ teikia duomenų perdavimo bei duomenų centrų paslaugas. Keturiuose Lietuvos miestuose bendrovė valdo 7 duomenų centrus, tarp kurių ir vieną efektyviausių duomenų centrų regione „DataINN“, jam „Uptime Institute“ 2014 m. suteikė „Tier III“ patikimumo lygio sertifikatą. Taip pat bendrovė teikia duomenų perdavimo paslaugas tiek Lietuvoje, tiek užsienyje. Kartu su partneriais valdo tarptautinį duomenų perdavimo tinklą „Baltic Highway“, į vientisą optinį ryšį jungiantį Taliną su Frankfurtu bei didžiausią ir ilgiausią optinį duomenų perdavimo tinklą Baltijos šalyse – „Baltic Optical Network“. Įmonės paslaugomis naudojasi bankai, ryšių operatoriai, didieji interneto paslaugų, debesų kompiuterijos paslaugų teikėjai.