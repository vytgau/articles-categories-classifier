Pranešime žiniasklaidai rašoma, kad EPA namų dėžutės nuo spalio 28 dienos nemokamai dalinamos didžiuosiuose Senukų bei Avitelos prekybos centruose visoje Lietuvoje. Asociacija pasirūpins ir EPA namų dėžučių priežiūra: užsiregistravus numeriu 869 555 111 namų dėžutėse sukauptos atliekos bus išvežtos nemokamai. Nemokamos namų dėžutės – ilgametės strategijos, kaip pagerinti pavojingų atliekų tvarkymą, dalis. Aplinkos apsaugos specialistų nuomone, atliekų rūšiavimo įpročiai keičiasi tik esant abejoms sąlygoms: nuosekliai ugdant visuomenę ir sukuriant kuo geresnį surinkimo vietų tinklą. „Plėsdami elektroninių atliekų surinkimo vietų tinklą, įsitikinome, kad yra tiesioginis ryšys tarp požiūrio į atliekų rūšiavimą ir fizinių galimybių rūšiuoti. Kadangi kartu su komunalinėmis atliekomis gyventojai vis dar išmeta ir galvaninius elementus, EPA namų ūkiams siūlo sprendimą. Svarbiausia, kad EPA namų dėžutėse surinkti elementai bus tinkamai sutvarkyti – priešingu atveju yra pavojus užteršti gamtą toksinėmis medžiagomis, sunkiaisiais metalais ir rūgštimis“, – sakė EPA direktorius Linas Ivanauskas. Organizacijos planuose – ir daugiau vietų, kuriose norintys galės pasiimti EPA namų dėžutes. Jos vadovas sako, kad visos įmonės ir organizacijos, norinčios palaikyti projektą, yra kviečiamos tapti namų dėžučių sklaidos centrais. Jau dabar galvaninius elementus galima atnešti į 6000 surinkimo taškų visoje Lietuvoje, o kitos elektroninės atliekos priimamos daugiau nei 100 surinkimo vietų. Gyventojai, turintys didelių gabaritų elektroninių atliekų (pvz., senų šaldytuvų, skalbimo mašinų), gali registruotis numeriu 869 555 111 ir EPA jas išveš nemokamai.