Pranešime žiniasklaidai rašoma, kad penkias dienas truksiančios konferencijos metu vyks žymiausių Europos ir pasaulio programuotojų paskaitos, dirbtuvės ir kontaktų mugės. Anot konferencijos organizatorių, renginys jau spėjo išaugti iš savo pirminio formato ir antrus metus vyks ne tik Lietuvoje, bet ir Ukrainoje. „Build Stuff“ konferencijos organizatorės Neringos Young teigimu, šiais metais planuojama sulaukti daugiau nei tūkstančio dalyvių iš keturiasdešimties pasaulio šalių. Didelė dalis lankytojų į šią konferenciją šiemet grįš jau ne pirmąjį kartą. „Šiais metais nemažą dėmesį skirsime senosioms programavimo kalboms ir technologijoms, kurios daro įtaką šiuolaikinėms tendencijoms. Iš esmės pagrindinis mūsų tikslas yra dalyviams suteikti praktinių įgūdžių, o ne kalbėti teoriškai, todėl itin didelį dėmesį skyrėme atrenkant savo srities profesionalus“, – tvirtina „Build Stuff” organizatorė N. Young. Organizatorių įsitikinimu, Vilnių kaip itin patrauklią IT investicijoms kryptį vis labiau pastebi didelių tarptautinių kompanijų atstovai, o ši konferencija dar kartą primena apie mūsų šalies potencialą technologijų srityje. Šiemet „Build Stuff“ konferencijoje dalyvaus tokių kompanijų atstovai kaip „Visma Lietuva“, „Cognizant“, „Wix“, „DevBridge“ ar „JetBrains“. „Programuotojams turbūt daugelis savo sričių profesionalų, kurie pristatys savo įžvalgas konferencijoje, yra puikiai žinomi arba bent jau girdėti. Vienas jų – Dan North, kuris išplėtojo beveik visiems programuotojams pasaulyje žinomą terminą programavimo procesams testuoti „Behavior- Driven Development“. Tikrai įdomus pranešėjas bus Bryan Centril, kuris būdamas vos 30 metų prestižinio žurnalo „MIT Technology Review“ buvo išrinktas kaip vienas labiausiai programavimo pasaulį pakeitusių inovatorių. Tikiu, kad ne tik mus, bet ir dalyvius konferencijoje, sudomins Glazgo universitete dirbanti Natalia Chechina, dirbanti su funkcinio programavimo kalba „Erlang“, - pasakojo konferencijos organizatorė N. Young. „Build Stuff“ lapkričio 16 dieną vyks net dviejuose patalpose - Vilniuje esančio „Radisson Blu Hotel Lietuva“ viešbučio konferencijų centre ir „Swedbank“ būstinės konferencijų salėse.