Užfiksuotame vaizde matyti vidurinė didelio tamsaus kopų ploto dalis, esanti į Vakarus nuo 2000 kilometrų pločio Hellas baseino teritorijos, kurio centro koordinatės – apie 40 laipsnių pietų platumos. „Ši stati, saulės apšviesta kopos pusė, vadinama paviršiaus judėjimo plotu, rodo pavėjui esančią kopos pusę ir jos migravimo kryptį, - rašoma NASA atstovų parengtame užfiksuoto vaizdo aprašyme. – Kitos ilgos ir siauros linijinės kopos, žinomos žemyninės kopos pavadinimu, taip pat yra čia, kitose vietovėse Rytų kryptimi.“ Kaip teigiama oficialiame NASA pranešime, nuotraukos tikslumas – 25 centimetrai viename pikselyje, rašo space.com. Smėlio kopos Marse nėra retenybė. Tai šalta ir sausa planeta, kurios peizažo formavimuisi didelės įtakos turi vėjas. Nemaža Raudonosios planetos kopų dalis sudaryta iš tamsaus smėlio. Viena tokių – Bagnold kopos, kurias NASA marsaeigis „Curiosity“ iš arti tyrinėjo praėjusiais metais. Bagnold kopos susiformavusios 154 kilometrų gylio Geilo krateryje, esančiame 5 laipsnius į Pietus nuo Marso ekvatoriaus. Ši vieta labai stipriai nutolusi nuo kopų, kurias pavyko užfiksuoti neseniai paskelbtoje MRO nuotraukoje, kurią erdvėlaivis padarė galinga HiRISE kamera.  720 mln. JAV dolerių (670,6 mln. eurų) „Mars Reconnaissance Orbiter“ misija pradėta 2005 m. rugpjūtį, o Marsą zondas pasiekė 2006 m. kovą. Per pastaruosius 11 m. šis erdvėlaivis ieškojo ir rado praeityje Marso paviršiuje buvusio vandens aktyvumo patvirtinimų, tyrinėjo šios planetos geologiją ir klimatą, ieškojo vietų, tinkamų ateities misijoms (tiek komandinėms, tiek ir robotizuotoms), atliko labai svarbios komunikacinės jungties tarp NASA nusileidimo aparatų, planetaeigių ir juos kontroliuojančiųjų Žemėje vaidmenį ir vykdė kitas užduotis.