Vyriškis apsaugojo savo turtą nuo vagystės ir ilgapirščius pridavė policijos pareigūnams. Toks turto apsaugos būdas visiškai pasiteisino, rašoma Šiaulių apskrities policijos pranešime. Vyras šią sistemą įdiegė kai jam įgriso dažni vagišių apsilankymai jo negyvenamame name. Signalo mobiliuoju telefonu apie neprašytus svečius namo kieme 64 metų vyras sulaukė rugsėjo 21-osios popietę. Tuoj pat jis apie tai informavo Šiaulių apskrities policijos pareigūnus. Netrukus patruliai jau buvo prie nurodyto Ragainės gatvės namo ir sode sulaikė 3 čia šeimininkaujančius svetimus asmenis - į šeimininko sandėliuke rastus maišus jie krovė obuolius. 16 maišų jau buvo pilni ir paruošti vežti, kaip paaiškėjo apklausų metu, į supirkimo punktą. Ilgapirščiai tikėjosi iš svetimų obuolių uždirbti apie 40 eurų. Visi trys įtariamieji atsidūrė areštinėje. 34 ir 35 metų vyrams nustatytas vidutinis girtumas, 32 metų moteriai - lengvas girtumas. Jiems pareikšti įtarimai dėl vagystės.