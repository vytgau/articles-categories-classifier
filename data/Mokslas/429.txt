Per artimiausius 10-15 metų pasaulis pasikeis neatpažįstamai, robotai užims daugelio žmonių darbo vietas. JAV Nacionalinio ekonomikos tyrimų biuro duomenimis, pramoniniai robotai jau perima tam tikrus darbus, o dėl automatizacijos mažėja likusių darbuotojų algos. Audito ir mokesčių konsultacijų bendrovės „PricewaterhouseCoopers“ atliktas tyrimas parodė, kad dėl automatizacijos procesų jau po 15 metų darbo gali netekti apie 40 proc. JAV gyventojų, 35 proc. vokiečių, 30 proc. britų bei 20 proc. japonų. Tarp ekspertų – nuomonių skirtumai Oksfordo universiteto atlikto tyrimo duomenimis, ateityje visus darbuotojus, dirbančius nekvalifikuotą, automatizacijos reikalaujantį mechaninį darbą, pakeis robotai. Tyrimas atskleidė, kad tai palies siuntų operatorius, paštininkus, pardavėjus, draudimo agentus, kai kuriuos biurų darbuotojus, nekilnojamo turto agentus, statybininkus ir daugelį kitų. Vis dėlto logistikos optimizavimo srityje Lietuvoje veikiančios bei robotizacijos ir automatizacijos sprendimus diegiančios įmonės „Equinox Europe“ vadovė Rasa Beskajevienė mano, kad situacijos dėl robotų, užimsiančių žmonių darbo vietas, dramatizuoti nevertėtų, rašoma pranešime spaudai. Pasaulyje ekspertai skirtingai vertina robotizacijos įtaką darbo rinkai. Vieni teigia, kad robotizacija netgi padidins darbo vietų skaičių, sukurs naujų, kiti mano, kad robotizacija įtakos darbo vietoms neturės. Pasak „Equinox Europe“ direktorės, kol kas robotai daugiausia buvo naudojami gamybos sektoriuje. Jame robotizacija plėtojasi dešimtmečius ir toliau šis procesas judės į priekį tol, kol kils šalių ekonomikos, vyks finansinis pakilimas. Vienintelis pasikeisiantis dalykas – atsiras pažangesni robotai. Informacinių technologijų korporacijos „Dell“ atstovai pripažįsta, kad naujosios technologijos kurs žmonėms naujas darbo vietas, tačiau jų teigimu, 85 proc. šių profesijų dar net nėra sugalvotos. Darbdaviams brangių robotų įdarbinimas vis tik yra naudingesnis: robotai greitai atsiperka, gali dirbti be pertraukų bei poilsio dienų, už juos nereikia mokėti tokių didelių mokesčių. Jau dabar robotai dirba darbus, kuriuos dar neseniai galėjo atlikti tik žmonės. Talkins pensininkams ir neįgaliesiems Didžiausias pokytis laukiamas paslaugų sektoriuje, kuriame artimiausiu metu ir yra tikimasi didžiausios robotizacijos, kurios nematėme prieš tai. Vis pažangesnis darosi dirbtinis intelektas, ateityje robotai atliks teisės, medicinos srities darbus. Šiuo metu nuėjus pas gydytoją, didžioji laiko dalis skiriama ligos istorijai, simptomams užrašyti, vėliau ši darbo grandis bus automatizuota. Elementarios teisinės paslaugos taip pat gali būti automatizuotos. Itin didelis robotizacijos augimas bus pastebimas logistikos sektoriuje. Kita svarbi sritis – buitiniai robotai, kurie vis dažniau pasirodys mūsų gyvenimuose, bus tobulinami. Kai kurie robotai bus skirti pažeidžiamoms grupėms, tokioms kaip pensininkai ir neįgalieji, padėti. Tokie robotai galės palydėti, parodyti, padėti ar atnešti ką reikia. Lietuva neatsilieka nuo Europos Paklausta, ar pasaulinės tendencijos sutampa su tuo, ko galime laukti Lietuvoje, R. Beskajevienė tikino, kad mūsų šalis nei kiek neatsilieka nuo likusios Europos. „Manau, kad mes būsime tame pačiame lygyje, kaip ir kitos išsivysčiusios šalys. Turime puikių specialistų, ryšiai su užsienio įmonėmis išlieka aktyvūs, daug lietuvių mokslininkų yra išvažiavę dirbti kitur. Tad robotizacija ateis ir ateis gal netgi sėkmingiau nei kitur“, – sakė R. Beskajevienė.