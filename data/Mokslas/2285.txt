„ResQ Foam“ – inovatyvi medžiaga sukurta tam, kad pavyktų efektyviai stabdyti kraujavimą, net kai žaisda yra labai didelė. Nukraujavimas – viena iš pagrindinių mirties priežasčių net ir šiuolaikiniame mūšio lauke, tačiau nukraujavimas tampa mirties priežastimi ir eismo įvykių ar kitų nelaimių metu. Didelės žaizdos kraujuoja per stipriai, kad pavyktų padėti nukentėjusiems turimomis priemonėmis, net jei numatytų veiksmų imamasi iš karto. JAV karinės pajėgos jau kurį laiką ieško būdų savo sužeistiems kariams išgelbėti. Tikslas – paprasta priemonė, galinti stabilizuoti sužeistojo būklę, kol jis bus transportuotas į karo lauko ligoninę. Ši priemonė turi būti saugi ir kiek įmanoma paprastesnė naudoti. „ResQ Foam“ išpildo šiuos reikalavimus, nes tai – žaizdoje išsiplečianti puta. „ResQ Foam“ žaizdų negydo tik jas stabilizuoja ir stabdo kraujavimą. Ši medžiaga turi būti suleista specialiu prietaisu, kuris šiek tiek primena montažinių klijų švirkštą. Susimaišius dviem komponentams, puta yra aktyvuojama ir pradeda plėstis, stabdydama kraujavimą ir stabilizuodama žaizdą. Tačiau „ResQ Foam“ bus pritaikoma ir civiliniame gyvenime. Visų pirma, aišku, ja pasinaudos greitosios pagalbos medikai, gelbėdami stipriai sužeistų žmonių gyvybes. „ResQ Foam“ ginklai gali atsirasti ir JAV policijos automobiliuose ar kai kurių įmonių pirmosios pagalbos vaistinėlėse. „ResQ Foam“ preparato reakcija - sumaišius dvi medžiagas puta išsiplečia beveik 35 kartus.  Teigiama, kad išsiplėtusi puta gali laimėti gydytojams tris valandas, per kurias sužeistasis gali būti pristatytas į ligoninę ir atsidurti ant operacinio stalo. Tuomet „ResQ Foam“ būtų pašalinama, kad gydytojai galėtų užverti sužeidimą. 2001-2011 metais JAV karinės pajėgos, Nypost.com duomenimis, prarado apie 5 000 gyvybių, 90 proc. iš jų – dėl nukraujavimo. Dabar kraujavimas stabdomas tradiciniais preparatais – milteliais ir tvarsčiais. Klinikiniai bandymai su naujuoju sprendimu bus pradėti jau kitąmet, manoma, kad kažkuriuo panašiu metu preparatas pamažu bus pradėtas bandyti ir mūšio lauke.