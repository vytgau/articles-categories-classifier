Vis dėlto, dabar mokslininkams pasitaikė puiki galimybė, išsiaiškinti kokie genetiniai ir aplinkos veiksniai nulemia homoseksualumą. Sarah Nunn ir Rosie Albewhite yra seserys dvynės. Sarah yra heteroseksuali, jai traukia vyrai. Tuo tarpu Rosie yra homoseksuali. Identiškos dvynės sutinka, kad Rosie nuo pat vaikystės buvo kitokia nei jos sesuo. Ji labiau mėgo berniukišką aprangą, norėjo lakstyti su kiemo vaikais ir žaisti tuos žaidimus, kurie labiau patiko vietiniams berniukams. Tuo tarpu Sarah visada mėgo sukneles, lėles ir savo sesei pavydėjo berniukų dėmesio. Aišku, kol buvo dar visai mažos mergaitės, jos per daug negalvojo, kodėl Rosie per šventes renkasi superherojų kostiumus, o Sarah – sukneles. Vis dėlto, pasiekus paauglystę, Rosie vis tiek nesusidomėjo berniukais. O vaikinai apie ją suko ratus. Jei kas nors prisiartindavo per arti, Rosie juos nubaidydavo, o kartais tiesiog prisistatydavo Sarah vardu. Rosie turėjo vaikiną. Vaikiška meilė niekur nevedė ir nebuvo rimta. Kai jos porininkas kartą nusprendė ją pabučiuoti, ji atsisakė. Netrukus į savo sesers vietą pasisiūlė Sarah. Paaugliški žaidimai tuomet per daug nieko nejaudino, tačiau tendencijos vis ryškėjo, kol visiems tapo aišku, kad Rosie yra lesbietė. Esekso Universiteto mokslininkai nori pabandyti išsiaiškinti, kas nulėmė skirtingą identiškų dvynių orientaciją. Tai nėra lengva užduotis, nes sunku apsispręsti nuo ko pradėti. Tuo tarpu kiti mokslininkai spaudžia tyrimo autorius, teigdami, kad klausimas nėra svarbus. Visgi, nepriklausomai nuo to, ar atsakymas turėtų kokią nors įtaką žmonių gyvenimui, tai yra įdomu. Juk viešose diskusijose apie tai kalbama labai dažnai – ar homoseksualiu žmogumi gimstama ar tampama? Kitos mokslininkų komandos jau seniai pastebėjo, kad homoseksualūs žmonės pasižymi kitokiais išoriniais bruožais. Dirbtiniu intelektu pagrįsta veidų atpažinimo sistema netgi išmoko iš nuotraukos atpažinti homoseksualus. Turint omenyje ir tai, kad nemažai homoseksualų prisimena jau vaikystėje pastebėję, kad yra kitokie, peršasi išvada, kad genetiniai faktoriai yra svarbesni už aplinkos. Tačiau juk dvynės dalijasi tuo pačiu genų rinkiniu. Taigi, Esekso Universiteto mokslininkai kelia hipotezę, jog homoseksualumas yra nulemiamas gimdoje. Nors dvynės dalijosi gimda, jos galėjo gauti skirtingą mamos hormonų kiekį. Tiesą sakant, net ir mityba galėjo būti skirtinga. Tikimasi, kad šis tyrimas padės tai išsiaiškinti.