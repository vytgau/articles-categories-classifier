Dažnai išsisukinėjama sakant, kad gražiausių vyrų nebūna, tačiau kai kurie puslapiai internete ir mokslininkai išduoda – yra pora vyrų bruožų, kurie traukia daugelį moterų. Ir homoseksualių vyrų. Vyrams tai nėra visai bloga žinia. Nėra prasmės klausti moterų, kokie vyrai joms patinka – jos niekada neatsakys nuoširdžiai ir tiesiai. Prie šio klausimo reikia prieiti per kitus taškus taip, kad tyrimas neprimintų tyrimo ir moterys elgtųsi natūraliai. Būtent dėl to dviejų universitetų iš Jungtinės Karalystės mokslininkai nukreipė žvilgsnius į „Tube Crush“ puslapį, kuriame publikuojamos gražių metro besinaudojančių žmonių nuotraukos. Pati puslapio idėja nėra labai gera – nereikėtų neatsiklausus fotografuoti nepažįstamuosius. Tačiau mokslininkams tai padėjo pažvelgti į grožio standartus. Taigi, moterims labiausiai patinka tie vyrai, kurie sportuoja ir turi pinigų. Raumenis galima pastebėti iš karto – jie dažniausiai susilaukė daugiausiai komentarų. Tačiau pinigai naudojantis viešuoju transportu nėra demonstruojami, todėl ši vyriško patrauklumo dalis dažniausiai buvo paremta interpretacijomis. Pavyzdžiui, buvo spėliojama, kad geriau apsirengę, brangesnį telefoną ar laikrodį turintys vyrai yra turtingesni. Ir, kad ir kaip būtų liūdna, dėl to patrauklesni. Netvarkingai atrodantys vyrai, tėvai su vaikais, apkūnesni žmonės buvo suvokiami kaip mažiau patrauklūs. Mokslininkus šie rezultatai neramina, nes, panašu, kad apie potencialius partnerius sprendžiame taip, kaip ir prieš kelis dešimtmečius. Tačiau, jei gerai pagalvotume, išvaizda visuomet išliks pirmuoju būdu pažinti žmogų. Akį traukiantys bruožai tik paskatina susipažinti, o ne užmegzti santykius. Moterys ieško raumeningų ir turtingų vyrų pasąmoningai ieškodamos saugumo. Raumenys demonstruoja fizinį saugumą, o pinigai – socialinį. Kitas tyrimas parodė, kad moterims patinka vyrai su barzdomis. Visi šie bruožai neturėtų per daug nuliūdinti vyrų jau vien dėl to, kad yra pakeičiami – barzdą ir raumenis galima užsiauginti, pinigus galima uždirbti, o asmenybę galima patobulinti. Tačiau kartu tai reiškia, kad vyrai ir moterys nėra tokie jau skirtingi – visi pirmiausia nužiūri kūnus ir veidus, nors vyrams moterų pinigai rūpi kur kas mažiau.