Tokie šokiruojantys rezultatai rodo, kad nė vienoje pasaulio vandenynų dalyje nebėra vietos, kur nebūtų žmogaus išmestų atliekų. Mokslininkai iš Njukastlo universiteto ištyrė Marianų įduboje gyvenančius vėžiagyvius. 10890 metrų žemiau jūros lygio esanti vieta yra nuošaliausia pasaulyje. Nustatyta, kad kiekvienas gyvis prarijo tam tikros formos dirbinio pluošto, įskaitant plastiko, nailono, PVC ar PVA. Mokslininkai ištyrė 90 vėžiagyvių iš giliausių Ramiojo vandenyno įdubų – Marianų įdubos Izu-Bonin įdubos, Naujųjų Hebridų įdubos ir Kermadeko įdubos. Visose jose buvo aptikta gyvių, kurie suėdė tam tikro dirbinio pluošto arba plastiko. Tokių gyvių procentinė dalis svyravo nuo 50 proc. Naujųjų Hebridų įduboje iki 100 proc. Marianų įduboje. „Kai šie plastikai pasiekia vandenyno dugną, jiems tiesiog nebėra kur toliau keliauti, todėl manoma, kad ten jie kaupsis didesniais kiekiais. Tai yra nerimą kelianti atradimas. Plastiko pluošto atradimas beveik 11 kilometrų gylyje gyvenančių gyvių viduje tiesiog atskleidžia problemos mastą“, – sakė tyrimui vadovavęs mokslų daktaras Alanas Jamiesonas. Kiekvienais metais į vandenynus patenka daugiau nei 8 mln. tonų plastiko. Skaičiuojama, kad dabar jo vandenynuose yra jau 300 mln. tonų. Prognozuojama, kad 2050 metais vandenynuose bus daugiau plastiko nei žuvų. Manoma, kad mūsų jūrose yra maždaug 51 trln. mikroplastiko dalelių, o tai yra 500 kartų daugiau nei žvaigždžių mūsų galaktikoje. Tarša kenkia daugiau nei 600 gyvybės rūšių visame pasaulyje, kas dabar laikoma šeštuoju masiniu gyvybės nykimu Žemėje.