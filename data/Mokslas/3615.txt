Tūkstančiai savarankiškai tobulėjančių technologijų fanatikų sugūžėjo į 10-ą kartą Brazilijoje surengtą technologijoms skirtą renginį „Campus Party“. Programavimui ir kompiuterijai neabejingi specialistai jame turės progos pademonstruoti pačių sumanytus kompiuterius ir padiskutuoti apie interneto bei kitų technologijų ateitį. Kasmetinė technologijų paroda duris atvėrė antradienį, sausio 31 d. Ji surengta verslo sostine pramintame San Paulo mieste. Iki sekmadienio (vasario 5 d.) į ją turėtų atvykti beveik 1,3 tūkst. programuotojų iš kelių Lotynų Amerikos šalių. Iš viso renginyje tikimasi sulaukti maždaug 90 tūkst. lankytojų. Šiais metais renginyje bus suorganizuotas programavimo aistruolių maratonas „The Big Hackathon“. Prie šios rungties finansavimo prisidėjo ir Jungtinių Tautų programų kūrimo tinklas UNDP. 100 valandų trukmės programavimo varžybose dalyvaus pasaulinį tvarumą užtikrinančius technologinius sprendimus siūlantys programuotojai. Festivalyje „Campus Party“ informacinių technologijų aistruoliai turės progos akis į akį pasidalyti idėjomis ir įžvalgomis, kurias paprastai aptarinėja socialiniuose tinkluose. Į renginį taip pat pakviesta nemažai technologijų srityje pasiekusių specialistų, kurie čia skaitys paskaitas, ves debatus ir seminarus kuo įvairiausiomis su inovacijomis susijusiomis temomis. Festivalio organizatoriai labiausiai pasižymėjusius dalyvius numatė apdovanoti prizais. Vienas iš jų bus skirtas inovatyvaus kompiuterio autoriui. Šio prizo laimėtojas turėtų būti paskelbtas iki savaitės pabaigos. Kompiuterių aistruoliai galės pasipuikuoti filmų ir vaizdo žaidimų personažų išvaizdos kompiuteriais. Renginio organizatoriai pagalvojo ir apie jaunuosius technologijų mėgėjus. Jiems taip pat bus sudarytos sąlygos pademonstruoti savo kūrybiškumą, aptarti kilusias idėjas ir net susitarti dėl numatomų steigti startuolių finansavimo. Didžiulis renginio paviljono plotas yra skirtas palapinių miesteliui, kuriame nakvos ištisą savaitę parodoje viešintys dalyviai. Festivaliai „Campus Party“ buvo pradėti organizuoti 1997-aisiais metais. Pirmasis buvo surengtas Ispanijoje. Tai buvo interneto galimybėmis besidominčių specialistu sueiga. Vėlesnėse parodose vietos atsirado ir kitoms domėjimosi sritims, tokioms kaip robotų ar programinės įrangos kūrimas.