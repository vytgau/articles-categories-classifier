2015 m. parodoje „Technorama“ šis sumanymas sulaukė įmonės „Deeper“ dėmesio – po renginio įmonė kartu su autoriais ėmėsi tolimesnio sprendimo plėtojimo. „Išmanios spynos idėja atitiko įmonės „Deeper“ verslo kryptį – kurti išmanius elektronikos prietaisus aktyviam laisvalaikiui, - pranešime cituojamas „Deeper“ technologijų direktorius Donatas Malinauskas. - Be to, išmani spyna turi didelę paklausą, nes dviračių vagystės, ypač brangesnių, yra aktuali problema.“ Pasak jo, kelias nuo produkto idėjos iki prototipo, ar net pasiruošimo masinei gamybai, užtruko apie 1,5 metų. Pašnekovas paaiškino, kad produkto kūrimas užtrunka, nes ieškoma tinkamų partnerių, be to, reikia sukurti ne tik patį produktą, kurį vartotojai gauna į rankas, bet ir papildomą gamybinę įrangą, kuri naudojama gamybos procese – tai testavimo įranga, liejimo formos ir kita gamybinė įranga. „Neužtenka pasirūpinti tuo, kas gamins, kaip gamins ir kada gamins produktą. Labai svarbi ir „minkštoji“, „nepačiupinėjama“ produkto dalis – kaip vartotojas gaus produktą, kur jis galės jį įsigyti, ką patirs išpakuodamas įrenginį, kada ir iš ko sužinos apie jį, - kalbėjo D. Malinauskas. - Šiuo metu esame paskutinėje stadijoje ir tikimės artimiausiu metu pradėti produkto masinę gamybą.“ 