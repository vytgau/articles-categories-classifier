Žmonėms, kurie nori tikėti, kad visi pastebėti neatpažinti skraidantys objektai yra ateivių pėdsakai Žemėje, įrodymų nereikia. Jie yra įsitikinę, kad ateiviai būtinai mums palieka kokius nors ženklus ir dažnai mus lanko, tikriausiai siekdami ištyrinėti mūsų civilizaciją. NSO tyrinėtojai taip aiškina ir juodų dūmų žiedus danguje. Vieni teigia, kad juos skraidančios lėkštės tiesiog paliko po savęs, o kiti mano, kad tai būtent ir yra jų kosminiai laivai. Jie tiesiog išmoko taip keliauti, pasiversdami nematomomis, besvorėmis dalelėmis, kurios matomos tik tuomet, kai ateiviai mus apžiūrinėja. Panašų vaizdą žmonės neseniai pastebėjo Anglijoje, Jorkšyre. Kas tai buvo taip ir nėra iki galo aišku. Nors tai nebuvo nežemiškos gyvybės apsireiškimas mūsų planetoje, tai nebuvo ir gamtinis reiškinys. Ugniagesiai net patikino, kad vietovėje jokių gaisrų užfiksuota nebuvo. Visgi, viena žmonių grupė prisiėmė atsakomybę už tokį netikėtą vaizdą - istorinių mūšių atkūrimo grupė. Netoli dūmų žiedo tą dieną buvo atkuriamas vienas Antrojo pasaulinio karo mūšis, o pasirodymo metu buvo naudojama ir pirotechnika. Grupė pripažino, kad dūmų žiedas, nors ir patiems jis buvo netikėtas, susiformavo dėl jų kaltės. Toks žiedas buvo pastebėtas ir Kalifornijoje, ir Kazachstane, ir dar keliose vietose. Kuomet juodi dūmai sukasi tokiu apskritimu, jie suformuoja žiedą, kuris gali išsilaikyti vienoje vietoje ore, bet tik tol, kol sukasi. Vėliau jis išsisklaido lyg niekur nieko. Nors dažniausiai šie žiedai susiformuoja atsitiktinai dėl pirotechnikos naudojimo, kai kurie žmonės juos kuria specialiai. Vaizdo įrašus kuriantys žmonės tiesiog nefilmuoja jų susiformavimo, kad išliktų paslaptis ir vaizdo įrašas būtų peržiūrėtas daugiau kartų. Taigi, kai kitą kartą pamatysite panašų vaizdo įrašą, žinokite, kad operatorius bando jus apgauti ir nenufilmavo žiedo suformavimo. Arba žiedas atsirado netyčia dėl pirotechnikos naudojimo. Kaip ir visada, jokių ateivių, jokios paslapties.