Pranešime žiniasklaidai rašoma, kad NASA „Ames“ tyrimų centre Kalifornijoje M. A. Mickonytė praleido vieną įsimintiniausių gyvenimo laikotarpių, kupiną mokslo naujovių ir įspūdžių. KTU Cheminės technologijos fakultete (CTF) Maisto mokslo ir technologijų trečiajame kurse studijuojanti mergina džiaugėsi galimybe stažuotis bene garsiausioje pasaulyje tyrimų laboratorijoje, apie kurią anksčiau buvo tik skaičiusi knygose ar girdėjusi iš universiteto dėstytojų. Todėl, sužinojusi apie galimybę patekti į svajonių vietą, nė akimirkos nedvejojo, o netrukus džiaugėsi laimėjimu MITA skelbtame konkurse. „Važiavau norėdama kuo daugiau išmokti ir įgyti patirties. Smalsu buvo pamatyti, kaip viskas atrodo iš vidaus. NASA dalyvavau projekte „Žmogaus mityba kosmose“. Buvo kuriama technologija leisianti ilgų skrydžių metu kosmose pasigaminti maisto produktų, turinčių papildomų maistinių medžiagų ir vitaminų. Teko padirbėti ir prie genų inžinerijos projekto. Jo tikslas – pakeisti vieno maisto gamyboje naudojamo mikroorganizmo genomą, kad šis gamintų reikiamus baltymus“, – pasakojo M. A. Mickonytė. Nors daugelio galvoje NASA atrodo lyg vieta iš fantastinių filmų, kur darbuotojai dėvi specialius kostiumus ir naudojasi nematytais prietaisais, už Atlanto vasarą praleidusi KTU studentė patikina, kad realybėje vaizdas skiriasi. „Manęs klausia: „Kaip ta NASA?“. Kai atsakau, kad ir čia žmonės valgo, miega, susitinka po darbo valandų, o pastatai stovi ant žemės, atrodo, ima ir nusivilia. Pastebėjau, kad žmonės daug ką hiperbolizuoja ir lengvai patiki filmų kurtais scenarijais“, – šypsojosi Miglė. JAV kosmoso tyrimų agentūroje NASA viskas vyksta tik pagal iš anksto suderintą planą, kad nebūtų pažeisti aukšti saugumo reikalavimai. Pagal tarptautinę programą stažuotę atliekantiems studentams buvo ribojama judėjimo laisvė tyrimų centro teritorijoje, kuria be išimties galėjo naudotis vietiniai JAV studentai. Pirmąsias dvi savaites, kol buvo tikrinama informacija, ar studentė iš Lietuvos yra nepriekaištingos reputacijos, jai buvo priskirta palyda.  KTU atstovė džiaugėsi sėkmingai įsiliejusi į ten dirbusio kolektyvo veiklą, kur įgavo tik nedaugeliui prieinamos darbinės patirties. „Iš kitų mokslinių centrų NASA išsiskiria žmonėmis. Įmantrią įrangą galima nusipirkti bet kur, tačiau tas akis, tikinčias, kad skrisime į Marsą, atrodo, gali pamatyti tik ten. Nesutikau čia nė vieno pernelyg susireikšminusio. Jie atlieka tyrimus, turinčius didelę įtaką visam pasauliui, bet yra labai paprasti, nuoširdūs ir visuomet pasirengę padėti. Niekas nesakydavo, kad blogai, jei kažko nemoki, nežinai ar suklydai. Kolegos noriai dalinosi žiniomis ir patarimais“, – įspūdžiais dalinosi M. A. Mickonytė. Ji džiaugiasi galėjusi pilnai įsitraukti į veiklą. Viešnia iš Lietuvos dirbo laboratorijoje, kur augino ir tyrinėjo mikroorganizmus, dalyvavo darbiniuose susirinkimuose, renginiuose, o laisvalaikį irgi leido su kolegomis. Praktikantę sužavėjo lankstus darbo grafikas. Čia visas dėmesys sutelktas ne į laiką, kada ir kiek atliekama viena ar kita užduotis, bet į galutinį rezultatą. Kaip ir kitiems tyrimų centro darbuotojams, Miglei Aurėjai kiekvieną savaitę teko ruoštis susirinkimams ir pristatyti savo darbus kolegoms. Drauge jie tardavosi ir planuodavo tolesnius veiksmus maksimaliems rezultatams pasiekti. Kauno technologijos universiteto studentė dalyvavo ir užklasinėje veikloje. Vasarą NASA „Ames“ tyrimų centre vyko daug renginių, paskaitų ir kitų mokslui ir darbui aktualių iniciatyvų. Daugumą jų vedė garsiausiame pasaulyje tyrimų centre dirbantys mokslininkai, pristatę savo tyrimų sritis ir skatinę studentus nebijoti eksperimentuoti. „NASA yra valstybinė agentūra, todėl čia dirbti gali tik Amerikos piliečiai. Užsienio studentų čia yra labai nedaug. Iš trijų šimtų vasaros praktikantų tik apie dešimt buvo iš svetur“, – pasakojo mergina. Kol kas didelių planų savo gyvenimą sieti su NASA M. A. Mickonytė nepuoselėja, bet tiki, kad įgyta patirtis pravers ateityje. NASA yra viena žinomiausių mokslinių tyrimų institucijų visame pasaulyje, turinti septynis testavimo ir tyrimų centrus. Iš viso organizacijoje dirba apie 18 tūkst. darbuotojų, kurių dauguma – inžinieriai ir mokslininkai. Didelė dalis čia atliekamų tyrimų ir inovacijų vėliau pritaikomos ne tik vykdant kosmoso misijas, bet ir kasdieniame gyvenime.