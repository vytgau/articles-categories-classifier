Lietuvos mobiliojo ryšio bendrovės „Tele2“ statistika rodo, kad keliautojų išnaudotų duomenų kiekis Europos Sąjungos (ES) šalyse, lyginant su geguže, kai nebuvo taikomas ES reguliavimas, vidutiniškai augo apie 9 kartus. Daugiausiai keliautojai naršė Kroatijoje – duomenų naudojimas augo net 43 kartus, rašoma pranešime spaudai. Duomenų naudojimo augimas pastebėtas vasarojančių tautiečių pamėgtame Viduržemio jūros regione. Italijoje naršyta 6 kartus, Graikijoje ir Ispanijoje – 4 kartus, o Prancūzijoje – 3 kartus daugiau. Ypatingai išnaršytų duomenų kiekis išaugo ir tose šalyse, kuriose gyvena, dirba ir mokosi daugybė lietuvių. Švedijoje ir Norvegijoje naršyta 8 kartus daugiau nei gegužę, o Jungtinėje Karalystėje – beveik 5 kartus. Nuo birželio įsigaliojus reguliavimui įsidrąsino ir viešintieji kaimyninėse šalyse: Latvijoje išnaršyta beveik 7 kartus, Lenkijoje – 6 kartus, o Estijoje – 4 kartus daugiau duomenų. Duomenys „Tele2“ klientams atpigo iki 20 kartų po to, kai birželio 15 d. visoje Europoje, pagal numatytą teisinę tvarką, įsigaliojo dar mažesnės tarptinklinio ryšio kainos. ES teisinis reguliavimas numato, kad keliaujantys ES / EEE šalyse už ryšio paslaugas turėtų mokėti tiek pat, kiek namie, bet ne daugiau, nei nustatytos kainų „lubos“. Įsigaliojus naujoms kainoms operatorius vasaros metu netaikė sąžiningo naudojimosi tarptinklinio ryšio paslaugomis taisyklių. Tai reiškia, kad visą vasarą „Tele2“ klientai keliaudami ES / EEE šalyse naujus planus galėjo naudoti savęs nevaržydami. Daugiau duomenų suvartojo ir „Telia“ klientai Šių metų liepą, lyginant su tuo pačiu laikotarpiu pernai, „Telia“ klientai ES šalyse (išskyrus Šiaurės ir Baltijos valstybes) sunaudojo 8,4 karto daugiau duomenų, prakalbėjo du kartus daugiau minučių ir išsiuntė 1,3 karto daugiau SMS žinučių. Neskaičiuojant Šiaurės ir Baltijos valstybių, duomenų naudojimas liepą labiausiai didėjo Vokietijoje. Ten „Telia“ klientai išnaudojo 13,2 TB, tai yra 150 proc. daugiau nei prieš metus. Daugiau nei dvigubai duomenų suvartojimas išaugo Lenkijoje, Prancūzijoje, Italijoje, Ispanijoje, Jungtinėje Karalystėje, Nyderlanduose ir Belgijoje. Visoje Europoje birželio viduryje sumažinus skambučių ir naršymo kainas žmonės atleido stabdžius ir atkartojo „Telia“ patirtį Baltijos ir Šiaurės šalyse, kur skambinti ir naršyti namų sąlygomis buvo galima nuo praėjusių metų pradžios. „Telia“ grupės šalyse išvykusių žmonių suvartojami duomenys augo dešimteriopai.