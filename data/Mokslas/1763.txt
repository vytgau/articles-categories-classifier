Tad štai keli patarimai, ką verta žinoti. Kuo skiriasi teisinė garantija nuo prekybinės? Perkate produktą, gaunate teisinę garantiją. Atrodo, viskas turėtų būti paprasta. Tačiau turbūt ne vienam iš mūsų yra tekę girdėti siūlymą papildomus pinigus garantiją pailginti, gauti draudimą nuo papildomų veiksnių, t. y. įsigyti prekybinę garantiją. Deja, neretai nutylima, kad prekybinė ir teisinė garantija yra beveik analogiškos. Taigi, ar žinote teisinės ir prekybinės garantijos skirtumus bei savo teises įsigijus nekokybišką prekę? Pradėkime nuo to, kad teisinė garantija visada pradeda galioti nusipirkus produktą ir jai išsaugoti būtinas daikto pirkimo kvitas, o prekybinė – nebūtinai. Pastarąją kaip papildomą gali, bet neprivalo, siūlyti pardavėjas, gamintojas ar trečioji šalis, jos įsigaliojimą būtina patvirtinti raštiškai. Teisinę garantiją visada suteikia pardavėjas, kuriam ir grąžinate produktą šiam sugedus, nieko pasirašyti papildomai nereikia. Taip pat skiriasi ir galiojimo laikas – prekybinė garantija dažniausiai galioja nuo 1 iki 5 metų, teisinė - 2 metus. Svarbu žinoti, kad teisinė garantija nenustoja galioti įsigijus prekybinę garantiją. Pavyzdžiui, jeigu jūsų nusipirktam produktui suteikiama 1 metų prekybinė garantija, teisinė garantija taikoma dar 1 metus. Galiausiai, teisinė garantija visada yra nemokama, prekybinė – nebūtinai. Priklausomai nuo sąlygų, pastarosios kaina gali siekti ir keliasdešimt eurų. Tiek teisinė, tiek prekybinė garantija yra taikoma pateikus pirkimo dokumentą arba jo kopiją. Apibendrinant, teisinė garantija suteikiama visoms naujoms prekėms. Kaip reglamentuota Europos Sąjungos taisyklės, prekybininkas turi nemokamai pataisyti, pakeisti arba sumažinti prekių kainą ar grąžinti už jas pinigus, jeigu tos prekės turėjo defektų ar veikia ne taip, kaip reklamuota. O per 14 darbo dienų, nusipirktą nenaudotą produktą galite grąžinti dėl bet kokios priežasties, pavyzdžiui, vien todėl, kad persigalvojote. Žinoma, yra pirkinių, kuriems ši taisyklė negalioja – koncerto bilietams ar specialiai jums siūtam rankų darbo kostiumui ir t.t. Prekybinė garantija taikoma jos pasirašymo sutartyje nurodytomis sąlygomis. Kiekvienas atvejis gali būti skirtingas. Pernai „ACME Europe“ užsakymu atliktas „Nielsen“ tyrimas parodė, kaip elektronikos įrenginių pirkėjai naudojasi daiktams suteikiamomis garantijomis. „Stebėtinai daug, beveik pusė vartotojų dėl sugedusių įrenginių nesikreipia dėl jiems suteikiamos garantijos. Dažniausiai pirkėjai įsigytų daiktų negrąžina, nes nebeturi pirkimo kvito. – pasakojo „ACME Europe“ Kokybės skyriaus vadovas Darius Serba. - Tačiau beveik trečdalis respondentų teigė, kad tiesiog nežinojo, koks garantijos laikas arba, kad ji yra taikoma.“ Nemaža dalis apklausoje dalyvavusių asmenų prisipažino, kad nežinojo, kaip apskritai reikia grąžinti prekę. „Tyrimas taip pat parodė, kad dažniau pirkinių negrąžina jauni žmonės iki 20-ies metų. Na, o suma, nuo kurios lietuviai aktyviau pradeda grąžinti nekokybiškus produktus yra gana nekukli – daugiau nei 400 eurų.“ – pasakoja specialistas. Galima daryti išvadą, kad pirkėjams trūksta žinių apie taikomą garantiją, savo teises ir kaip jomis pasinaudoti.