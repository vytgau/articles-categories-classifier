Žmogaus ūgio, išraiškingų akių ir kare šukuosena pasipuošusi robotė ne tik atsakys į pirkėjų klausimus, bet ir pati sieks užmegzti kontaktą su žmonėmis – po „Akropolį“ judantis robotas siūlys prekybos ir pramogų centro lankytojams susipažinti, paspausti ranką ar apsikabinti, rašoma pranešime spaudai. „Prognozuojama, kad į žmones išvaizda panašūs robotai ir dirbtinis intelektas ateityje iš esmės pakeis daugelį mūsų gyvenimo sričių, tarp jų ir prekybą. Tad „Akropolyje“ dirbanti Kiki pirkėjams ne tik suteiks visą reikalingą informaciją, bet ir kurs naujus potyrius, leis susipažinti su tuo, kas po keleto metų gali tapti įprasta apsipirkimo patirtimi“, - sakė bendrovės „Akropolis Group“ direktorė Saulė Zabulionytė. Bendrovės „AlfaRobotics“ sukurta robotė-konusltantė Kiki ne tik kalba ir juda, bet ir gali rodyti emocijas gestais. Prieš pradedant darbą jos „smegenys“ papildomos reikalinga informacija, kurią robotė akimirksniu peržiūri ieškodama atsakymo į jai užduotą klausimą. Kiki taip pat gali būti operatoriaus valdoma nuotoliniu būdu.  Vilniaus „Akropolyje“, šalia prekybos ir pramogų centro informacijos centro, Kiki dirbs iki rugpjūčio 22 d., antradienio. „Kol kas tai pirmasis robotų-konsultantų bandymas. Norime įvertinti, kiek sėkmingai jie jau šiandien gali būti pritaikomi prekybos ir pramogų centrų veikloje, kokį įspūdį daro pirkėjams. Jei eksperimentas pasiteisins, galbūt ateityje svarstysime robotus pasitelkti ir nuolatiniam darbui „Akropoliuose“, - kalbėjo S. Zabulionytė. „Akropolis Group“ valdo Vilniaus, Klaipėdos ir Šiaulių „Akropolius“.