Jų duomenimis, Homo sapiens yra 100 000 metų senesnis nei spėta. Tai „seniausias kada nors Afrikoje ar kur nors kitur rastas Homo sapiens“, - sakė vienas trečiadienį paskelbto tyrimo autorių Žanas Žakas Hublinas. Kaulai rasti per kasinėjimus Džbel Irhude Maroko šiaurės vakaruose. Iki šiol seniausios žmogaus fosilijos buvo aptiktos Etiopijoje - buvo nustatyta, kad joms 195 000 metų. Ž. Ž. Hublinas kalbėjo apie „reikšmingus“ radinius. Ypač vertas dėmesio esą yra „žmogaus veidas“ ir „apatinis žandikaulis - ko gero gražiausias afrikiečio Homo sapiens apatinis žandikaulis“. Mokslininkai apie sensacingą radinį paskelbė dvi studijas mokslo žurnale „Nature“. „Vieno šių ankstyvųjų Homo sapiens veidas yra tarsi veidas žmogaus, kurį galime sutikti metro“, - kalbėjo paleontologas. Jei jis dėvėtų skrybėlę, esą nesiskirtų nuo dabartinių žmonių. Kaukolės ertmė tuo tarpu, anot mokslininko, aiškiai skiriasi nuo dabartinio žmogaus. Džbel Irhudas yra Safio regione, esančiame už 400 km į pietus nuo Maroko sostinės Rabato. Ši kasinėjimų vieta archeologams turi milžinišką reikšmę. Jau 1968-aisiais čia rastos Homo sapiens vaiko liekanos. Pradžioje manyta, kad joms 40 000 metų, o vėliau - kad 160 000. 