Tikėtasi, kad renginio metu bus parodytas naujausias kompiuteris „MacBook Pro“. Kompiuteris „MacBook Pro“ buvo atnaujintas 2012 m., taigi jam neabejotinai atėjo laikas keistis. Viltasi, kad bus pristatyti „Macbook Air“, gal net „iMac“ atnaujinimai. Kompanijos „Apple“ vadovas Timas Cookas renginio pradžioje tvirtino: „mes tikime, kad technologijos turi būti prieinamos kiekvienam“. Pirmoji tema - „iPhone 7“ atnaujinimai. T. Cookas džiaugėsi teigiama vartotojų patirtimi ir ypač akcentavo puikias kameras. Jų naudotojai siunčia bendrovei nuotraukas, kurias T. Cookas ir pademonstravo, džiaugdamasis, kad tai yra pati geriausia kamera. „Apple TV“ - viskas viename Kompanijos vadovas minėjo, kad „Apple TV“ šiuo metu yra 8 tūkst. programėlių, tarp kurių galima rasti ir sporto, vaizdo siužetų, serialų, televizijos, žaidimų ir kitokių rūšių programėlių. T. Cookas akcentavo, kad iki metų galo turėtų atsirasti ir „Minecraft“ žaidimas. Gimsta ir nauja programėlių kategorija, kuri vaizdo siužetus leidžia paversti dar interaktyvesniais. Į sceną pakviestas „Twitter“ atstovas Ryan Troy pristatė, ką „Twitter“ leis nuveikti su „Apple TV“: joje bus galima žiūrėti ne tik vaizdo siužetus, bet ir gauti socialinio tinklo vartotojų atsiliepimus, stebėti ne tik žurnalistų, bet ir mėgėjų pasisakymus bei vaizdo komentarus greta. T. Cookas teigė, kad „Apple TV“ turėtų tapti viską apjungiančia, vienintele televizija. Panašu, kad naujoji „Apple TV“ programėlė visą turinį sinchronizuos panašiai kaip išmanieji telefonai: jei tik ką parsisiuntėte, žiūrėjote, viską rasite vienoje vietoje, lengviau atrasite tai, ką žiūrėjote anksčiau. Ten pat integruota ir filmų parduotuvė. Visą įgytą, žiūrimą ir mėgstamą turinį bus galima rasti visuose vartotojo turimuose išmaniuosiuose prietaisuose. Vietoj televizijos pultelio siūloma naudoti „Siri“ kontrolę: tai esą bus daug paprasčiau, greičiau ir patogiau. Naujovės bus pristatytos rinkai iki metų pabaigos. „Mac“: tai svarbu ne tik mums, bet ir pasauliui „Tai svarbu ne tik mums, bet ir pasauliui. Tai turi poveikį švietimui, dizainui, verslui, mokslui ir menui, kitoms sritims“, – sakė T. Cookas. Jis priminė, kad spalio 25-ąją dieną buvo 25-asis pirmojo „Apple“ nešiojamojo kompiuterio gimtadienis, kuriame buvo sujungta labai daug naujovių. Kaip „Apple“ pristatė revoliuciją prieš 25-erius metus, taip T. Cookas pažadėjo tą patį padaryti ir 2016-ųjų spalio 27 d., pristatydamas „MacBook Pro“. „Aliuminis korpusas, visas metalinis – visa tai buvo galima padaryti tik bendradarbiaujant visoms gamyboms grandims“, – teigė „Apple“ viceprezidentas Philas Shilleris, minėdamas dizainerius, programuotojus ir kompiuterio dalių gamintojus. „MacBook Pro“ bus galima įsigyti 13 ir 15 colių įstrižainių. 13 colių „MacBook Pro“ storis – 14,9 mm. 15 colių įstrižainės kompiuterio storis – 15,5 mm. Spalvos – sidabrinė ir kosminė pilka (angl. k. silver and space grey). „Lengviausias ir ploniausias kompiuteris, kokį kada nors esame sukūrę“, – sakė Ph. Schilleris apie „MacBook Pro“. Pristatyti kompiuterio klaviatūros atnaujinimai. Funkcijų eilutė (F1...F12) gyvena paskutines savo dienas: pristatytas naujas valdymo pultelis, t.y. lietimui jautri juosta „Touch Bar“, esanti klaviatūros viršuje. Kaip ji naudojama? Tarkime nuotraukų redagavimo metu, liečiant galima keisti nuotraukos pakrypimą, šviesos kiekį, taip pat galima pritaikyti ir filtrus. Tai esą bus itin naudinga ir redaguojant ar žiūrint vaizdo siužetus, dirbant su dokumentais ir kitomis programomis. Naudojantis socialiniais tinklais, ši eilutė gali virsti emocijų juosta. „MacBook Pro“ naudotojai „Touch Bar“ galės susikonfigūruoti patys.  Atsisakius įjungimo mygtuko, pristatytas „TouchID“. Ši technologija leis atrakinti kompiuterį pirštų antspaudu daug greičiau, taip pat užtikrins kompiuteryje esančių duomenų saugumą. Kompiuterių ekranai yra 67 proc. šviesesni, 25 proc. raiškesni. 15 colių „Macbook Pro“ kompiuteryje įdiegtas „Intel Core i7“ procesorius, Radeon Pro grafika, 4GB RAM. „MacBook Pro“ įdiegtas daugiau nei 2TB SSD diskas yra 50 proc. greitesnis. „Apple“ teigia, kad 15 colių kompiuterio garsiakalbiai yra daug garsesni ir geba dinamiškiau reaguoti į garsus. Šis kompiuteris kainuos 2399 dolerius (beveik 2200 eurų) ir turėtų būti pristatytas per 2-3 savaites. Lyginant su 15 colių senąjį ir naująjį „MacBook Pro“, naujasis kompiuteris 130 proc. geriau susidoroja su 3D grafika, 60 proc. greičiau – su žaidimais, leidžia 57 proc. efektyviau redaguoti vaizdinę medžiagą. 13 colių modelis turi „Core i5/i7“ procesorių ir „Intel Iris Pro“ grafiką. Visi kiti duomenys nesiskiria nuo 15 colių „MacBook Pro“. Šis kompiuteris kainuos 1799 dolerius (1650 eurų) ir turėtų būti pristatytas per 2-3 savaites. Abiejuose „MacBook Pro“ modeliuose įdiegtos 3 USB-C jungtys, kurios gali būti naudojamos kompiuterio įkrovimui. Jose taip pat yra 3,5mm ausinių laido jungtis. Jame nėra nė SD kortelių jungčių, nė kitų. „Apple“ tvirtina, kad USB-C jungtys netrukus bus naudojamos vietoj visų jungčių – USB, HDMI, VGA ir kitų. Anksčiau pristatytas ir „Apple“ klientų pamėgtas „MacBook Air“ šiuo metu yra ir storesnis, ir didesnis už naująjį „MacBook Pro“, nors sveria tiek pat. Nenorintys įsigyti naujųjų „MacBook Pro“ kompiuterių su nauja kontrolės juosta „Touch Bar“, galės pirkti atnaujintus „MacBook Pro“ kompiuterius su beveik tokiomis pat techninėmis galimybėmis, tik pigiau. JAV tokius kompiuterius galima užsisakyti jau šiandien, jie kainuos 1499 dolerius (apie 1370 eurų). Praėjusio „Apple“ renginio, vykusio rugsėjo 7-ąją, metu buvo pristatyti telefonai „iPhone 7“, naujos „Apple Watch“ versijos ir kiti „Apple“ produktai, skirti vartotojų namams.