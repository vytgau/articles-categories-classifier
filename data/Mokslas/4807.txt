Aeronautikos kompanija „Lockheed Martin“ pasiūlė NASA kartu su partneriais iki 2028 metų Marso orbitoje pastatyti kosminę stotį „Mars Base Camp“, kurioje apsigyventų atvykę astronautai. Šie pionieriai iš sąlyginai saugios „užuovėjos“ atliktų pirmuosius Raudonosios planetos paviršiaus tyrimus, kurie padėtų nustatyti, ar ten neslypi koks nenumatytas pavojus astronautų gyvybėms. NASA šiuo metu kuria kapsulę „Orion“ bei didžiulę „Space Launch System“ (SLS) raketą, kuri skraidins šią kapsulę su viduje esančiais astronautais į Marsą bei kitas tolimesnes Saulės sistemos vietas. Pirmasis testinis „Orion“ skrydis įvyko prieš porą metų, tuo tarpu pirmasis SLS pakilimas planuojamas 2018-ųjų pabaigoje, kai ši raketa pakels į kosmosą „Orion“ kapsulę, kur ši apskries Mėnulį. Žinoma, šios misijos metu astronautų kapsulėje nebus. Kai NASA mokslininkai ir inžinieriai įsitikins, kad tiek „Orion“, tiek SLS veikia kaip numatyta, „Lockheed“ siūlo pirmiausiai jas panaudoti statant Marso orbitoje kosminę stotį – „Mars Base Camp“. Tiesa, ši stotis bus kelis kartus mažesnė nei Tarptautinė kosminė stotis (TKS) – apie Raudonąją planetą besisukanti bazė svers tik 120 tonų, palyginus su 400 tonų sveriančia TKS. Šioje bazėje beveik metus gyvens ir dirbs šeši astronautai. Planuojama, kad šie pirmieji Marso tyrinėtojai turėtų būti mokslininkai, praėję mokymus astronautams, o ne pilotai bandytojai, gavę geologijos pagrindus. Šie tyrėjai turės pilnas rankas darbo – jie turės analizuoti Marso dirvožemį ir uolienas, ieškodami esamos ar buvusios gyvybės pėdsakų. Žinoma, „Mars Base Camp“ dirbantys astronautai neturės leistis į Marso paviršių – tyrimams reikalingus bandinius surinks marsaeigiai, pavyzdžiui, po kelių metų į šią planetą planuojami išsiųsti „Mars 2020“ arba „ExoMars“ marsaeigiai. Visgi daug svarbiau, kad Marso kosminėje stotyje dirbantys astronautai savo arsenale turėtų nuotoliniu būdu valdomus marsaeigius, robotus bei šios planetos atmosferoje skriejančius zondus, kuriuos ten prieš atvykstant žmonėms nugabentų tos pačios SLS raketos. Tokius įrenginius būtų nesudėtinga astronautams valdyti iš savo kosminės stoties, iki kurios atstumas būtų nedidelis palyginus su milžinišku atstumu nuo Žemės iki Marso, kas neleidžia tokių robotų naudoti šiandienos tyrimams. Šie įrankiai leistų laikinojoje bazėje gyvenantiems mokslininkams tyrinėti įvairius Marso planetai būdingus iki galo dar neišaiškintus sezoninius reiškinius. „Mars Base Camp“ astronautai taip pat galėtų iš arčiau tyrinėti ir du nedidukus Marso palydovus Fobą ir Deimą. Sukurtą filmuką galite pažiūrėti ČIA.