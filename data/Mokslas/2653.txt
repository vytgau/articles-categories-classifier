Trečiadienį Vilniuje prasidėjo jau 11-asis technologijų ir inovacijų festivalis „Login 2017“, kviečiantis per tris dienas truksiančią fiestą susipažinti su daugiau nei 200 progresyvių idėjų turinčių vizionierių iš Lietuvos ir užsienio. „Ką tik grįžau iš tolimos kelionės ir ten vaikščiojau nosį užrietusi ir pasakysiu kodėl, buvome Indonezijoje ir Tailande", - sakydama sveikinimo kalbą kalbėjo šalies vadovė. D. Grybauskaitė sako, kad viešėdama svetur galėjo matyti kitų šalių patirtį energetikos ir inovacijų srityje, tačiau ji sako, kad ir Lietuva turi kuo didžiuotis, o šalies pažangą gali suprasti per patirtį, kai, pavyzdžiui, siunčiant nuotraukas iš viešbučio kambario nereikia kankintis kelių valandų. „Kai grįžti, kai nusileidi - toks grynas oras, praktiškai rojus, o dar Lietuvoje gyvena žmonės, kurie yra smalsūs, žingeidūs ir inovatyvūs, žinokit, verti pasididžiavimo, ir toks jausmas man būna, na, gerą savaitę", - šmaikštavo prezidentė, pridurdama, kad po to jį labai pagadina politikai ir kiti asmenys. Tačiau D. Grybauskaitė paragino tikėti savo šalimi ir pridūrė, kad tuomet lydės sėkmė. Ji oficialiai atidarė technologijų ir inovacijų festivalį.  Apie technologijų svarbą Lietuvoje kalbėjo ir „Telia Lietuva“ vadovas Kęstutis Šliužas. „Šiandien pristatome viziją – gigabito visuomenės Lietuvą su 1 GB/s spartos internetu visur ir visiems", - atidarymo metu sakė K. Šliužas. Kiek anksčiau į Vilniaus „Tech Park“ vykstantį renginį „Startup Fair“ renkasi idėjų ir patirčių ištroškę startuoliai. Gegužės 25–26 d. festivalis įgaus pagreitį ir persikels į skirtingas Vilniaus erdves, kur vyks tradiciniai „Login“ renginiai.