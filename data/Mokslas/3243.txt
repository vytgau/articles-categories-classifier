Kauno mokslo ir technologijų parke įsikūrusi įmonė pasiūlė inovatyvų sprendimą į išmaniąją spyną integruojant gerokai daugiau funkcijų, skelbiama pranešime. Išmaniosios pašto dėžutės Skandinavijoje evoliucionuoja iš viešbučiuose naudojamų mini barų užraktų. Tokias standartizuotas spynas gaminanti norvegų įmonė „Postlogi“ kreipėsi į Kauno mokslo ir technologijų parke įsikūrusį „Singletoną“ prašydama sukurti programinę įrangą išmaniai pašto dėžutei. „Visas išmaniosios pašto dėžutės produktas susideda iš baterijomis maitinamos elektroninės spynos, programinės įrangos mobiliame telefone ir informacinės sistemos. Pastarąsias dvi sukūrėme būtent mes, įveikę vieną pagrindinių iššūkių – kad baterijos neišsikrautų dvejus metus, nes neretai pašto dėžutės Norvegijoje stovi atokiau nuo gyvenamųjų namų, todėl nėra elektros įvado“, – pasakojo „Singletono“ vadovas Darius Pečkys. Investuoti į tokį produktą norvegus paskatino išaugusios prekybos internetu apimtys. Novatoriška pašto dėžutės leidžia spyną tiek paštininkams, tiek kurjeriams atidaryti ne tik telefonu ar NFC raktu, bet ir gavus vienkartines prieigas, pavyzdžiui, atsiimant grąžinamą internetu pirktą prekę. Tokia dėžutė ne tik praneša savininkui apie gautus laiškus, informuoja apie baterijos gyvavimo trukmę. Produkte įdiegtos saugumo priemonės leidžia atidaryti pašto dėžutę tik nustatytu laiku, kurjeriui suteiktas šifruotas vienkartinio atidarymo raktas turi galiojimo laiką. Dėl to nesėkmingi bandymai atidaryti negaliojančiu raktu ar ne laiku yra fiksuojami ir pranešami dėžutės savininkui bei pašto tarnybai.  Produktą užsakė išgirdę rekomendacijas Pelnyti skandinavų pasitikėjimą ir sulaukti naujų užsakymų lietuviams padėjo sėkmingai į rinką paleisti išmanieji radiatoriai. Iš pradžių norvegams sukūrę programinę įrangą išmaniesiems „Adax“ šildytuvams, kauniečiai sako, kad imtis sprendimų kuriant spynas galėjo dėl rekomendacijų. „Adax“ įmonė rekomendavo daiktų interneto projektų plėtotojus iš Lietuvos pašto dėžučių kūrėjams „Postlogi“. „Skandinavijos rinka imli naujovėms, todėl įmonės, investuojančios į mokslinių tyrimų ir eksperimentinės plėtros (MTEP) veiklą čia ypač vertinamos. Vis dėlto, geras vardas čia taip pat svarbu, todėl sukurti programinę įrangą išmanioms pašto dėžučių spynoms galėjome dėka pelnyto pripažinimo“, – sako D. Pečkys. Kauno mokslo ir technologijų parke įsikūrusi „Singletono“ komanda į išmaniosios pašto dėžutės programinės įrangos kūrimo darbus pasinėrė nuo pernai rugsėjo. Šiuo metu jau sukurta pirmoji 1000 išmaniųjų spynų partija. Antroji, 50 tūkst. vienetų pasaulį išvys po kelių savaičių. Visas šias spynas elektroninės prekybos kompanija „Komplett“ įdiegs prekių atsiėmimo vietose Norvegijoje. Vėliau spynos atkeliaus ir į norvegų namus. Šiuo metu produktu domisi ir kitos pašto ir siuntų pristatymo paslaugų kompanijos Skandinavijos šalyse, Ispanijoje, Vokietijoje. Programinės įrangos kūrėjai sako, kad Lietuvoje tokios dėžutės atsiras tada, kai pavyks rasti pilnu sprendimu besidomintį užsakovą. Įmonės komanda tikisi įdiegti išmaniąsias pašto dėžutes Kauno mokslo ir technologijų parke, kur besidomintys galės susipažinti su šiuo sprendimu iš arti.