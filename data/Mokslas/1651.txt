Bendrovės „SpaceX“ įkūrėjas sakė, kad planuojamos tarpplanetinio transporto sistemos, kodiniu pavadinimu BFR („Big Fucking Rocket“ – „Didžiulė sumauta raketa“), mastas bus sumažintas, kad ji galėtų būti naudojama projektams, už kuriuos gautos pajamos būtų naudojamos būsimiems skrydžiams į Marsą finansuoti. „Manau, svarbiausias dalykas ... kad sugalvojome, kaip apmokėti (BFR)“, – sausakimšoje auditorijoje sakė E.Muskas, dalyvaujantis tarptautinių kosmoso ekspertų forume, vykstančiame Adelaidės mieste Australijoje. „Tai yra, turėti mažesnį aparatą – bet vis tiek gana didelį – kuris galėtų ... dalyti viską, ko reikia didesniam aktyvumui Žemės orbitoje“, – aiškino jis. E. Muskas sakė, kad jo kompanija jau pradėjo kurti tokią sistemą, o po 6–9 mėnesių bus pradėtas statyti pirmasis erdvėlaivis. „Gana tvirtai tikiu, kad maždaug per penkerius metus sugebėsime užbaigti statyti šį laivą ir jį paleisime“, – pridūrė jis. 2022 metais Raudonojoje planetoje turėtų nusileisti mažiausiai du krovininiai erdvėlaiviai. Šioms misijos itin svarbus uždavinys – rasti vandens, iš kurio būtų galima gaminti kurą raketoms, geriausią šaltinį, pažymėjo E. Muskas. Planuojama, kad „SpaceX“ raketos nuskraidins į Marsą įrangos energijai gaminti, kasybai, taip pat gyvybės palaikymo sistemų. Tuomet 2024 metais keturi erdvėlaiviai nuskraidintų į šią planetą žmonių, įrangos ir atsargų. Šiuos skrydžius numatoma finansuoti iš įvairios kitokios veiklos, tokios kaip palydovų iškėlimas, orbitinės kosminės stoties aptarnavimas ir skrydžiai į Mėnulį, aiškino E. Muskas. „SpaceX“ vadovas pridūrė, kad gali atsiverti galimybė žmonėms keliauti raketomis ir greičiau nei per pusvalandį sukarti kelią tarp tolimų didžiųjų miestų. Pavyzdžiui, jo skaičiavimai rodo, kad kelionė iš Bankoko į Dubajų truktų 27 minutes, o iš Tokijo į Delį – 30 minučių. „Kai paliktumėt atmosferą, (skrydis) būtų švelnus kaip šilkas – jokios turbulencijos, nieko, – teigė E.Muskas. – Ten nedaro poveikio orai ... o į tolimiausias vietas galima nusigauti greičiau nei per pusvalandį. Jeigu statome šį daiktą keliauti į Mėnulį ir Marsą, kodėl nebūtų galima keliauti į kitas vietas Žemėje?“ Per savaitės trukmės Tarptautinį astronautikos kongresą, pasibaigusį penktadienį, vyriausybinės kosmoso agentūros ir privačios bendrovės pristatė savo planus per ateinančius du dešimtmečius nuskraidinti žmonių į Mėnulį ir Marsą. Be kita ko, buvo pristatytas susitarimas tarp Rusijos kosmoso bendrovės „Roskosmos“ ir Jungtinių Valstijų NASA kartu planuoti pirmąją Mėnulio stotį pagal programą „Deep Space Gateway“ (liet. Tolimojo kosmoso vartai).