Tačiau supraskite vieną dalyką apie šią istoriškai kintančią valiutą: 1 tūkst. asmenų priklauso apie 40 proc. visų pasaulio bitkoinų, o tai yra maždaug 105,6 mln. dolerių vienam asmeniui, „Bloomberg Businessweek“ sakė finansininkas Aaronas Brownas, buvęs „AQR Capital Management“ vadovas. Iš dalies tai yra sėkmingai investavusių asmenų grupė, pasikliovusi kriptovaliuta, kuri vos prieš kelis metus buvo glaudžiai siejama su pogrindine interneto veikla. Tačiau naujesni investuotojai į bitkoinus turėtų būti atsargesni, nes minėtas faktas reiškia, kad šis tūkstantis asmenų turi milžinišką galimybę daryti įtaką bitkoinų kainoms. Tai potencialiai kelia dar didesnę grėsmę, turint galvoje, kad bitkoinų vertė nėra grindžiama kokiu nors pamatiniu turtu, bet labiau remiasi žmonių sentimentais. „Kaip ir bet kurioje turto klasėje, stambūs privatūs savininkai ir stambūs instituciniai savininkai gali ir tikrai bendrininkauja, kad galėtų manipuliuoti kainomis“, – „Bloomberg“ sakė vienas iš „BlockTower Capital“ įkūrėjų ir buvęs Čikagos universiteto investicinio fondo portfelių valdytojas Ari Paulas. Labai tikėtina, kad bent dalis šių savininkų jau pažįsta vienas kitą. Gali būti, kad jie investavo į bitkoinus tuo metu, kai kasti šią valiutą buvo lengviau ir kai šiame procese dalyvavo mažiau žmonių. (Naujų bitkoinų išleidimo procesas vadinamas kasimu (angl. mining). Dėl bitkoinų funkcionavimo pobūdžio kasti šią kriptovaliutą tampa vis sudėtingiau.) Tik pagalvokite apie „bitkoinų tėvą“, pasivadinusį Satoshi Nakamoto pseudonimu. Kasti bitkoinus jis pradėjo dar 2009 metais, kai pasirodė pirmosios kompiuterinės šių pinigų gaminimo programos. Su juo siejamoje sąskaitoje šiuo metu yra maždaug 980 tūkst. bitkoinų, kurių vertė siekia maždaug 15,2 mlrd. dolerių. Tai yra maždaug 5 proc. visų šiuo metu cirkuliuojančių bitkoinų. Kadangi bitkoinai yra nauja valiuta, reguliuotojai vis dar mąsto, kaip suvaldyti šią pramonę. Tai reiškia, kad kitaip negu vertybinių popierių atveju, stambūs investuotojai šiuo metu neprivalo atskleisti, kad jie yra įsigiję bitkoinų, o tai toliau drumsčia vandenis.