Lėktuvas nutūpė 4 val. 5 min. vietos (3 val. 5 min. Lietuvos) laiku JAE sostinėje Abu Dabyje po ilgiau negu dvi paras trukusio skrydžio iš Kairo, baigdamas paskutinį kelionės, pradėtos pernai kovo 9-ąją, etapą. Džiaugsmingi šūksniai ir plojimai pasitiko lėktuvą, kai jis atskrido į al Batino verslo oro uostą, iš kurio pernai pradėjo kelionę aplink pasaulį, pranešė vienas naujienų agentūros AFP žurnalistas.  Šveicaras keliautojas ir projekto direktorius Bertrandas Piccardas pilotavo orlaivį per 2 763 km skrydį iš Kairo, kai „Solar Impulse 2“ praskrido virš Raudonosios jūros, kirto didžiulę Saudo Arabijos dykumą ir pralėkė virš Persijos įlankos. Šis etapas vainikavo įspūdingą 42 tūkst. km kelionę per keturis žemynus, du vandenynus ir tris jūras. „Solar Impulse 2“ paskutinį etapą pradėjo pakilęs iš Kairo sekmadienį, o anksčiau yra perskridęs Aziją, Šiaurės Ameriką, Europą ir Šiaurės Afriką. „Ateitis yra švari, ateitis esate jūs, ateitis yra dabar – veskime ją toliau“, – sakė B.Piccard'as, išlipęs iš kabinos. „Noriu, kad atmintumėte vieną dalyką: daugiau negu aviacijos istorijoje „Solar Impulse“ pasiekė energetikos istorijoje“, – pabrėžė jis. „Turime pakankamai sprendinių, pakankamai technologijų. Niekada neturėtume sutikti, kad pasaulis būtų teršiamas vien dėl to, kad žmonės bijo pagalvoti apie kažką kita“, – pridūrė pilotas.