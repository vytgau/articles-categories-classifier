Praeitą savaitę laboratorijoje sėkmingai išbandyta viena galima jų rinkimo technologija – maždaug metro ilgio harpūnas, kuriuo perverta pusantro metro atstumu buvusi lenta. Šis bandymas, aišku, yra tik pirmas žingsnis, bet dar šiemet jo kūrėjai – kompanija „Airbus“ – ketina išbandyti harpūną realybei artimesnėmis sąlygomis ir šauti į 25 metrų atstumu esantį taikinį. Galutinis projekto tikslas – saugiai deorbituoti nebeveikiantį Europos kosmoso agentūros (ESA) Žemės stebėjimų zondą „Envisat“, kuris nebeveikia nuo 2012 metų. 8 tonų masės „Envisat“ yra bene didžiausia šiuo metu orbitoje skraidanti kosminė šiukšlė. Harpūnu ginkluotas mažesnis erdvėlaivis prisikabintų prie „Envisat“ ir tada nutemptų jį žemyn, kur jis sudegtų atmosferoje arba saugiai nukristų į vandenyną.