„Lietuva yra CERN asocijuotoji narė, todėl posėdžiuose dalyvaus klausytojos teisėmis, - teigia Lietuvos ambasadorius Ženevoje, aktyviai palaikantis Lietuvos ryšius su CERN, Andrius Krivas. - Tai yra puiki galimybė Lietuvai artimiau susipažinti su įvairiapuse šios didelės Europinės mokslinių tyrimų organizacijos veikla, užmegzti dalykinius horizontalius ryšius su kitų šalių atstovais. Tai paskatins Lietuvos tarptautinį bendradarbiavimą vykdant mokslinius tyrimus ir lietuviškais gaminiais bei technologijomis prisidėti įgyvendinant šios organizacijos uždavinius.„ Švietimo ir mokslo ministrės patarėjas profesorius Eugenijus Butkus sako, kad Lietuvos įstojimas į CERN yra natūrali jau užsimezgusių bendradarbiavimo ryšių plėtojimo pasekmė. „Lietuvoje yra daug stiprių mokslinių tyrimų grupių, kurios atlieka specializuotus tyrimus, tačiau įvairių sričių specialistai - fizikai, technologai, inžinieriai, informacinių technologijų, biomedicinos tyrėjai tarpusavyje nepakankamai bendradarbiauja. Specialistų „kritinės masės“ sukaupimas leistų ne tik sėkmingai plėtoti bendradarbiavimą su CERN, bet ir vykdyti kitus tarpdisciplininius tyrimus, atrasti naujas tarptautinio bendradarbiavimo nišas. Tai gerai dera su ŠMM remiama Lietuvos tarptautinio bendradarbiavimo moksle ir švietime uždaviniais bei STEAM edukacijos strategija Lietuvoje“, - sako prof. E. Butkus. Lietuvos asocijuotoji narystė (CERN) atveria papildomų galimybių įvairių sričių Lietuvos mokslininkams ir tyrėjams, pramonės įmonėms dalyvauti CERN veiklose. Siekiant stiprinti Lietuvos švietimo ir mokslo įstaigų bei pramonės įmonių bendradarbiavimą su šia organizacija, bus išnaudojami naujai užmezgami ryšiai, į Lietuvą kviečiami CERN ir kitų šalių atstovai, kurie detaliau papasakos apie galimybes ir iššūkius, dalyvaujant priešakinių mokslinių tyrimų organizacijos veikloje. Lietuvos narystė CERN siejasi su naryste Ekonominio bendradarbiavimo ir plėtros organizacijoje (EBPO), kuri ypatingą dėmesį skiria inovacijoms. Lietuva su CERN bendradarbiauja nuo 1994 metų.