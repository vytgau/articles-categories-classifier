Erdvėlaivio „Progress MS-07“ misija įvyko, kaip planuota: Tarptautinėje kosminėje stotyje (TKS) dirbantiems astronautams atgabentos 2,75 tonos vandens, maisto ir mokslinės įrangos. Degantis erdvėlaivis danguje buvo matomas apie 80 sekundžių ir apstulbino stebėtojus Jungtiniuose Arabų Emyratuose, gyvenančius neramiame regione, kur Iranas reguliariai rengia balistinių raketų bandymus, o šiitų sukilėliai Jemene grasina panaudoti tokias raketas prieš Abu Dabį.  Vis dėl to, net ir praėjus parai po šio įvykio, vyriausybės pareigūnai dar nebuvo pataisę savo ankstesnių pareiškimų, kad padangę perskrodęs objektas buvo meteoras. Kapsulę nešusi Rusijos raketa iš Baikonūro kosmodromo Kazachstane pakilo šeštadienį. Atsiskyrusios raketos pakopos nukrito atgal į Žemę nepadarydamos žalos ir beveik nepastebėtos sudegė atmosferoje, sakė Dubajaus astronomijos grupės vadovas Hasanas Ahmadas al Hariri. Pasak H. A. Hariri, atgal į atmosferą įskriejęs objektas matėsi pirmadienį nuo 19 val. 35 min. vietos laiku (18 val. 35 min. Lietuvos laiku). Neaukštai virš horizonte, už aukščiausio pasaulyje dangoraižio „Burj Khalifa“, praskriejęs blyksnis stebėtojams sukėlė nuostabą, bet kartu ir nerimą. „Dauguma jį tikrai gerai matė, – naujienų agentūrai AP sakė H. A. Hariri. – Kiekvieną dieną to nepamatysi. Nuostabu buvo stebėti, kaip erdvėlaivis suyra. Po to pasipylė labai daug skambučių.“ Valstybinė naujienų agentūra „Dubai Media Office“ citavo Mohammedo bin Rashido kosminių tyrimų centro informaciją, kad objektas danguje buvo meteoritas. Anot JAE Civilinės aviacijos administracijos pranešimo, „meteorai yra natūralus ir tokiu metų laiku įprastas gamtos reiškinys“. Vis dėl to tai buvo ne meteoras, o 6,5 metrų ilgio „modulis“, suiręs apie 140 km aukštyje. NASA antradienį sakė AP, kad erdvėlaivis krovinį į TKS atgabeno ankstyvą pirmadienio rytą. Amerikos branduolinį ir raketų arsenalą valdantis JAV Strateginis štabas AP patvirtino, kad virš Dubajaus skridęs objektas buvo erdvėlaivio raketos SL-4 korpusas. „Atgal į atmosferą raketa įskriejo 2017 m. spalio 16 d. virš Persijos įlankos, apytiksliai 15 val. 30 min. Grinvičo (18 val. 30 Lietuvos laiku)“, – sakė JAV oro pajėgų majoras Brianas L. Maguire. Mohammedo bin Rashido kosminių tyrimų centras, siekiantis iki 2020 į Marsą nuskraidinti zondą, antradienį šio įvykio nekomentavo. JAE vasario mėnesį paskelbė iki 2117 metų norintys Marse pastatyti pirmąjį miestą. H. A. Hariri pusiau valstybinė organizacija tikisi artimiausiu metu netoli Dubajaus tarptautinio oro uosto atidaryti astronomijos centrą „Al Thuraya“. Pasak H. A. Hariri, pirmadienio reginys parodė, kaip svarbu visuomenę informuoti apie kosmoso paslaptis. Jis pabrėžė, kad nepaisant JAE sparčiai vykdomos plėtros, šalies negyvanamos dykumos yra puikios vietos stebėti nakties dangų ir įspūdingai švytintį Paukščių Taką. „Buvo labai verta tai pamatyti, – sakė H. A. Hararis. – Tikrai nuostabus reginys.“