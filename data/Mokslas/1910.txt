Akivaizdu, kad neįtikėtina technologijų pažanga E. Muskui kelia ne tik susižavėjimą, bet ir nerimą. Būtent todėl jis ir griebėsi „Twitter“ norėdamas išreikšti savo būgštavimus ir įspėti technologijų korifėjus, o gal net pasiųsti atitinkamą žinutę šią pramonės šaką reguliuojančių įstatymų kūrėjams, rašoma svetainėje iflscience.com. „Jei manote, kad dėl dirbtinio intelekto nuogąstauti neverta, turėtumėte pakeisti nuomonę“, – parašė E. Muskas. Jis pridūrė, kad nepaisyti dirbtinio intelekto keliamos grėsmės yra didesnis aplaidumas nei numoti ranka į Šiaurės Korėjos veiksmus. Verta priminti, kad E. Musko komentaras pasirodė tvyrant anaiptol neslūgstančiai įtampai tarp Šiaurės Korėjos ir Jungtinių Valstijų – tada, kai branduolinių ginklų keliama grėsmė tampa realesnė kiekvieną akimirką. Net tokiomis dramatiškomis aplinkybėmis pavojingiausia tiksinčia bomba E. Muskas laiko bemaž visiškai nekontroliuojamą dirbtinio intelekto technologijų pramonę ir mėgina atkreipti visuomenės dėmesį į skubių pertvarkų reikalaujančią sritį. Papildydamas ankstesnę savo žinutę E. Muskas užsiminė, kad visas pramonės šakas - automobilių, orlaivių, maisto, vaistų ir kt. - galinčias kelti grėsmę visuomenei, reglamentuoja konkretūs įstatymai, todėl, anot jo, ir dirbtinio intelekto technologijų negalima palikti likimo valiai. Ypač svarbu tai, kad dirbtinio intelekto technologijos tobulėja su neįtikėtinu pagreičiu. Paties E. Musko vadovaujama įmonė „OpenAI“ pastaruoju metu galėjo pasidžiaugti išties reikšminga sėkme žengiant dirbtinio intelekto pritaikymo keliu: įmonės sukurtas dirbtiniu intelektu valdomas robotas jau laikomas už žmogų pranašesniu populiariojo vaizdo žaidimo „Dota“ žaidėju. Turint omeny, kad robotas 3 mėnesius žaisdamas savarankiškai sukūrė laimėjimą užtikrinančias strategijas, jo demonstruojami rezultatai ir apskritai dirbtinio intelekto galimybės daro tiesiog kvapą gniaužiantį įspūdį. Žmogui beveik nesikišant robotas sugebėjo perprasti sudėtingas kombinacijas, išanalizuoti įvairias oponentų daromas klaidas ir įsisavinti skirtingą žaidimo stilių. Savo meistrystę robotas pademonstravo per rugpjūčio 12 d. vykusį „Dota“ turnyro „The International 7“ didįjį finalą. Neginčytinos jo pergalės liudininkais tapo beveik 4,7 mln. žiūrovų. Nors žaidimas tėra pramoga, šiuolaikinių dirbtiniu intelektu valdomų technologijų pasiekimų paneigti neįmanoma: sumanumas ir greitis, demonstruojami vykdant sudėtingus sprendimus, tiesiog nepalieka abejingų. Vis dėlto pulti į paniką dar anksti. Roboto laimėjimas, aišku, gali apstulbinti, tačiau nederėtų pamiršti, kad apie dirbtinio intelekto keliamą pavojų E. Muskas pranašavo ir anksčiau. Sprendžiant iš pirmiau minėtų „Twitter“ žinučių, savo pozicijos ji nepakeitė, be to, nepaliaudamas akcentuoja įvardijamų problemų aktualumą. Atsižvelgiant į tai, kaip sparčiai dirbtinis intelektas pritaikomas žvalgybos reikmėms, gal ir iš tiesų ne per anksti susizgribti dėl vieningo juo pagrįstų technologijų pramonės reguliavimo? Gal ir tikrai pats metas pradėti bendradarbiauti su technologijų kūrėjais, galinčiais pateikti gana išsamių įžvalgų apie dirbinį intelektą? Juk jei prognozės apie šio baubo keliamą pavojų galų gale pasiteisins, pagalba, kurią gali suteikti specialistai, bus tikrai neprošal.