Majų miesto Palenkės griuvėsius kasinėjantys Meksikos archeologai atkasė kadaise nutiestų tunelių tinklą po valdovo Pakalio kapavietės šventykla – vadinamąja Užrašų piramide. Senovės valdovui demonstruota pagarba ir šventovės svarba leidžia daryti išvadą, kad tuneliai gali būti susiję su majų tikėjimu į pomirtinį gyvenimą. Manoma, kad ši senovės civilizacija tunelius laikė simboliniu taku į anapusinį pasaulį. Tai patvirtina ir užrašai Pakalio kapavietėje. Juose rašoma, kad į majų anapusinį pasaulį mirusysis pateks tik tada, jei bus panardintas į vandenį. Meksikos antropologijos ir istorijos nacionalinio instituto paskelbtose nuotraukose užfiksuota keletas tunelių tinklo fragmentų. Tuneliai tai kyla, tai leidžiasi. Kai kuriose atkarpose ir dabar teka vanduo. Atrastą tinklą gaubia galybė neatsakytų klausimų, pavyzdžiui, koks tunelių ilgis, kur jie prasideda. Archeologai nustatė, kad tuneliai buvo nutiesti prieš statant Užrašų šventovę. Majų civilizacijos griuvėsiai Palenkėje yra viena iš paslaptingiausių Meksikos vietų. Čia iki šiol padaroma naujų atradimų. Pernai mokslininkai pagaliau iššifravo šventovėje hieroglifais užrašytą majų karaliaus Pakalio vardą. Tai įvyko praėjus dešimtmečiams po vietovės atradimo. Majai naudojo hieroglifų raštą, kalendorių ir astronominę sistemą. Šios civilizacijos suklestėjimas siejamas su laikotarpiu nuo 250-ųjų iki 900-ųjų metų po Kristaus. Majai yra dabartinių Belizo, Gvatemalos ir Hondūro gyventojų protėviai.