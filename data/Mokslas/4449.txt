Pranešime žiniasklaidai tvirtinama, kad su įvairiais stacionarių ir nešiojamųjų kompiuterių gedimais susiduriantys pirkinių draudimo ir pratęstų garantijų specialistai įsitikinę: bet kuris jūsų įsigytas kompiuteris kur kas ilgiau tarnaus, jei pirmiausia pasirūpinsite tinkama jo priežiūra. Tai nėra sudėtinga, nereikalauja daug investicijų, o nešiojamojo kompiuterio tarnavimo laiką gali prailginti net keleriais metais. Svarbu nuolat palaikyti švarą Pasak „Warranty Expert“ atstovo Roberto Undro, įsigijus nešiojamąjį kompiuterį, labai svarbu tinkamai juo naudotis. „Būtina prisiminti vos kelis dalykus: reikia palikti vietos kietajame diske, įdiegti antivirusinę programą, atnaujinti kompiuterio programinę įrangą ir turėti tik tiek įdiegtų programų, kiek jų realiai reikia“, – teigia ekspertas, pridurdamas, kad nuo to, kaip elgsitės su savo nešiojamuoju kompiuteriu labai priklauso sklandus jo veikimas. Purvas ir nešvara kompiuterio išorėje – dar viena užmiršta problema, kuri realiai trumpina nešiojamojo kompiuterio tarnavimo laiką. R. Undro teigimu, visi puikiai žino, koks paprastas yra šios problemos sprendimas, tačiau kartais valymas taip pat gali viską sugadinti. „Per šlapia šluostė gali sugadinti klaviatūrą, o ekranas gali būti nepataisomai sugadintas, jei valysite jį, kai kompiuteris yra įjungtas“, – sako „Warranty Expert“ specialistas. Nešiojami kompiuteriai nereikalauja labai didelės priežiūros, tačiau jei kartą per mėnesį bus išvalyta jo išorė, prietaisas aplenks įprastinį savo tarnavimo laiką ir veiks gerokai ilgiau. Dažniausi gedimai – dėl susikaupusių dulkių Pastebima, kad labai dažnai nešiojamieji kompiuteriai genda dėl sutrikusios aušinimo sistemos, kurioje susikaupia dulkių. „Warranty Expert“ pirkinių draudimo ir pratęstų garantijų specialistai įsitikinę, kad apsaugoti nuo dulkių nešiojamojo kompiuterio – praktiškai neįmanoma. Vienintelis kelias išspręsti šią problemą – patikėti valymą specialistui. „Dulkės kompiuterio aušinimo sistemoje kaupiasi lygiai taip pat kaip ir dulkių siurblyje, o kaip dažnai ją valyti, priklauso nuo nešiojamojo kompiuterio savininko elgsenos įpročių: ant kokio pagrindo jis laiko kompiuterį, kokiame dėkle nešiojasi, ar turi naminių gyvūnų“, – pabrėžia R. Undro. Jis atkreipia dėmesį, kad jei tik nešiojamasis kompiuteris dirba garsiau, kaista, išsijunginėja, tuomet laikas pašalinti dulkes iš jo aušinimo sistemos. Kitu atveju, prietaisas gali sugęsti nepataisomai. Problemų kelia ir neatsargus elgesys „Daugelis tikriausiai nenustebtų sužinoję, kad labai dažnai klientai kreipiasi prašydami pakeisti nešiojamojo kompiuterio ekraną. Anksčiau tokie gedimai dažniausiai pasitaikydavo dėl ekranų susidėvėjimo, o dabar – dėl sudužusių ekranų“, – neslepia pirkinių draudimo ir pratęstų garantijų bendrovei „Warranty Expert“ atstovaujantis ekspertas, pabrėždamas, kad ši, viena jautriausių kompiuterio dalių, dažniausiai kenčia dėl neatsargaus elgesio. Kaip ir mobiliųjų telefonų, nešiojamųjų kompiuterių ekranas dažniausia skyla jį netyčia numetus arba uždarant, kai tarp ekrano ir klaviatūros būna paliekama pašalinių daiktų. Dar viena gana dažna gedimų priežastis – ant kompiuterio išlieti įvairūs gėrimai, skysčiai. Po tokių incidentų nešiojamieji kompiuteriai dar gali veikti, tačiau rodo vertikalias linijas, drebantį vaizdą, ūžia ir pan. „Tokiais atvejais nerekomenduojama naudoti kompiuterio ir svarbiausia nieko nedaryti patiems, o patikėti darbą šią problemą išmanančiam specialistui. Dažnai žmonės galvoja, kad gali patys atlikti šį darbą ir išardo kompiuterį, tuomet specialistas niekuo padėti jau nebegali“, – teigia R. Undro. Apsaugos ir pratęsta garantija Lietuvoje optimalus vieno nešiojamojo kompiuterio tarnavimo laikas yra iki 3-4 metų. Ir nors jų gamintojai nurodo naudojimo bei priežiūros taisykles, pastebima, kad šie prietaisai genda gerokai dažniau ir neištarnavę jiems skirto laiko. Tam, kad išvengtų pasitaikančių nemalonumų, šiuo metu didelė dalis lietuvių, įsigydami nešiojamąjį kompiuterį, užsisako Lietuvoje sparčiai populiarėjančias pratęstų garantijų ir pirkinių draudimo paslaugas. Turintiems tokią apsaugą, sugedęs įrenginys suremontuojamas ar pakeičiamas nauju net įvykus ir gamintojo garantijoje nenumatytiems įvykiams: apipylus skysčiais, nukentėjus dėl gaisro, policijos patvirtintos vagystės atveju ir kt. Pratęsta garantija yra analogiška gamintojo suteiktai garantijai tik galioja ilgiau – nuo 1 iki 5 metų.