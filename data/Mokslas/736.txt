Dvi klonuotos makakos, kurioms duoti vardai Zhong Zhong ir Hua Hua, pasaulį 2017 metų pabaigoje išvydo primatų tyrimų centre, priklausančiame Kinijos mokslų akademijai, praneša BBC. Vyresniajai Zhong Zhong šiuo metu yra kiek mažiau nei du mėnesiai. Už Hua Hua ji vyresnė dešimčia dienų. Kaip teigia Kinijos mokslų akademijos atstovai, abiejų makakų būklė stabili. Trečia klonuota makaka turėtų šį pasaulį išvysti dar sausį, žada mokslininkai. Zhong Zhong ir Hua Hua – replikacijos, perkeliant somatinių ląstelių branduolius (SCNT), rezultatas. Daugiau nei prieš 20 metų tokiu pačiu principu buvo klonuota avis Dolly. Mokslininkai mėgintuvėlyje pakoregavo reikiamos genus ir sukūrė ląstelių, turinčių tą patį genotipą. Tada iš kiaušialąstės pašalino branduolį ir jo vietoje įsodino specialiai parinktą branduolį. Rekonstruotos kiaušialąstės suformavo embrionus, kurie buvo įsodinti į surogatinių beždžionių gimdą. Tokiu būdu pavyko klonuoti grupę makakų, turinčių tuos pačius genetinius duomenis. Sėkmingas makakų klonavimas, anot ekspertų, bus labai naudingas įvairių ligų ir smegenų tyrinėjimams, nes leis klonuotus gyvūnus pasitelkti kaip modelius. 