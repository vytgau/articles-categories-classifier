Vartotojas, kuris sulaukė tokio bendrovės prašymo, sakė, kad toks prašymas jam nuskambėjo keistai. Ryšio bendrovė komentavo, kodėl taiko tokią praktiką. „Išlaidų limitai užsienyje yra įprasta praktika, kurią pagal Ryšio reguliavimo tarnybos tvarkas turi teisę nusistatyti tiek patys vartotojai, tiek paslaugų tiekėjai. Tą patį principą naudoja ir bankai, informuodami apie pasiektus kredito kortelių limitus“, - DELFI paaiškino „Telia“ atstovas spaudai Audrius Stasiulaitis. Pasak jo, tai - rizikos valdymas, apsaugantis žmones nuo neplanuotai didelių išlaidų, taip pat tuo atveju, jei kelionėje pametamas ar pavagiamas telefono aparatas. „Juk nenorėtumėte, kad tuo metu, kol jūs dar neblokavote savo numerio, iš jo skambintų?, - kalbėjo jis. - Iš kitos pusės – tai ir mūsų rizikos valdymas, todėl jei klientai priartėjo prie kredito limito ne mėnesio pabaigoje, jie yra informuojami, kad paslaugas užsienyje teiksime sumokėjus dalį už jau suteiktas.“ Sumokėti depozitą gali būti prašoma ir dėl daugiau priežasčių, tačiau tai priklauso nuo konkretaus kliento atvejo.