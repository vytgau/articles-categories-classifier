Vis tik laikui bėgant greito baterijos išsikrovimo problema nebus išspręsta, nes naudoti talpesnius akumuliatorius – nesaugu. Taip LRT.lt sako technologijų ekspertas Arnoldas Lukošius. Jau seniai kuriami tokie išmanieji, kurie puikiai pritaikyti filmų ar kito vaizdo turinio stebėjimui. LRT Inovacijų vadovas Arnas Zuikis aiškina, kad vaizdo medžiagą išmaniaisiais telefonais galima žiūrėti bene nuo 2012-ųjų. Mobiliųjų įrenginių procesorių ir interneto greičiai leidžia per telefonus stebėti filmus ar televiziją. Įrenginiai, tinkamiausi filmų peržiūrai Kompiuterinių technologijų ekspertas Džiugas Paršonis pritaria šiai nuomonei, tačiau primena, kad telefonus vis tiek turime krauti kasdien, o intensyviai naudojant išmanųjį vakare baterijos resursų filmui dažniausiai jau nebeužtenka. Kita vertus, specialisto nuomone, jei vartotojui viena pagrindinių telefono funkcijų turėtų būti vaizdo turinio žiūrėjimas, tokiu atveju, reikėtų rinktis tam geriausiai pritaikytus prietaisus. „Iš tiesų, pirmiausia svarbus telefono ekrano formatas. Dabar daugelis išmaniųjų yra pritaikyti plačiaformačio vaizdo žiūrėjimui. Kuo tokiam stebėjimui pasirinktas didesnis ekranas, tuo geriau, nes galima laisviau pasirinkti atstumą – nebūtina telefono laikyti rankose. Jei žmogui svarbi galimybė per mobilųjį įrenginį žiūrėti filmus, reikėtų rinktis išmanųjį su didesniu ekranu“, – pataria IT ekspertas Dž. Paršonis, ir priduria, kad tokio telefono kaina siekia 500 eurų. Savo ruožtu LRT Inovacijų vadovas A. Zuikis pasakoja, kad, kalbant apie geriausiai filmų žiūrėjimui pritaikytą mobilųjį įrenginį, reikėtų išskirti dvi operacinių sistemų stovyklas: „Android“ bei „Apple“. „Apple“ išmanieji telefonai yra labiau standartizuoti, jų programinė įranga – stabilesnė. Kiekvienas programinės įrangos kūrėjas žino, kad sukurti gerą ir stabilią programėlę būtent „Android“ operacinei sistemai yra sudėtingiau nei „Apple“. „Android“ turi nemažai telefonų modelių, daug skirtingų operacinių sistemų versijų, dėl to ši „stovykla“ yra mažiau stabili“, – aiškina pašnekovas. Išmanusis turėtų „išlaikyti“ dieną Pasak technologijų eksperto A. Lukošiaus, tyrimai rodo, jog yra mobiliųjų įrenginių, kuriais filmus galima žiūrėti 6–7 val. „Pagrindinis parametras yra baterija, tačiau svarbi ir operacinė sistema. Kuo baterija turi daugiau miliampervalandžių (mAh), tuo ji galingesnė bei geriau laikys. Vis tik jei telefono ekranas didesnis, jis suvartos daugiau energijos, tad prie didesnio ekrano turi būti ir didesnė baterija“, – atkreipia dėmesį specialistas. Anot A. Lukošiaus, akumuliatoriaus pajėgumas priklauso nuo to, kiek resursų yra naudojama kitur, todėl žiūrint filmą patartina išjungti pašalinius tinklus. Specialistai sutinka, kad išmaniojo įrenginio baterijos išlaikymas priklauso nuo daugybės faktorių. Tačiau kompiuterinių technologijų ekspertas Dž. Paršonis kalba, jog akumuliatoriaus laikymo norma – intensyvus telefono naudojimas visą dieną: „Vartotojai privalo gebėti naršyti internete, skaityti, žaisti, susirašinėti, o vakare dar turi būti likę pakankamai telefono energijos resursų ir filmo peržiūrai.“ Eksperto A. Lukošiaus pasiteiravus, kiek laiko reikia krauti mobiliuosius, kurie pritaikyti vaizdo turinio žiūrėjimui 6–7 val., pašnekovas atsako, jog tam gelbsti greito įkrovimo funkcija, esanti jau keletą metų leidžiamuose mobiliuosiuose įrenginiuose. „Dauguma naujų telefonų turi greito įkrovimo funkciją, bet tikrai ne visi. Tai priklauso nuo to, ar procesorius palaiko rezoliucijos kiekį. Procesorius reglamentuoja energijos padavimą į bateriją, kad ji nesprogtų ir greičiau išsikrautų. Todėl beveik visi lyderiai turi greito įkrovimo funkciją, o pigesni – tik kai kurie. Dažniausiai operacinės sistemos įrenginiai, turintys USB C tipo įkrovimo lizdą, įkraunami greičiau. Kartais ir telefonai su storesniu micro-usb lizdu turi greitą įkrovimą“, – sako A. Lukošius. Tačiau ne visada greitas pakrovimas yra laikomas privalumu, pažymi IT specialistas Dž. Paršonis. „Būna atvejų, kai ši funkcija mažina akumuliatoriaus pajėgumą, o daugumos telefonų baterijos nėra keičiamos. Viskas, kas trumpina akumuliatoriaus amžių – nėra gerai.“ Norint, kad baterija laikytų ilgiau, galima griebtis paprastų gudrybių: sumažinti ekrano ryškumą, uždaryti nenaudojamas programėles, valyti atmintį arba su savimi turėti išorinį akumuliatorių. „Išorinės baterijos skirtos tokiems atvejams, kai vykstame į kelionę, kurioje nepasieksime kroviklio. Šie akumuliatoriai – papildomas svoris kišenėje ar kuprinėje. Kita vertus, tai vienintelis būdas pratęsti baterijos išteklius, neribojant savo vartojimo“, – kalba kompiuterinių technologijų ekspertas Dž. Paršonis. Išsikrovimo problema ateityje ir 5G ryšys Technologijų specialistas A. Lukošius spėlioja, ko galėtume laukti ateityje: „Nemanau, kad dėl mobiliojo įrenginio akumuliatoriaus išsieikvojimo bus įvykdyta kažkokia revoliucija. Į telefonus didesnės baterijos tikrai nebus talpinamos, nes tai pavojinga. Ekrano kokybė gerėja, tačiau ji vartos vis daugiau energijos. Manau, kad su laiku operacinė sistema bus labiau optimizuota ir eikvos mažiau pašalinių resursų, todėl bus koncentruota į pagrindinę užduotį. Tai padės akumuliatoriui išlaikyti energiją. Žinoma, toliau matysime HDR kokybės turinį, gerės įrenginių ekranų raiška.“ LRT Inovacijų vadovas A. Zuikis aiškina, kad didžiausi pokyčiai įvyks, kai bus sukurtas 5G interneto ryšys. „Jis leis pasiekti daug didesnius greičius. Tada vaizdo turinio žiūrėjimas bus natūralus procesas. Pasaulį kažkada pakeitė „Youtube“ bei „Netflix“ (pradėjusi kaip DVD nuomos kompanija, kuri išaugo į didžiausią internetinį filmų ir serialų kanalą) platformos, todėl 5G technologija taip pat prisidės prie kaitos.“ Specialistas A. Lukošius mano, kad atsiras didesnis kiekis tokių paslaugų, kokias siūlo „Netflix“ ar muzikinė programėlė „Spotify“ – „online“ turinį bus galima naudoti būnant „offline“, t. y. dalį turinio, kuris pasiekiamas naudojant internetinį ryšį, įmanoma žiūrėti ir klausyti be mobiliųjų duomenų.