Vykdant Limos apylinkėse esančio archeologijos paminklo kasinėjimus Peru mokslininkai aptiko spalvotą bareljefą. Šiuo metu specialistai dirba ne mažiau kaip 3 500 metų senumo šventyklos komplekso teritorijoje. Kompleksą sudaro centrinė piramidė ir du šoniniai sparnai. Komplekso viduryje esanti aikštelė veikiausiai buvo skirta kokiems nors apeiginiams ritualams. Šis archeologinis radinys – greičiausiai ikiinkinio laikotarpio Čavino kultūros pavyzdys. Kai kurie bareljefo objektai turi katėms būdingų bruožų. Toks vaizdavimas primena senovės pagoniško panteono dievybes. Limos apylinkėse esančio archeologijos paminklo kasinėjimai net 30 metų buvo sustabdyti. Dabar, kai darbai vėl pajudėjo, archeologai tikisi gauti papildomos informacijos apie kadaise čia gyvenusių žmonių kultūrą, kalbą ir religiją.