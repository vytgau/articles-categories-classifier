Remiantis įvairių tyrimų duomenimis, maždaug 1 proc. planetos gyventojų kenčia nuo esencialinio tremoro, kuris pasireiškia nevalingu kūno dalies drebėjimu. Tai daug dažnesnė būklė nei Parkinsono liga, su kuria esencialinis tremoras kartais gali būti painiojamas. Simptomai padažnėja su amžiumi – apytikriai 4 proc. 40 metų ir vyresnio amžiaus žmonių susiduria su šiuo sveikatos sutrikimu. Nors paprastai tremoras laikomas lengvu, nepiktybiniu susirgimu, jis labai kenkia gyvenimo kokybei. Paprastos kasdieninės užduotys, pavyzdžiui, vandens pylimas į stiklinę, rašymas, gėrimas ir net valgymas tampa nemenku iššūkiu. „Mano senelis turėjo šią problemą. Matydamas artimą žmogų, kenčiantį dėl tokios būklės, dar vaikystėje supratau, kad būtų naudingas bet koks prietaisas, kuris galėtų sumažinti simptomus. Tiesą sakant, šiuo metu rinkoje nėra jų daug“, – pranešime žiniasklaidai atkreipė dėmesį Mantas Venslauskas, „Fidens“ direktorius, Kauno technologijos universiteto (KTU) tyrėjas. Pasak M. Venslausko, Lietuvoje sukurta „ViLim Ball“ technologija yra specializuota vibro treniruoklio versija. Jo teigimu, kita specifinė rankų drebėjimą mažinanti technologija, kuri veikia panašiu principu kaip „ViLim Ball“, parduodama JAV rinkoje. „Taikydami tam tikras savybes, laboratorijose modifikavome technologiją taip, kad „ViLim Ball“ taip pat galėtų naudoti žmonės, kurie rytais kenčia nuo rankų sustingimo, – sakė pašnekovas. – Tokia rytinė savijauta būdinga reumatoidiniam artritui.“ M. Venslauskas sako, kad įkvėpimas sukurti rankų drebėjimo mažinimo technologiją gimė jam studijuojant doktorantūroje. Tyrėjas su KTU profesoriumi Vytautu Ostaševičiumi, kuris buvo ir jo daktaro disertacijos mokslinis vadovas, studijų metais dažnai diskutuodavo apie panašių technologijų trūkumą. KTU biomechanikos laboratorijoje mokslininkai kūrė ir tyrė įvairias technologijas, kraujo apytakai galūnėse pagerinti, kas yra labai svarbu reumatoidiniu artritu sergantiems asmenims. Technologija, skirta kraujo apytakai gerinti, buvo išbandyta ir patentuota kartu su Lietuvos sveikatos mokslų universiteto (LSMU) tyrėjais. „Bendraujant su LSMU Neurologijos klinikos mokslininkais, sužinojome, kad ši technologija taip pat gali būti pasitelkiama drebuliui mažinti. Įmonėje „Fidens“, atlikę įvairias mūsų įrangos modifikacijas bei įdiegę tam tikrus technologinius sprendimus, pritaikėme „ViLim Ball“ ir reumatoidinio artrito plaštakų sąstingio mažinimui. Šiuo metu LSMU mokslininkai bei studentai tiria mūsų sukurtos technologijos poveikį žmogaus fiziologiniams parametrams“, – teigė M. Venslauskas. Remiantis naujausiais tyrimais, „ViLim Ball“ veiksmingai sumažina simptomus 7-iems iš 10 esencialinio tremoro atvejų ir yra naudingas 9-iems iš 10 reumatoidinio artrito atvejų. Pradinę „ViLim Ball“ versiją jau galima įsigyti. „Siekiant susirinkti vartotojų atsaką, kuris leistų atlikti tam tikras korekcijas. Nors šiuo metu įrenginys skirtas Lietuvos rinkai, jį patobulinus, „ViLim Ball“ taip pat bus prieinamas JAV. Prietaiso kaina individualiam vertotojui sieks 195 eurus“, – pažymėjo M. Venslauskas. „ViLim Ball“ nėra vienintelė startuolio „Fidens“ sukurta sveikatos technologija. Šiuo metu komanda kuria nešiojamą prietaisą, kuris sumažintų rankų drebulį realiuoju laiku. Ši technologija būtų ypač naudinga Parkinsono liga sergantiems žmonėms. Startuolio „Fidens“ produktų vystymą parėmė Kauno miesto savivaldybė (programos „Kauno startuoliai“ finansavimas), Mokslo, inovacijų ir technologijų agentūra (MITA) (projektas „Technostartas“), pavieniai investuotojai bei produkto kūrėjai savo asmeninėmis lėšomis.