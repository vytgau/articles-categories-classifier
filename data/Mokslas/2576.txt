DELFI skelbė, kad bendrovė klientams, norintiems užsienyje naudotis ryšio paslaugomis, siūlo tris alternatyvas. Kitaip išvykus į užsienį jie ryšio paslaugomis su savo numeriu naudotis negalės. Pirma alternatyva, išsirinkti jiems tinkamą vieną „spalvotųjų“ planų. Antra, pasirinkti specialius kelionėms pritaikytus paslaugų paketus „Europa“, kurie fiksuotam laiko tarpui suteikia tam tikrą kiekį mobiliojo interneto duomenų, pokalbių minučių ir SMS žinučių. Trečia, pasirinkti vienetinę tarptinklinio ryšio paslaugu kainodarą, kai mokama už kiekvieną minutę, SMS ir megabaitą. Į DELFI kreipėsi keli „Bitės“ klientai, kurie sako, kad jiems bet kuris šių pasirinkimų nėra naudingas. Verslo klientu esantis advokatas Laurynas Staniulis sakė, kad 2014 m. sudarė sutartį su operatoriumi, kurios metu pasirinktas planas „Vidutiniškai“. Jo kaina tuo metu buvo 20 Lt (5,79 euro). Po to planas buvo keičiamas į „Bitė Verslas“ ir jo kaina siekė 4,58 euro. Pasak advokato, pasirašyta sutartis – neterminuota, jos metu suteikiami nemokami skambučiai ir SMS žinutės Lietuvoje, 3 GB duomenų. Dabar advokatas sako sulaukęs skambučio iš ryšio bendrovės, kuri jam telefonu pasiūlė planą už 16 eurų su analogišku paslaugų paketu, jei jis nori naudotis paslaugomis užsienyje su Europos Sąjungoje patvirtinta nauja kainodara. Pašnekovas sako, kad bendrovė jam siūlomą sutartį žadėjo atsiųsti artimiausiu metu. Pašnekovas sako, kad naujas planas jam – beveik 4 kartus brangesnis, tad jis su tuo sutikti neketina. „Aš sutinku, kad už ryšį užsienyje reikia mokėti papildomai. Galiu sumokėti tiek, kiek numato naujos „lubos“, bet ne daugiau“, - kalbėjo jis. Tačiau nepersirašius sutarties, siūlomi papildomi paslaugų paketai „Europa“, kurie kainuoja atitinkamai: „Europa 1“ - 0,64 euro ir už tai suteikiamos 5 min. pokalbių ES ir Europos ekonominės erdvės (EEE) šalyse, 5 SMS arba MMS, 15 MB mobiliojo interneto, o planas galioja parą. „Europa 7“ - 5,99 euro ir už tai siūloma 50 min. pokalbių ir 50 SMS ar MMS žinučių, 150 MB – planas galioja savaitę. „Europa 30“ - 9,99 euro ir už tai siūloma 100 min. skambučių, 100 SMS ir MMS žinučių, 300 MB duomenų, planas galioja 30 d. Palyginimui: Europos Parlamento sprendime numatyta, kad 1 GB duomenų nuo birželio galės būti didmenininkų įkainotos iki 7,7 euro pridėjus PVM, o didmeninės kainos negalės viršyti 3,2 cento už minutę pokalbio ir 1 cento už SMS žinutę. Kita siūloma alternatyva – susimokėti už paslaugas priklausomai nuo sunaudotų minučių, SMS žinučių ir duomenų, bet pasirinkus šią kainodarą tektų mokėti tiek pat, kiek mokama neįsigaliojus Europos Sąjungos kainų „luboms“. Pavyzdžiui, 1 MB duomenų užsienyje, pasirinkus šią kainodarą, kaip ir dabar, kainuotų 61,95 euro. Skambučio minutė iš užsienio – 0,0605 euro, SMS žinutė – 0,0242 euro. Kitas į DELFI kreipęsis asmuo – privatus „Bitės“ klientas (vardas ir pavardė žinomi). Jis sako besinaudojantis planu „Naršus“, kuris kainuoja 8 eurus. Už tai jis gauna: neribotus pokalbius ir SMS Lietuvoje, 5 GB duomenų ir nemokamą naršymą naujienų portaluose ir „Facebook“ Lietuvoje. „Pasiūlyti nauji planai – brangesni“, - sakė bendrovės klientas. Palyginimui, pigiausias „spalvotas“ planas, kuriame yra neriboti pokalbiai ir SMS Lietuvoje - „Baltas“ ir kainuoja 9,25 eurus. Be neribotų pokalbių ir SMS už tai siūlomas 1 GB duomenų Lietuvoje bei ES ir neribotas naršymas Lietuvoje „Facebook“, naujienų portaluose, „Waze“. „Spalvoto“ plano, siūlančio lygiai į 5 GB duomenų nėra, tačiau su „Oranžiniu“ planu siūlomi 4 GB už 13,85 eurus, o su „Mėlynu“ - 7 GB su už 16,85 eurus. Siūlomos ir tokios papildomos paslaugos kaip telefono ekrano draudimas, interneto apsauga, mobilusis parašas. „Kiekvienas šalies operatorius „Roam like at home“ (RLAH) reguliavimą įgyvendina savaip, laikydamasis reguliavimo reikalavimų. Kalbant apie „Bitę“, mūsų dar pernai pristatytų planų su naująja RLAH tarptinklinio ryšio kainodara tiesiogiai vien pagal kainą lyginti su senesniais dalies klientų naudojamais planais lyginti negalima. Planai su RLAH kainodara klientams siūlo daug daugiau įvairių verčių“, - sakė „Bitė Lietuva“ vykdomasis direktorius Pranas Kuisys. Pasak jo, pasirinkę „spalvotus“ planus gali 3 mėnesius be papildomų priemokų naudotis mobiliojo ryšio duomenimis ES/EEE šalimis, Lietuvoje gali nemokėti už įeinančius skambučius, naudojantis tarptinklinio ryšio paslaugomis ES/EEE šalyse. „Būtent įeinantys skambučiai sudaro apie 70 proc. skambučių tarptinkliniame ryšyje“, - sakė P. Kuisys. Jis sako, kad priklausomai nuo plano, pasirinkusieji „spalvotus“ planus nuo 3 iki 12 mėnesių gali nemokamai naudotis ekrano draudimo, mobiliojo parašo ir interneto apsaugos paslaugomis, o 12 mėn. jiems neskaičiuojami duomenys naršant populiariausiuose šalies naujienų portaluose, „Facebook“ ar naudojantis „Waze“ sprendimu. Bendrovė DELFI nurodė, kad beveik prieš metus pristatytais „spalvotais“ planais naudojasi daugiau nei 100 tūkst. klientų, kas mėnesį planus pakeičia dar 16 tūkst. klientų. Įmonė skaičiuoja, kad taip sulaukia klientų skundų, tačiau jų per mėnesį – iki 10. Nuo birželio vidurio įsigalios naujosios bendros taisyklės Europos Sąjungoje ir jos yra sudarytos iš dviejų esminių „dalių": pirma, tai - kainų „lubos“, antra - gyventojai už paslaugas užsienyje turėtų mokėti tiek pat, kiek moka savo šalyje. Operatoriai skirtingai apmokestins sąžiningai naudojamus duomenis užsienyje dėl to, kad kiekvienas jų pateikė savo skaičiavimus Ryšių reguliavimo tarnybai (RRT), pagrįsdamas, kodėl jiems turėtų būti leista taikyti papildomą priemoką ir kokio dydžio ji turėtų būti. RRT operatorių prašymus išnagrinėjo ir nutarė taikyti išimtį, kuri leidžia operatoriams vartotojų duomenų naudojimą užsienyje apmokestinti papildomai. Pagrindinis to argumentas – operatoriai vieningai teigė, kad mobilieji duomenys Lietuvoje yra vieni pigiausių, tad jei juos naudojant užsienyje operatoriai gautų tiek pat, kiek ir dabar gauna už duomenų naudojimą Lietuvoje, patirtų nuostolių.