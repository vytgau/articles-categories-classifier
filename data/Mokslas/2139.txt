Vis tik negalima vienareikšmiškai teigti, kad tai yra blogas ženklas, rašoma pranešime spaudai. Nors jaunimo nedarbas auga, apklausos rodo, kad lygiagrečiai kyla ir jaunuolių laimės indeksas. 2016-aisiais pasirodė naujas tyrimas, kuriame buvo analizuota priklausomybė tarp jaunimo nedarbo ir pomėgio vartoti skaitmenines pramogas, daugiausia – kompiuterinius žaidimus. Mokslininkai iš Prinstono, Ročesterio ir Čikagos universitetų nustatė, kad vis daugiau jaunų vyrų, ypač tų, kurie neturi aukštesnio išsilavinimo, laiką leidžia namuose žaisdami kompiuterinius žaidimus. Įdomu tai, kad jaunuoliai tokį gyvenimo būdą renkasi ne dėl darbų stokos, tačiau sąmoningai, suteikdami prioritetą pramogoms. Pastebima, kad pramogų – kompiuterinių žaidimų, serialų ar kino – kokybė pasiekė neregėtas kokybines ir estetines aukštumas, o jų vartojimo kaina yra neįtikėtinai žema ir vis krenta. Vienas iš šio tyrimo dalyvių, 22 metų amžiaus amerikietis Danny Izquerdo, atskleidė, kokie gali būti pagrindiniai tokio elgesio motyvai. „Kai žaidžiu žaidimą, žinau, kad už sugaištą laiką ir progresą būsiu apdovanotas. Darbe šis žinojimas pakibęs ore, žiūrint į įdėto darbo kiekį ir atlygį už jį“, – pasakojo vaikinas. Panašios tendencijos matomos ne tik už Atlanto, tačiau ir visame likusiame pasaulyje, tad pastaruoju metu įvairiose darbovietėse ypač sparčiai plinta žaidimų sprendimai: sukurtos įvairios taškų ir bonusų sistemos už tam tikrus tarpinius pasiekimus bei užduotis. Vis tik jos negali lygiuotis su tobulėjančiomis ir pingančiomis skaitmeninėmis pramogomis. Kur galima užsidirbti Elektroninėje erdvėje jau yra terpių, kuriose žaidėjai gali užsidirbti pinigų pragyvenimui, ir aplenkti tradicinius darbus. Viena tokių industrijų tapo elektroninis sportas. Didėjantis įvairių žaidimų turnyrų kiekis ir augantys priziniai fondai dažnai suvilioja jaunuosius žaidėjus siekti būtent tokios karjeros. Štai, pavyzdžiui, rugpjūčio pradžioje Sietle įvyks jau septintasis „Dota 2 The International“ turnyras, kurio prizinis fondas jau perkopė 20 milijonų JAV dolerių. Kitas akivaizdus būdas užsidirbti – žaidimų transliacijos. Ir Lietuvoje galima surasti keliasdešimt žaidėjų, kurie savo žaidimą transliuoja internetu, o gana populiarūs transliuotojai „Twitch“ ar „Youtube“ platformose gali pasigirti honorarais, kurie gali būti didesni už vidutinę algą Lietuvoje. Vienas iš žymiausių lietuviškų transliuotojų Darius Kniukšta, internete žinomas slapyvardžiais „Dariuscxz“ arba „MineirCraft“, teigia, kad investavus laiko galima užsidirbti. „Reguliariai kuriamas turinys leidžia pritraukti daugiau žiūrovų, kurie ne tik noriai paremia savo mylimą transliuotoją, tačiau ir nuolat žiūri kanaluose rodomą reklamą, o ji taip pat uždirba kūrėjui pinigų“, – aiškino Darius. Žaidimų kritikas ir vienas iš Lietuvoje vykstančio žaidimų kultūros renginio „GameOn“ organizatorius Artūras Rumiancevas pastebi, kad jaunimas imlus naujovėms, ir daugelis jų tiesiog nemato prasmės eiti dirbti darbo, kurį netrukus pasisavins robotas. „Šiuolaikinis jaunimas nenori įprastų darbų, nes aplink juos – šimtai pavyzdžių, kai hobis paverčiamas darbu. Tie patys „Youtube“ turinio kūrėjai tampa multimedijos ekspertais, gali siekti karjeros reklamos srityje“, – pasakojo A. Rumiancevas. Anot jo, jaunuoliai, dirbdami kasininko, pardavėjo, padavėjo darbus, kurie po 10-ies metų taps bent jau iš dalies automatizuoti, jaučiasi nemotyvuoti. Vakarų šalyse pastebima ir kita tendencija. Jei anksčiau amerikietiška svajonė buvo kuo anksčiau susirasti bet kokį darbą ir kraustytis iš tėvų namų, dabar jaunuoliai nemato prasmės 8 valandas kiurksoti prastai apmokamame darbe, kai namuose laukia gausybė nemokamų pramogų. „Skamba žiauriai, tačiau ateityje vis daugiau profesijų atstovų taps bedarbiais. Jaunimas bando adaptuotis ir vis labiau įsitraukia į virtualius pasaulius, nes supranta, kad tai – visų mūsų ateitis. Apie tai kalba ir darbo rinką stebintys ekspertai – kaip vieną paklausiausių ateities profesijų nurodo virtualių pasaulių kūrėjus ir „statybininkus“,“ – kalbėjo A. Rumiancevas. „GameOn“ renginio organizatorius mano, kad dalis šių prognozių yra kiek sutirštintos, tačiau, jo nuomone, neprasilenkia su realybe.