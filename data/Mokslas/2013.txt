Jau labai greitai tokie posakiai kaip „turiu tik dvi rankas“, „trūksta laisvų rankų“ ir panašūs taps nebeaktualūs. Japonijos inžinieriai sumanė ir pagamino papildomą porą rankų – projektas vadinasi „MetaLimb“. Įrenginį galima patogiai nešiotis ant nugaros kaip kuprinę. Papildomos rankos valdomos kojomis: pavyzdžiui, pakeldami kairę koją, pakelsite papildomą kairę ranką. Tokijo universiteto inžinieriai savo sukurtą naujovę oficialiai pristatė inovacijų parodoje Los Andžele ir buvo įvertinti pagrindiniu prizu. Kūrėjai džiaugiasi: nuo šiol vienu metu bus galima nuveikti daugiau. Kaip paaiškina Y. Saraiji, tokias galimybes atveria itin jautrūs papildomose galūnėse įdiegti jutikliai. Anot kūrėjų, iš tikrųjų „MetaLimb“ buvo kuriamos ne galvojant apie šimtą darbų darantį ir dar tiek pat norintį suspėti nudirbti XXI amžiaus žmogų, o medicininiais tikslais – norint padėti rankų netekusiems pacientams. Skelbiama, kad šios rankos gali padėti įveikiant vadinamąjį fantomo sindromą, ištinkantį netekus galūnės po amputacijos. Mokslininkai įsitikinę: naudodamasis šiomis robotizuotomis rankomis, pacientas nebejaučia nemalonių potyrių. „MetaLimb“ kūrėjai viliasi, kad jau artimiausiu bus galima pradėti klinikinius šių dirbtinių rankų bandymus.