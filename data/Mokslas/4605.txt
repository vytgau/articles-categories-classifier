„Samsung“ akcijų vertė pirmadienį ankstyvojoje rytinėje prekyboje smuko daugiau kaip 5 procentais. Bendrovė „Samsung“ praėjusią savaitę atšaukė 2,5 mln. anksčiau parduotų prietaisų po pranešimų apie tai, kad įkrovimo metu įrenginių baterijos užsidega ir gali sprogti. Po pranešimų apie sprogstančias telefonų baterijas, Federalinė aviacijos administracija (FAA) perspėjo keleivius nenaudoti išmaniųjų telefonų „Samsung Galaxy Note“ lėktuvuose. „Keleiviams rekomenduota nejungti ir nekrauti telefonų lėktuve, taip pat nepalikti jų bagaže“, – teigiama administracijos pranešime. Kelių kitų šalių aviacijos administracija, taip pat atskiros oro linijos irgi uždraudė naudoti prietaisus jų atliekamų skrydžių metu. „Samsung“ savo naująjį flagmaną rinkai pristatė rugpjūčio 19 d. Bendrovė pažadėjo nemokamai pakeisti visus „Galaxy Note 7“ telefonus, įsigytus nuo rugpjūčio 19 dienos.