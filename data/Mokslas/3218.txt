Žinoma, kiekvienas pardavėjas pasakys, kad visos parduodamos lemputės yra saugios, tačiau prieš ateinant į parduotuvę jau verta šį tą žinoti. Tačiau apibūdinant Lietuvoje naudojamas lemputes galima teigti, kad dalis jų - draudžiamos naudoti Europos Sąjungoje arba jų naudojimas vis labiau apribojamas, kitos - galimai pavojingos, trečios rūšies - brangios. „Kesko Senukai Lithuania“ atstovas Tomas Mačiulis dėsto, kad šiuo metu pigiausios yra halogeninės, vidutinio kainų lygio - kompaktinės luminescencinės, o brangiausios – LED lemputės. Pasak jo, nors visos buitiniam naudojimui skirtos lemputės yra saugios naudoti namuose, sudaužius kai kurios iš jų gali būti pavojingos ne tik dėl šukių. „Liuminescencinės lempos, jeigu sudužusios, gali būti žalingos sveikatai, nes lempos technologijoje naudojamos argono arba neono dujos, kurios sužadina gyvsidabrio garus“, - atkreipia dėmesį jis. Ekspertai vieningai tvirtina, kad pigiausios iš esančių prekyboje lempučių yra seniausios kartos ir technologijos gaminiai. Tačiau ne jie yra populiariausi. „Pigiausios lemputės nėra populiariausios. Priešingai – LED lemputės yra populiariausios, nes jos padeda taupyti elektros energiją, yra įvairių formų, galingumo, todėl dauguma pirkėjų randa, ko jiems reikia“, - komentavo „Ermitažo“ Pardavimų ir rinkodaros skyriaus direktorė Irena Tėvelienė. Pasak jos, apskritai nepatartina naudoti kaitrinių ir halogeninių lempučių, nes jos yra senos technologijos, neefektyvios, lengvai dūžta ir kaista. „Jas atpažinti lengviausia pagal šviečiantį „siūlą“, stiklinį gaubtelį. Sveikatai pavojus yra tik nuo skleidžiamo karščio ir sudužusių šukių. Patartume rinktis LED (šviesos diodų) lemputes, nes jos sutaupo iki 90 proc. elektros energijos, nekaista, sunku sudaužyti, yra įvairių pasirinkimų kiekvienam pagal poreikius. Kaina labai priklauso nuo techninių parametrų, tačiau yra ir silpnesnių variantų už nedidelę kainą”, - kalbėjo I. Tėvelienė. T. Mačiulis pastebi, kad vis populerėjant šviesos diodams (LED), jų kainų lygis artėja, o neretai jau yra lygus su kompaktinių liuminescencinių lempų. „Populiauriausios ir vis dar populiarėjančios yra LED lemputės. Nors yra brangesnės už halogenines ir kainuoja panašiai kaip kompaktinės luminescencinės, tačiau LED lempučių efektyvumas ir atsiperkamumas, ilgas tarnavimo laikas, bei itin didelis ekonomiškumas atsiperka", - sako pašnekovas. Į ką dar atkreipti dėmesį Renkantis elektros lemputes, patariama atkreipti dėmesį ne tik į jų tipą, bet ir į šviesos spalvą ir galingumą. Šviesos spalva yra nusakoma Kelvinais. „Apie 2700-3000 kelvinų yra šiltai balta šviesa ir tinka bendros paskirties, poilsio, gyvenamosioms patalpoms. Apie 4000-5000 Kelvinų jau yra neutrali ar net šaltai balta šviesa, kuri tinka pramoniniams pastatams, kai kurioms darbo vietoms, ligoninėms, kadangi tokia šviesa stimuliuoja energiją, aktyvumą, būna lengviau susikaupti. Taip pat reikia parinkti tinkamą galingumą, kadangi norint pailsėti ypač galinga lemputė neleis atsipalaiduoti ir atvirkščiai – norint dirbti pernelyg silpna lemputė gali sukelti mieguistumą“, - pastebi I. Tėvelienė. T. Mačiulis pataria, kad svetainės ir poilsio zonose rekomenduojama rinktis mažesnį šviesos spektrą (2700-3000K) turinčias lemputes. Šiltai balta (angl. warm white) spalva sukuria jaukumo ir šilumos potyrį. „Darbo zonose, virtuvėje rekomenduojama rinktis šaltesnio spektro (4000-4500 K), vadinamos dienos šviesos (angl. day light arba normal white) lemputes. Sparčiausiai vystoma ir tobulėjanti LED technologija gali pasiūlyti lemputes su šviesos srauto ir spektro reguliavimu kuriam atlikti nereikia papildomų reguliavimo prietaisų. Tokiu būdu paprasto jungiklio pagalba galima pasirinkti norimą lemputės šviesos spektrą arba šviesos srautą“, - apibendrino jis.