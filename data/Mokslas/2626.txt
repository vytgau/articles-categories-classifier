Nors šis nusikaltėlis, narkotikų teroristas, jau yra miręs daugiau nei 24-erius metus, apie jį vis dar yra kalbama. Nors jis yra palyginti žinomas, S. Murphy sako, kad „Medellin“ kartelį sudarė ir kiti labai agresyvūs, žiaurūs nariai. „Jis yra narkotikų teroristas. Tuo metu mums, kaip pareigūnams, automobilių bombos buvo naujiena. Tai buvo kaip šiuolaikinis ISIS, - sakė jis. - Aš neturiu žodžių apibūdinti, koks blogis buvo P. Escobaras.“ Šis kartelis pasižymėjo tuo, kad jo nariai darė daugybė dalykų, kurie tuo metu atrodė sunkiai suvokiami: kai buvo pasitelkiami sraigtasparniai, norint suimti vieną iš jų narių, nusikaltėliai mėtydavo granatas į pareigūnus, o jei buvo norima suimti žmones esančius pastate, jie eidavo į pareigūnus šaudydami iš automatų, pasakojo S. Murphy. „P. Escobaras buvo labai šaltakraujiškas: pamenate, kai jo užsakymu buvo padėta bomba „Avianca Airlines“ reise 203, kai žuvo 110 žmonių? Buvo taikomasi į kandidatą į prezidentus Césarį Gaviria Trujillo ir nors paaiškėjo, kad jis į lėktuvą nelips, P. Escobaras vis tiek nepersigalvojo sprogdinti lėktuvą“, - kalbėjo S. Murphty. Tai, anot S. Murphy, buvo vienas žiauriausių nusikaltėlių išpuolių prieš šiuolaikinę aviaciją. „Aš stengiuosi apie tai negalvoti, kai lipu į lėktuvą“ - sakė S. Murphy. Apie P. Escobaro veiklą gana greitai buvo informuoti JAV pareigūnai, ėmę jį sekti, tačiau tuo metu nebuvo aišku, ar jį suėmus, pavyks jį įkalinti JAV, nes tuo metu ekstradicija į JAV nebuvo leidžiama Kolumbijos Konstitucijos. P. Escobarui tai buvo labai naudinga, nes jei jis būtų įkalintas Kolumbijoje, tai reikštų, kad jis galės kontroliuoti savo kartelį. Tačiau kai viešoje vietoje, lipdamas ant scenos sakyti kalbos 10 tūkst. žmonių miniai, buvo nužudytas Kolumbijos žurnalistas Luisas Carlosas Galanas, persipildė tuometinio Kolumbijos prezidento kantrybės taurė. „Tuometinis Kolumbijos prezidentas, sužinojęs apie nužudymą taip įsiuto, kad paėmė popieriaus lapą ir pasirašė įsaką leidžiantį suimtą P. Escobarą išsiųsti į JAV“, - kalbėjo S. Murphy. Ir nors po to surengtos operacijos metu galingos pareigūnų pajėgos suėmė daugiau nei 40 kartelio narių, P. Escobaro suimti jiems nepavyko. „Pablo palikimas yra mirtis ir naikinimas, o mes vis dar kalbame apie jį“, - sakė S. Murphy. Pasakodamas apie šį nusikaltėlį, jis sako, kad jo kartelis arba žudydavo žmones, arba naikindavo viską, kas pasitaikydavo aplink, pavyzdžiui, lėktuvai, gabenantys kvaišalus avariniu būdu leidosi į vandenį, žinoma, ir dūždami, ne tik žudydami žmones, bet ir nuodydami viską aplink. S. Murphy pasakojo, kad kartelis pasinaudodavo ir skurstančiais Kolumbijos žmonėmis, pavyzdžiui, ūkininkais, kuriems siūlydavo savo skrandyje gabenti didžiulius kvaišalų kiekius, kurių nedidelio kiekio pakaktų žmogui nunuodyti. „Įsivaizduokite, kiek beviltiškoje situacijoje turite būti, kad sutiktumėte ryti prezervatyvus, pilnus kokaino, tam, kad galėtumėte šiuos kvaišalus pervežti? Už tai buvo siūloma 10 tūkst. JAV dol., tačiau dažniausiai tokie žmonės tiesiog buvo nužudomi“, - pasakojo S. Murphy. Taip pat P. Escobaras žudė ir jo užsakymu įvairius įtvirtinimus ir pastatus projektavusius architektus. Iš prekybos narkotikais, nužudymų, reketo ir kitų nusikalstamų veiklų šis kartelis suklestėjo, o P. Escobaras tapo turtuoliu ir tuo mėgdavo pasigirti. „Mes kalbame apie žmogų, kuris tapo 7 turtingiausiu žmogumi pasaulyje trejus metus iš eilės, jo turtas buvo vertinamas 30 mlrd. JAV dolerių tuo metu finansų žurnalo „Forbes“ vertinimu“, - dėstė S. Murphy. Jam buvo priskiriami 10-15 tūkst. nekaltų žmonių nužudymai, neskaičiuojant pareigūnų. Už policininkų ir kitų pareigūnų nužudymą, pasak, S. Murphy, buvo žadamos premijos. P. Escobaras buvo du kartus paskelbęs karą Kolumbijai, kol galiausiai jam šalies prezidentas pasiūlė sandorį: pasiduoti ir kalėti už vieną jo pasirinktą nusikaltimą, o visi kiti nusikaltimai būtų atleidžiami. Gavęs tokį sandorį P. Escobaras reikalavo jį kalinti jo kalėjime ir tai taip pat buvo leista. Pasak S. Murphy, tai rodo, kaip nevaldomai nusikalstamumas klestėjo Kolumbijoje tuo metu, tačiau P. Escobaras vis dar visuomenėje buvo vertinamas gana palankiai, nepaisant visų jo nusikaltimų. Galiausiai visuomenės nuomonė apie P. Escobarą ėmė keistis tuomet, kai jis nužudė vieną savo advokatų ir kartu su juo buvusį 10-etį advokato sūnų. P. Escobaras taip pat leido bombarduoti pastatą, kuriame tuo metu buvo jo žmona ir dukra Manuela, tuo metu 5-erių, ir ji dėl sprogimų prarado dalį klausos. Galiausiai per operaciją vadovaujamą pareigūnų, P. Escobaras buvo nukautas. „7-as turtingiausias žmogus pasaulyje, tuo metu tiekęs 80 proc. kokaino pasauliui, turėjęs 300-400 apsaugininkų ir kaip tai jam padėjo? Niekaip", - apibendrino S. Murphy. Kai P. Escobaras buvo nužudytas, buvo sušukta „Pablo Escobaras negyvas. Tegyvuoja Kolumbija". Pasak S. Murphy, kartais, kai P. Escobaras buvo gyvas, pareigūnai vien per savaitgalį suskaičiuodavo apie 300 nužudymų. Po jo mirties praėjus keliems mėnesiams, pasak S. Murphy, nužudymų sumažėjo 80 proc. Įdomu tai, kad dabar S. Murphy su šeima gyvena Kolumbijoje, Bogotoje. Kalbėdamas apie P. Escobaro šeimą po jo nužudymo, kuris įvyko per susidūrimą su Kolumbijos policija, S. Murphy priminė, kad P. Escobaro šeima turėjo JAV vizas ir jos buvo išplėstos iš pasų oro uoste. Po to, kai šeima mėgino išvykti į Vokietiją, jie buvo ten sulaikyti karantine ir po to grąžinti Kolumbijai. S. Murphy sako nepažįstantis P. Escobaro sūnaus, bet piktinasi tuo, kad jis pasakoja, esą jo tėvas nusižudė. Buvęs pareigūnas, nufotografavęs nusikaltėlio kūną po to, kai jis buvo nužudytas akistatos su policininkais metu, sako, kad jei tai būtų savižudybė, būtų likę nudeginimo žymių, kurios atsiranda šaunant iš nedidelio atstumo. S. Murphy sako, kad jų nebuvo ir taip bandoma klastoti istoriją. 