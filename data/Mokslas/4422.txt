„eScan“ saugumo ekspertai pastebi, kad nuo 2012 m. „Android“ platformai skirtų virusais apkrėstų programėlių „Google Play“ išaugo net keturis kartus. Pranešime žiniasklaidai rašoma, kad tarp didžiausių „Android“ grėsmių ilgą laiką buvo kenkėjiškos programos, tokios kaip „Adult Player“ ar „SLocker“. Tačiau, jei anksčiau jos taikėsi sugadinti duomenis ar sistemą, šiuo metu beveik visos kenkėjiškos programos kėsinasi į vartotojų privatumą arba siekia užsidirbti rodydamos nepageidaujamas reklamas. Programišių specialiai „Google Play“ talpinamos kenkėjiškos programėlės siekia surinkti kiek įmanoma vertingų duomenų: vartotojų telefono numerius, jų kontaktus ir el. pašto adresus. Tuo tarpu iš reklamos tarpstančios, bet apie tai nutylinčios programėlės dažnai reikalauja vartotojo suteikti įvairių leidimų: įrašyti telefono pokalbius, sekti vartotojo buvimo vietą, tikrinti naršymo istoriją, netgi skaityti „Facebook“ žinutes. „Gana dažnai vartotojai diegdami populiarią ar tiesiog juos dominančią programėlę, retai kada peržvelgia, kokių leidimų ji prašo, o peržvelgę net nesuabejoja, ar šitam žaidimui tikrai reikia prieigos prie jų asmeninių nuotraukų ar telefono kontaktų“, – teigia „eScan“ antivirusines programas platinančios įmonės „Baltimax“ projektų vadovas Deividas Pelenis. Rizika „Android“ naudotojams dažniausiai kyla, kai populiarios programėlės sulaukia savo kenkėjiškų kopijų, kurias gali įsidiegti neapdairūs vartotojai – tokias antrininkes turi populiarusis žaidimas „Pokemon GO“, „Prisma“ ir daugelis kitų programėlių. Tačiau ir mažiau populiarios, iš pažiūros legalios programėlės gali pakenkti savo vartotojų saugumui. Pavyzdžiui, „Tinker Studio“ sukurtas žaidimas „Cowboy Adventure“ 2015 m. vogė žaidėjų „Facebook“ paskyrų prisijungimo duomenis, kol to neaptiko antivirusinių programų kūrėjai. „Kai kalbame apie saugumą ir priemones, padedančias išvengti galimų rizikų, dažnai minime tinkamus naršymo įpročius: nespausti nežinomų nuorodų, diegti programėles tik iš oficialių programėlių parduotuvių, kaip „Google Play“ ir t.t. Tačiau to tikrai negana – kenkėjiškos programos darosi vis sudėtingesnės, su jomis susidurti gali net ir pažangus, techniškai išprusęs vartotojas. Apsaugos sprendimai vis labiau tampa būtinybe“, – teigia D. Pelenis. „eScan“ saugumo ekspertai rekomenduoja „Android“ vartotojams naudoti mobiliesiems įrenginiams pritaikytas antivirusines programas, galinčias atpažinti kenkėjiškas programėles ir tikrinti visų įrenginyje naudojamų programų prieigą prie asmeninių duomenų, jų leidimus bei privatumo nustatymus. Taip pat vartotojams praverčia saugumo programos, turinčios apsaugos nuo vagystės funkcijas, kaip duomenų trynimas ar įrenginio blokavimas – taip sumažinama rizika prarasti duomenis kartu su pamestu ar pavogtu telefonu.