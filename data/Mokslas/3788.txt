Kalifornijos valstijos mieste Hotorne įsikūrusi bendrovė siekia paleisti raketą iš Vandenbergo oro pajėgų bazės, pirmadienį pranešė dienraštis „Los Angeles Times“. Vis dėlto šiam startui leidimą dar turi duoti Federalinė aviacijos administracija (FAA). Kompanija pažymėjo, kad tiriant rugsėjo 1 dieną įvykusį sprogimą buvo nustatyta, kad gedimas įvyko bake, esančiame didesnio antrosios pakopos suskystinto deguonies rezervuaro viduje. „SpaceX“ nurodė pakeitusi šio bako pripildymo metodą, o vėliau iš esmės pakeis bakų konstrukciją. „SpaceX“ planuoja paleisti raketą „Falcon 9“, turinčią iškelti 10 telekomunikacijų bendrovės „Iridium Communications Inc.“ palydovų, turinčių užtikrinti mobilųjį ryšį. „Iridium“ savo tviterio žinutėje pareiškė esanti patenkinta „SpaceX“ pranešimu ir numatoma paleidimo data. „SpaceX“ anksčiau prognozavo, kad raketų startai bus atnaujinti jau lapkritį. Vis dėlto planuota paleidimo data buvo atidėta iki gruodžio, o vėliau – iki sausio. „Aišku, jie elgiasi itin atsargiai, – sakė bendrovės „Teal Group“ vyriausiasis kosmoso technologijų analitikas Marco Caceresas. – „SpaceX“ paprastai veržiasi į priekį daug greičiau. Taigi, atrodo, kad šiuo metu neskuba, ir tai yra gerai.“ Sprogimas Kanaveralo kyšulio oro pajėgų bazėje sunaikino „Falcon 9“ ir ryšių palydovą, priklausantį Izraelio bendrovei „Spacecom“ ir turėjusį padėti „Facebook“ vadovui Markui Zuckerbergui įgyvendinti sparčiojo interneto ryšio projektą atokiose Afrikos vietovėse. „SpaceX“ pirmadienį nurodė išanalizavusi gausią vaizdo ir telemetrijos medžiagą apie 93 milisekundžių momentą nuo pirmųjų tos raketos starto sutrikimų iki sprogimo.