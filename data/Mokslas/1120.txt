Ketvirtadienį prekybos Azijoje metu bitkoino kursas buvo pasiekęs 14 400 JAV dolerių, tačiau vėliau pigtelėjo iki 13 900 JAV dolerių, skelbia „Bloomberg“. Toks kurso padidėjimas įvyko praėjus vos dienai po to, kai pirmą kartą buvo viršyta 12 tūkst. JAV dolerių riba. 2009 metais atsiradęs bitkoinas, šių metų sausio vidury dar kainavęs 752 JAV dolerius, vėliau ėmė sparčiai brangti, nes šią valiutą pripažino vis daugiau tradicinių investuotojų. Praėjusią savaitę JAV rinkos priežiūros tarnybos davė leidimą sudarinėti bitkoinų ateities sandorius stambiose biržose, įskaitant didžiausią pasaulyje ateities sandorių centrą – Čikagos prekių biržą. Tačiau nemažai ekspertų ir institucijų, įskaitant ir JAV centrinį banką, perspėja, kad bitkoinas gali kelti grėsmę finansiniam stabilumui, nes baiminamasi, jog šis burbulas galiausiai sprogs. „Bitkoinas dabar yra tarsi lekiantis traukinys be stabdžių, – situaciją vaizdingai apibūdino „ASR Wealth Advisers“ analitikas Shane‘as Chanelas (Šeinas Čanelas). – Taip yra dėl to, kad neišmatuojamas skaičius dalyvių plūsta į virtualių valiutų rinką. Kai ši manija nuslūgs, mes tikrai stebėsime tam tikrą korekciją.“ Bitkonų turėtojai taip pat perspėjami ir apie tai, jog gali tapti vagystės auka. Bitkoinų „kasyba“ ir prekyba užsiimanti bendrovė „NiceHash“ ketvirtadienį pranešė tirianti saugumo pažeidimą ir šios kriptovaliutos vagystę iš kompanijos virtualiosios piniginės. Slovėnijoje įsikūrusios „NiceHash“ svetainėje paskelbtame pranešime sakoma, kad kompanija sustabdė veiklą ir tikrina, kiek bitkoinų buvo pavogta. Naujienų agentūra „Reuters“ citavo vienas iš bendrovės vadovų, sakiusį, kad galėjo būti pavogta kriptovaliutos maždaug už 64 mln. JAV dolerių (54 mln. eurų).