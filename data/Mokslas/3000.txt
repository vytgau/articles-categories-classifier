Liūdnas hipotezes mokslininkai kelia ne šiaip sau – bičių pasaulyje sumažėjo nepaprastai daug, o jos laikomos svarbiausiomis augalų apdulkintojomis. Bitės atsakingos už 70 iš 100 rūšių pasėlių derlių, kuriais maitinasi apie devyniasdešimt procentų pasaulio gyventojų. Nepaisant nuo devintojo, praeito amžiaus, dešimtmečio stebimo intensyvaus bičių nykimo, jų avilius vis dažniau krečia kolonijų žlugimo sindromas, o tai reiškia, kad pastaruoju metu bičių populiacija ėmė mažėti dar sparčiau. Jei bitės vieną dieną iš tikrųjų išnyktų, tai tikriausiai būtų didžiulė problema, nes kartu dingtų dauguma mūsų valgomų vaisių ir daržovių. Greičiausiai neliktų vynuogių, pomidorų, svogūnų, agurkų, apelsinų, obuolių, nekalbant jau apie rečiau vartojamus mangus, nektarinus, persikus ar serbentus. Nebeliktų ir daugumos laukinių gėlių, nes naminės bitės renka žiedadulkes bei nektarą iš šimtų jų rūšių, taip pat medvilnės ir kavos.  Tačiau ar tikrai be bičių žmonija ištvertų vos kelerius metus, kaip prognozavo A. Einšteinas? Vargu. Ne tik todėl, kad žmonės yra gudrūs ir greičiausiai sukurtų dirbtinių augalų apdulkinimo analogų, bet dar ir todėl, kad išnykus bitėms nenukentėtų grūdinės kultūros. Jas juk apdulkina vėjas. Dar daugiau - Jungtinių Amerikos Valstijų Agrikultūros departamento (USDA) entomologė Blair Sampson teigia, kad išnykus bitėms, netrukus vėl atsirastų pusiausvyra, nes jų nišą užimtų kiti vabzdžiai. Todėl galvojantiems apie blogiausią, reiktų nusiraminti. Bitės yra nepaprastai svarbios mūsų gyvenime, nors apie jas dažnai ir nesusimąstome. Joms išnykus mūsų racionas bent jau kuriam laikui kardinaliai pasikeistų. Ir tikrai ne į gerąją pusę. Kai kuriuos daržoves ar vaisius gautumėme užmiršti visiems laikams, mat egzistuoja visiškai nuo bičių priklausomų augalų: jie negali pakeisti nei apdulkinimo būdo nei partnerio. Dargi sumažėtų derliai, nes augalų apdulkinimą perėmę vabzdžiai, bent jau kurį laiką nebūtų taip gausiai paplitę, vadinasi, negalėtų pasirūpinti tokiu dideliu skaičiumi augalų. Tačiau nėra jokio rimto, tuo labiau moksliniais tyrimais grindžiamo pagrindo manyti, kad išnykus bitėms, žmonija taip pat išnyktų. Jei A. Einšteinas iš tikrųjų kada nors iškėlė tokią mintį, galime manyti, jog jis truputį klydo.