„Kengaro“ – robotas, sportuojantis taip pat, kaip tą daro žmogus. Tokijo universiteto JSK laboratorijos mokslininkai, kurdami „Kengoro“ struktūrą, detaliai išanalizavo žmogaus kūno sandarą. Tokių pastangų rezultatas – moderniausias robotas, kokį tik jiems pavyko pagaminti nuo 2001 metų. „Kengoro“ turi net 174 paslankius sąnarius, kuriuos valdo 116 varikliukų. Robote netgi įrengta savotiška aušinimo sistema, atkartojantį žmogaus prakaitavimo procesą. Kūrėjai džiaugiasi, kad „Kengoro“ atlieka tokius sudėtingus judesius, apie kokius kiti humanoidai gali tik pasapnuoti. Duomenys, kuriuos surenka „Kengoro“ jutikliai, ekspertams gali padėti geriau perprasti, kokiu principu juda žmogaus kūnas ir kaip tuos judesius kontroliuoja nervų sistema. Mokslininkai sako taip pat manantys, kad tokie robotai gali pasitarnauti kaip puikūs žmonių pakaitalai avarijų simuliacijose, pramogų parkuose ar kine.