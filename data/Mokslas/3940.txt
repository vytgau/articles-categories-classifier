„Kaip rodo preliminari informacija, dėl nepaprastosios padėties krovininė kapsulė buvo prarasta apie 190 km aukštyje virš sunkiai pasiekiamos negyvenamos kalnuotos vietovės (Rusijos) Tuvos respublikoje; dauguma nuolaužų sudegė tankiuosiuose atmosferos sluoksniuose“, – sakoma ketvirtadienio vakarą paskelbtame „Roskosmos“ pranešime. „Krovininio erdvėlaivio netektis nepaveiks TKS sistemų normalaus funkcionavimo ir stoties įgulos gyvybinės veiklos“, – pridūrė agentūra. Anksčiau „Roskosmos“ nurodė, kad telemetrijos duomenų srautas nutrūko praėjus 383 sekundėms po raketos nešėjos „Sojuz U“ ir krovininės kapsulės „Progress MS-04“ starto. „Progress“ turėjo nugabenti į TKS daugiau kaip dvi tonas krovinių, tarp jų degalų, vandens, suspaustų dujų, mokslinės įrangos ir įrangos detalių, taip pat maisto, drabužių, vaistų ir higienos priemonių orbitinės laboratorijos įgulai. Planuota, kad kapsulė susijungs su TKS gruodžio 3 dieną.