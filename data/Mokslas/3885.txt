Operacijos rezultatas – 34 suimti asmenys, įtariamaisiais apklausti ir įspėti 101 asmuo, skelbia Lietuvos kriminalinės policijos biuras. Vykdant bendrus koordinuotus veiksmus aktyviai dalyvavo Lietuvos kriminalinės policijos biuro pareigūnai. Operacijoje dalyvavusių šalių teisėsaugos institucijos dirbo pagal EMPACT (EMPACT – European Multidisciplinary Platform against Criminal Threats – Daugialypė kovos su nusikalstamomis grėsmėmis Europos platforma) projektą, nukreiptą prieš kibernetines atakas, pažeidžiančias svarbią Europos Sąjungos infrastruktūrą ir informacines sistemas. Operacijos metu imtasi visų būtinų priemonių siekiant užkirsti kelią nusikalstamoms veikoms vykdomoms DDoS kibernetinių atakų priemonių naudotojų. Į tarptautinės teisėsaugos bendruomenės taikiklį pateko ir įtariamaisiais tapo daugiausia jauni pilnametystės sulaukę asmenys iki 20 metų. Dalis, galimai nusikalstamą veiką vykdžiusių asmenų buvo sulaikyti, apklausti arba suimti. Daliai asmenų buvo skirtos baudos, o tėvams išsiųsti pranešimai apie jaunimo vykdytas galimai nusikalstamas veikas. Gyvenamuosiuose patalpose atliktos kratos. Suimti asmenys įtariami tuo, kad mokėjo už įrankius, skirtus tinklapių atsparumui DDoS atakoms tikrinti (angl. stressers ir booters) ir juos panaudojo DDoS atakoms, kurios užtvindydavo internetines svetaines bei interneto tarnybines stotis didžiuliais užklausų kiekiais, o vartotojai nebegalėjo prie jų prisijungti. Įtariamųjų asmenų panaudoti įrankiai yra dalis nusikalstamų „DDoS atakų nuomos“ (angl. DDoS for hire) paslaugų, už kurias programišiai moka norėdami atakuoti pasirinktus taikinius. Policija nustatė, kad tokie veiksmai yra įprasti tarp jaunų video žaidimų mėgėjų. Europolo Europos kovos su elektroniniu nusikalstamumu centro (angl. European Cybercrime Centre (EC3)) pareigūnai vykdant operaciją organizavo tikslinius susitikimus ir teikė analitinę pagalbą operacijoje dalyvavusių šalių pareigūnams. Lietuvos kriminalinės policijos biuro Sunkaus ir organizuoto nusikalstamumo tyrimo 5-ojoje valdyboje yra sėkmingai atliekami ikiteisminiai tyrimai dėl DDoS atakų vykdymo panaudojant aukščiau minėtus tinklalapius, teikiančius „DDoS atakų nuomos“ paslaugas. Įtariamaisiais apklausti du nepilnamečiai asmenys. Siekiant nepakenkti atliekamam tyrimui, apie tyrimo rezultatus informuosime papildomai. „Šiandieninė karta yra arčiau technologijų nei bet kada anksčiau ir gali kelti didesnę kompiuterinių nusikaltimų grėsmę. Daugelis informacinių technologijų entuziastų įsitraukia į, atrodytų, nedidelius kompiuterinius nusikaltimus nuo jauno amžiaus, nesuvokdami tokių nusikaltimų sukeliamų pasekmių. Vienas iš esminių teisėsaugos prioritetų turėtų būti darbas su šiais jaunais žmonėmis, siekiant juos atriboti nuo nusikalstamo kelio ir padėti jiems suprasti, kaip savo gebėjimus gali panaudoti taikiais tikslais.“ – teigė Europolo Europos kovos su elektroniniu nusikalstamumu centro vadovas Stevenas Wilsonas. Ši sėkminga operacija – prevencijos kampanijos, skirtos supažindinti jaunimą su rizikomis, kylančiomis dėl neatsakingo požiūrio į kompiuterinius nusikaltimus, startas. Daugelis jaunų žmonių į tokio pobūdžio nusikalstamą veiką įsitraukia, norėdami linksmai praleisti laiką, nesuvokdami savo veiksmų pasekmių, nors gresiančios bausmės gali būti griežtos ir turėti neigiamos įtakos jų ateičiai. Į kompiuterinius nusikaltimus įsitraukiantys paaugliai dažnai turi tokių gebėjimų, kuriuos galima nukreipti į teigiamą veiklą. Gebėjimai užšifruoti, išmanyti žaidimus, programavimą, kibernetinį saugumą ar bet ką kita, kas būtų susiję su informacinėmis technologijomis, yra labai paklausūs ir bet kuris šiomis sritimis besidomintis žmogus turi daug galimybių pasiekti karjeros aukštumų. 2016 m. spalio mėnesį Europolo EC3 atliko tyrimą, kurio rezultatai leidžia suprasti koks yra į kompiuterinį nusikalstamumą, kai kuriuos jaunus žmones, vedantis kelias. Tyrime pabrėžiamas poreikis vykdyti veiksmingą prevenciją ir svarba siūlyti alternatyvas, pozityvius, teisėtus būdus, nukreipiančius jaunus talentus siekti karjeros technologijų ir saugumo srityse.