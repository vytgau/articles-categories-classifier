Šiandien ji sprendžia realius kibernetinio pasaulio saugumo technologinius iššūkius ir yra įkvepiantis karjeros pavyzdys jaunajai kartai, rašoma pranešime žiniasklaidai. Kelis metus iš eilės stebima didžiulė industrijų sankirta, rinkos žaidėjai ieško verslų sinergijos, intensyviai integruoja technologijas į veiklos modelius, ko pasekoje kuriamos naujos darbo vietos ir atsiranda natūralus IT saugumo specialistų poreikis. Vien per pastaruosius metus kibernetinį pasaulį sukrėtė ne viena piktavalė ataka ir duomenų vagystė, todėl kovai su tokio pobūdžio nusikaltimais kaip niekad reikia IT saugumo profesionalų, kurių kompetencijos neįtakoja lytis, rasė arba religija. „Nebelieka laiko stereotipams. Turime suburti visus talentus ir fokusuotis į besivystantį technologinį pasaulį, perprasti darbo rinkos kartų skirtumus, kurti pažangias paslaugas visuomenei, užtikrinti IT saugumą“, – įsitikinusi IT saugumo ekspertė Vilma Škarnulytė, „Women in Cyber Security“ narė bei prezidentės Dalios Grybauskaitės globojamos „Women Go Tech“ iniciatyvos mentorė. Užuot kovojusi su stereotipais, V. Škarnulytė pasirinko kovoti su kibernetinio saugumo iššūkiais ir jau dešimt metų iš eilės vadovauja vienai informacinių tinklų saugumu užsiimančiai įmonei. „Tai, kad esu moteris ir mane žavi informacinės technologijos, nematau nieko keisto. Kibernetinis saugumas įtraukia ir nepaleidžia. Ši sritis negaili iššūkių. Informacijos tiek daug ir įvairios, kad šiai sričiai reikia žingeidžių žmonių potencialo. Būtina ne tik perprasti virtualų nusikaltėlį, bet ir suprasti, kaip į kibernetines pinkles patenka paprastas vartotojas, o tam reikia kuo daugiau skirtingų požiūrių ir abiejų lyčių mąstymo sinergijos“, – dėsto V. Škarnulytė. Pasak jos, liūdniausia, kad, ieškant darbuotojų, statistika nedžiugina. Į dešimt atvirų įmonės skelbiamų darbo pasiūlymų sulaukia vos vienos kandidatės CV. Akivaizdu, kad jei technologijos plačiąja prasme priskiriamos prie vyriškos lyties profesijų, tai tuo labiau moterys nesirenka tokių nišinių specialybių, kaip tinklo administravimas arba IT saugumas. Tačiau ir pati V. Škarnulytė IT karjerą pasirinko ne iškarto. Vaikystėje ji svajojo tapti balerina ir po savarankiškų treniruočių išmoko stovėti ant pirštų galiukų, tačiau tėvai nesiryžo išleisti mažos mergaitės studijuoti toli nuo namų. Mokykloje išryškėjo potraukis tiksliesiems mokslams, todėl bakalauro studijoms pasirinko bankininkystę. Tuo metu finansų sektorius stereotipiškai buvo laikomas moteriška specialybe, tačiau po studijų V. Škarnulytė nusprendė nesieti karjeros su bankininkyste. Nors reikėjo daug pasiryžimo ir drąsos pradėti mokslus iš naujo, sprendimas visgi buvo stoti į IT studijas. Šį kartą dėl karjeros krypties klausimų nekilo. Stiprinti žinias padėjo darbas kompiuterinių prekių parduotuvėje, prekiaujančioje serveriais, periferiniais įrenginiais ir tinklo įranga. Palaipsniui atėjo noras gilintis į IT tinklo saugumą, nors tuo metu sutikti šios srities moteriškos lyties specialistę buvo praktiškai neįmanoma. „Stereotipus griaunu nuo mažens, todėl nors iššūkių ir netrūksta, visiškai dėl nieko nesigailiu. Po bakalauro pasinėriau į mokslus ir IT darbą. Šiandien esu be galo patenkinta savo pasirinkimu. Technologijų sektorius yra platus, todėl išsirinkau vieną įdomiausių IT saugumo sričių ir nesuklydau“, – šypsosi V. Škarnulytė ir priduria, kad dirbti IT yra vienas geriausių jos gyvenimo sprendimų. Kaip ir kiti technologijų sektoriaus profesionalai, prisijungdama prie „Women Go Tech“ iniciatyvos, V. Škarnulytė nori savo pavyzdžiu paskatinti kitas moteris žengti į technologijų pasaulį. Antrus metus iš eilės „Women Go Tech“ organizatoriai kartu su technologijų sektoriaus partneriais bei prezidente Dalia Grybauskaite kviečia moteris prisijungti prie mentorystės programos bei, įgijus reikiamų žinių ir įgūdžių, drąsiai žengti į technologijų sektorių. Pernai į 44 „Women Go Tech“ programos vietas prisijungti panoro 251 kandidatė, šiemet šis skaičius beveik du kartus didesnis – į 71 vietą pretendavo 459 kandidatės. Programos iniciatoriai pabrėžia, kad dėl nusistovėjusių stereotipų technologijų sritį renkasi labai maža dalis moterų, todėl būtina su šia nuostata kovoti. Tikimasi, kad tai bus viena iš priemonių, kuri padės į šią sritį pritraukti daugiau talentų.