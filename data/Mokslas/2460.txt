„Sukuriant ir valdant platformą internete, kurioje galima dalintis autorių teisių saugomais darbais, tokią kaip „The Pirate Bay“, gali būti laikoma autorių teisių pažeidimu“, - rašoma Europos Sąjungos Teisingumo teismo pranešime spaudai. Nuspręsta, kad net jeigu darbai, kuriais yra dalinamasi platformoje, yra ten patalpinti šios platformos naudotojų, šios platformos valdytojai vaidina esminį vaidmenį padarydami šiuos darbus pasiekiamais. Toks sprendimas priimtas nagrinėjant bylą, kurioje dalyvavo Nyderlandų interneto tiekimo įmonės „Ziggo“ ir „XS4ALL“. Laukiant šio teismo sprendimo Lietuvoje buvo nuspręsta stabdyti „Linkomanijos“ bylą, kurios esmė – įpareigoti interneto ryšio tiekėjus apriboti prieigą prie dalinimosi „torrent“ tipo nuorodomis tinklalapio Linkomanija.net. Bylą prieš „Linkomaniją“ Lietuvoje inicijavo autorių teises ginanti asociacija LATGA. Jo metu buvo prašoma uždrausti operatoriams „Telia“, buvę „Teo LT“ ir „Omnitel“, „Bitė Lietuva“, „Lietuvos radijo ir televizijos centras“, „Cgates“, „Init“, „Balticum TV“, „Splius“ ir „Penkių kontinentų komunikacijų centras“ teikti prieigą prie interneto svetainės Linkomanija.net. „Teismas dar kartą įtvirtino, kad net nepaisant to, kad „The Pirate Bay“ svetainėje nėra pačių nelegalių kūrinių, nuorodų į juos paskelbimas ir sudarymas vartotojams galimybės atsisiųsti tokius nelegalius kūrinius, būtų pažeidimas. Papildomai Teismas akcentavo, kad „The Pirate Bay“ administratoriai vykdė ne vien techninę funkciją, tačiau ir suskirstė nelegalius kūrinius į kategorijas, prižiūrėjo kategorijas, įdiegė paieškos sistemą ir kt. Šiais aktyviais veiksmais „The Pirate Bay“ administratoriai prisidėjo prie nelegalių kūrinių sklaidos“, - komentavo „AAA Law“ advokatas, partneris Andrius Iškauskas. Jis primena, kad šios bylos aplinkybės labai panašios į Lietuvoje nagrinėjamos „Linkomanijos“ bylos aplinkybes. „Ir „Linkomanojos“ byloje administratoriai aktyviai skatina vartotojus atsisiųsti nelegalius filmus, muziką, knygas... Taigi, tikiu, kad nacionaliniai teismai pasirems gausėjančia ESTT praktika, „Linkomanija“ galų gale bus užblokuota, o autorių teisės apgintos, - sakė A. Iškauskas. Dėl nagrinėto atvejo Nyderlanduose į teismą kreipėsi taip pat autorių teises ginanti asociacija „Stichting Brein“, kuri teismo prašė bendrovių blokuoti prieigą prie domenų ir IP adresų, vedančių į „The Pirate Bay“. Aukščiausiasis Nyderlandų teismas kreipėsi dėl išaiškinimo į Europos Sąjungos Teisingumo teismą, kad jis įvertintų ginčo esmės atitikimą ES Autorių teisių direktyvai. Nyderlandų teismas siekė sužinoti, ar dalinimosi nuorodomis platforma, tokia kaip „The Pirate Bay“, iš esmės padaro „informaciją prieinamą visuomenei“ ir gali pažeisti autorių teises. Šios dienos sprendimas numato, kad padarant prieinamą ir administruojant dalinimosi platformą internete, tai turėtų būti laikoma bendravimo aktu direktyvos tikslams. Kitaip tariant, autorių teisių saugomi darbai per tokią platformą kaip „The Pirate Bay“ yra padaromi pasiekiamais šios platformos naudotojams, kurie gali pasiekti šiuos autorių teisių saugomus darbus kur nori ir kada nori. Teismas nusprendė, kad tokios platformos kaip „The Pirate Bay“ funkcionuoja ir siekdamos gauti pajamų iš reklamos, t. y., siekiančios pelno. Skaičiuojama, kad Nyderlanduose, naudodamiesi „The Pirate Bay“ platforma, vartotojai, esantys „Ziggo“ ir „XS4ALL“ klientais, parsisiuntė daugybę failų.