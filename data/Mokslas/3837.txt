Šimtus tūkstančių metų amžinasis Sibiro įšalas buvo tarsi mūsų planetos šaldiklis – puikiai užkonservuojantis viską, kas patekdavo į šią geografinę sritį. Vis dėlto pasaulinė klimato kaita, kaip tvarkinga šeimininkė, netrukus imsis atšildyti šį šaldiklį – klimatas tundroje pastaruoju metu šyla dvigubai greičiau nei kitose planetos vietose. „Įšalas yra tyliai tiksinti bomba“, – sako Robertas Spenceris, aplinkosaugos mokslininkas iš Floridos universiteto Kai įšalas pradės tirpti, iš dirvožemio bus išlaisvintas visas būrys Apokalipsės raitelių, galinčių gerokai praretinti žmonijos gretas. Bakterijos Grėsmė: pavienės epidemijos Prieš septyniasdešimt penkis metus juodligės epidemija Vakarų Sibire išnaikino ištisas kaimenes šiaurės elnių. Praeitą liepą žemei sušilus, šių gyvūnų maitos atšilo, todėl juodlige užsikrėtė 23 žmonės ir vienas iš jų mirė. Anglies dvideginis Grėsmė: galimas civilizacijos sunaikinimas Sudėję šimtus tūkstančių metų įšale konservuotas augalų ir gyvūnų liekanas, mokslininkai spėja, kad jose yra susikaupę apie 1500 milijardo tonų anglies. Šioms atsargoms „atšilus“, mikrobams prasidės tikra puota, o bevalgydami jie į atmosferą išmes visą tą anglį anglies dvideginio pavidalu. Šios dujos dar labiau sušildys atmosferą, dėl to dar sparčiau tirps įšalas – ciklas taps nevaldomas. Metanas Grėsmė: garantuotas civilizacijos sunaikinimas Prieš du metus mokslininkai pastebėjo, kad Rusijos Jamalo pusiasalyje pradėjo atsivėrinėti didžiuliai krateriai. Labiausiai tikėtinas paaiškinimas – dirvožemis vis labiau šyla ir drėksta, o jame gyvenančios bakterijos atsigauna ir pradeda gaminti vis daugiau metano dujų. Beje šios dujos apie 30 kartų labiau stiprina šiltnamio efektą. Tokios metano „pūslės“ didėja, kol sprogsta palikdamos kraterius ir į atmosferą išmesdamos šias dujas. Sibiro karališkoji giminė Grėsmė: vaiduokliška 1993-iaisiais rusų mokslininkai surado puikiai išsilaikiusį 2500 metų senumo moters kūną, nuklotą įmantriomis tatuiruotėmis bei palaidotą su daugybe paauksuotų figūrėlių, puodais prieskonių ir šešiais žirgais. Archeologai spėja, kad ji priklausė aukštuomenės giminei, todėl buvo ekshumuota ir pervežta tolimesniems tyrimams. Deja, kiti ne tokie kilmingi atitirpę žmonių kūnai liks pūti, todėl iš keršto gali pradėti vaidentis. Mamutų iltys Grėsme: egzistuoja, jei esate dramblys Klimato kaita mokslininkams leidžia greičiau surasti priešistorinių gyvūnų liekanas. Atitirpusį dirvožemį patogu kasinėti. Tiesa, tą supranta ir nelegaliai mamutų ilčių ieškantys archeo-brakonieriai. Kadangi pasaulyje yra uždrausta prekyba dramblio kaulu, o mamutų – ne, dramblius medžiojantys brakonieriai pirkėjams aiškina, parduodantys visiškai legalias mamutų iltis. Virusai Grėsmė: oi, nieko tokio Pastaraisiais metais prancūzų mikrobiologai giliai Sibiro įšale atrado dvi didžiulių virusų rūšis. Šie virusai vis dar yra aktyvūs ir gali užkrėsti. Tiesa, tik amebas. Visgi mokslininkai įspėja, kad įšale gali snūduriuoti ir kiti, daug pavojingesni ar net mirtinų epidemijų virusai. O gal net žmonėms nežinomi virusai. Ko gero, grėsmė juos rasti ir paplisti yra labai maža. Ko gero...