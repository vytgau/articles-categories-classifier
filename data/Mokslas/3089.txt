Būsimi testuotojai mokslus pradėjo 2016 m. rudenį Vilniaus technologijų ir verslo profesinio mokymo centre. Čia IT vienijančių asociacijų „Infobalt" ir „Tech City" iniciatyva ir buvo įkurta „Akademija.IT", kuri skelbia interviu su K. Rančyte. - Turite matematikos–informatikos bakalauro laipsnį, kitas pasirinkimas - programinės įrangos testuotojos karjera. Kas tokio žavaus ir motyvuojančio yra IT pasaulyje? - Nuo mažumės patiko galvosūkiai, tad tikslieji mokslai mokykloje buvo mano arkliukas. Į universitetą įstojau, norėdama studijuoti matematiką, tačiau per ketverius studijų metus domėjausi ir IT. Ilgainiui paaiškėjo, kad pasirinkusi IT galiu numalšinti galvosūkių troškulį: čia taip pat labai svarbus loginis mąstymas, kūrybiškumas ir pasiryžimas spręsti sudėtingus uždavinius. - Tarp besirenkančių IT studijas Lietuvoje – moterų vos penktadalis. Kas, jūsų manymu, stabdo merginas renkantis IT krypties profesijas? - Būkime atviri, vis dar gajus profesijų skirstymas į vyriškas ir moteriškas. IT, mano daugelis, - vyriška sritis. O ką jau bekalbėti apie programuotojo profesiją. Tačiau yra ir moteriškų specialybių, kurias pasirinkę vyrukai galimai lygiai taip pat gali susidurti su stereotipais. Pastariesiems blėsti reikalingas laikas, visuomenės sąmoningumas ir teigiami pavyzdžiai. Savo aplinkoje: su šeima, draugais ir kolegomis - su minėtais stereotipais nesusiduriu, tad ir dėmesio tam neskiriu, nekvaršinu galvos, ką darysiu atsidūrusi vyriškoje terpėje, o tiesiog mokausi ir mėgaujuosi tuo, kas man patinka. Aš pati nuoširdžiai prisidedu prie pozityvaus moterų judėjimo IT sferoje. Neseniai prisijungiau prie „Women Go Tech" programos, kuri skatina moteris tobulėti ir siekti karjeros technologijų srityje. Apsidžiaugiau, kad mano kaip programos dalyvės mentore tapo ta pati mokytoja, su kuria bendravome „Akademija.IT" mokymo laikotarpiu. Kas gali žinoti, galbūt ir aš kažkada būsiu įkvepiančiu pavyzdžiu kitoms kolegėms. - Pasirinkote testuotojo profesiją, tačiau yra manančių, kad lyginant su programuotojais testuotojo karjerą pasirenka mažiau gabūs asmenys. Ką apie tai manote? - Nenorėčiau, kad šios dvi profesijos būtų lyginamos ar juo labiau priešinamos - testuotojai ir programuotojai dirba vienoje komandoje, turi bendrą tikslą. Kas gali pamatuoti, kuriai iš profesijų reikia daugiau kūrybiškumo, analitinio mąstymo, atidumo ar komunikacinių gebėjimų? Mano nuomone, norint būti geru specialistu - programuotoju ar testuotoju - reikia daug investuoti į nuolatinį mokymąsi. Tie mažiau gabūs, kad ir kokios profesijos atstovai jie bebūtų, galbūt tiesiog nepakankamai laiko skiria įgūdžių lavinimui, nesidomi inovacijomis… Kiekviename darbe, tikiu, atsirastų ir savo srities asų, ir nevykėlių. Tiesa, galbūt karjeros pradžioje programuotojams reikia turėti kiek didesnį bazinių žinių komplektą, tačiau tolimesnis tobulėjimas tikrai priklauso nuo žmogaus asmeninių savybių, noro bei pasiryžimo tapti savo srities profesionalu. - Mokytis testavimo atėjote, jau turėdama aukštąjį išsilavinimą. Ar jums suteikė pridėtinės vertės „Akademija.IT"? - Baigusi studijas labai norėjau pradėti karjerą IT srityje, tačiau nežinojau, kaip tai padaryti, ir nebuvau tikra, ar pakanka žinių, įgytų studijuojant universitete. Svarsčiau apie informatikos magistro studijas, tačiau galiausiai padariau kitokį sprendimą - tikėdamasi praktiškesnių žinių ir lengvesnio kelio trokštamos karjeros link įstojau į „Akademija.IT". Studijos prasidėjo rugsėjį, ir dabar jau galiu įvertinti, kad šis pasirinkimas manęs nenuvylė. Nežinau, kur dar būčiau galėjusi įgyti tiek daug žinių, būti mokoma savo srities profesionalų-praktikų, kurie negailėjo patarimų ir dalijosi patirtimi. Ypač džiaugiuosi, kad ryšiai su mokytojais nenutrūksta ir prireikus galiu į juos kreiptis rūpimais klausimais.