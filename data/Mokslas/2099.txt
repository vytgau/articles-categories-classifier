Tiesa, beveik nė vienas iš jų trikampyje nepasireiškia. Nors iš pradžių pasiruošėme dar vienai kvailai šio mito paaiškinimo dozei, laimė, dabar – pirmą kartą per daugelį metų - pranešimuose pripažįstama, kad Bermudų trikampio fenomenas paprasčiausiai neegzistuoja, rašo svetainė iflscience.com. Duodamas interviu svetainei news.com.au, gerai žinomas Australijos mokslininkas Karlas Kruszelnicki pažymėjo, kad šiame rajone dingusių laivų ir lėktuvų skaičius „procentiniu atžvilgiu yra toks pat, kaip ir bet kurioje kitoje pasaulio dalyje“. „Jis yra netoli ekvatoriaus, šalia turtingai gyvenančios pasaulio dalies, Amerikos, taigi ten vyksta intensyvus judėjimas“, - teigė jis. Pasak K. Kruszelnicki, Bermudų trikampio mitas buvo sukurtas tuomet, kai Pirmojo ir Antrojo pasaulinio karo metais šiame regione dingo kelios daug visuomenės dėmesio sulaukusios karinės vilkstinės bei jų ieškoję laivai. Realybėje nelaimės įvyksta dėl blogų oro sąlygų ir ne itin tvirtų laivų bei orlaivių. Kai kurie Bermudų trikampyje dingę pilotai taip pat buvo linkę daryti katastrofiškas klaidas: jie dažnai pasiklysdavo, prieš skrydžius daug gerdavo ir netgi išskrisdavo be reikalingų aviacijos prietaisų. Dauguma atvejų nepavykdavo rasti nei nuolaužų, nei žmonių kūnų. Tačiau tai nieko nuostabaus, turint galvoje, kad Bermudų trikampis yra didžiulis vandenų plotas, kuriam būdingas itin didelis gylis. Netgi šiais laikais retai pavyksta aptikti ir lokalizuoti nuskendusius laivus bei orlaivius, nepaisant to, kad žvalgymo ir sekimo technologijos yra smarkiai pažengusios. Dingus ištisoms įguloms ir laivams, šios katastrofos sulaukė daug dėmesio, o tai užtikrino, kad gimė Bermudų trikampio legenda. Nepaisant fakto, kad jau seniai žinoma, kad Bermudų trikampyje nėra nieko mistiško ar antgamtiško, daugybė hipotezių bandė „paaiškinti“ paslaptingas nelaimes: jos varijavo nuo versijų, nors kažkiek kvepiančių mokslu, iki visiškų sapalionių. Viena paskutinių hipotezių teigė, kad laivus praryja metano burbulai, kylantys iš užšąlusių sankaupų po vandenynu. Nors žvelgiant moksliškai, tai kažkiek būtų tikėtina, problema ta, kad po Bermudų trikampiu nėra jokių metano telkinių. Trumpiau tariant, nė viena garbinga mokslinė organizacija nelaiko Bermudų trikampio ypatingu reiškiniu.