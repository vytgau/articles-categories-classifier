Pagrindinė priežastis nuogąstauti dėl saugumo yra susijusi su tuo, kad, esant 3 km aukštyje, jūsų telefono signalas atsimuša į daugybę ryšio bokštų ir siunčia stipresnį signalą. Tai gali trikdyti žemėje esantį ryšio tinklą. Tačiau niekada neužfiksuota atvejo, kad mobilusis telefonas būtų kaltas dėl lėktuvo katastrofos, rašo sunset.com. „Nuogąstaujama tikrai ne dėl to, kad dėl telefono gali nukristi lėktuvas, – sakė buvęs „Boeing“ inžinierius Kenny Kirchoffas. – Ne tai yra problema. Problema yra ta, kad telefonas gali trikdyti lėktuvo sistemų darbą ir sukurti daugiau darbo pilotams kritinių skrydžio fazių metu. Kai lėktuvas kyla ir leidžiasi, šių fazių metu pilotams reikia itin smarkiai sutelkti dėmesį.“ Modernėjant technologijoms, tokie rizikos veiksniai tampa praeities dalyku. Iš tiesų dar 2014 m. Europos aviacijos saugos agentūra pranešė, kad elektroniniai prietaisai nekelia jokios grėsmės saugumui, nors pačios skrydžių kompanijos turi įrodyti, kad jų sistemos nėra veikiamos mobiliųjų telefonų signalų. Daugelis skrydžių kompanijų praėjo tokį įvertinimą ir kai kurios jų net leidžia skambinti skrydžio metu naudojantis lėktuvuose įrengtais tinklais kaip „AeroMobile“ ir „On Air“. Šios bendrovės aptarnauja tokias stambias skrydžių kompanijas kaip „Emirates“, „Virgin“, „British Airways“ ir dar mažiausiai 27 kitas. Pavyzdžiui, „On Air“ iš tiesų jungia daugiau nei pusę pasaulio „Airbus A380“ lėktuvų. „JAV Federalinė aviacijos administracija (FAA) draudžia skrydžio metu naudotis mobiliaisiais telefonais saugumo sumetimais. FFA taisyklėse draudžiama tikslingai naudotis bet kuo, kas siunčia signalą, įskaitant ir mobiliuosius telefonus. Pačios aviakompanijos turi pademonstruoti, kad mobilusis telefonas nesukelia elektroninių trikdžių. Mobilieji telefonai sukelia elektroninių trikdžių“, - sakė FAA Viešųjų ryšių skyriaus atstovė Elizabeth Isham Cory. Tiesa, pačios FAA 2012 m. atliktas tyrimas parodė, kad „civilinės aviacijos tarnybos nėra pranešusios apie atvejus, kad mobilieji telefonai pakenkė lėktuvo saugumui skrydžio metu, kai juose yra įrengtos mobiliojo ryšio bazinės stotelės“. Šios nedidelės bazinės stotelės yra vadinamos „pikoląstelėmis“ ir suteikia keleiviams galimybę naudotis mobiliaisiais telefonais neveikiant lėktuvo prietaisų. „Dauguma modernių elektronikos prietaisų yra apsaugoti nuo išorinių trikdžių, – sakė aviacinio saugumo specialistė Allison Markey. – Pilotų kabinoje nėra jokio magiško prietaiso, kuris rodo, kad salone yra telefonas, kuris nėra atjungtas nuo tinklo ar jame neišjungtas belaidis interneto ryšys.“ Pasak jos, kalbant apie mobiliųjų telefonų naudojimą skrydžio metu, tokia technologija yra, tačiau daugiausia abejonių kelia jos paklausa. „Dauguma keleivių tai vertina kaip dar vieną erzinantį dalyką, o ne privalumą. Jau ir taip erzina sėdėti šalia žmonių, kurie garsiai kalba su savo kaimynu. O dar pridėkite mobilųjį telefoną, ir galutinis rezultatas bus tikras košmaras“, – sakė A. Markey.