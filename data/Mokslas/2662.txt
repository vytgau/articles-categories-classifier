„AlphaGo“ sužaidė pirmą partiją iš trijų su 19-mečiu kinu Ke Jie, kuriam šiuo metu priklauso geriausio pasaulyje go žaidėjo titulas. Prieš žaidimą jis pavadino programą „šalta mašina“ ir pasižadėjo ateityje niekada su ja nebežaisti. Šią programą sukūrė Londone įsikūrusi „Google“ antrinė įmonė „DeepMind Technologies“. Pernai ji apstulbino visą go žaidėjų bendruomenę, laimėjusi keturias go partijas iš penkių, sužaistų su šio senovinio stalo žaidimo didmeistriu Lee Se-doliu iš Pietų Korėjos. Tai buvo pirmas kartas, kai kompiuterinė programa iškovojo pergalę turnyre prieš go didmeistrį. Pergalė prieš Lee Se-dolį buvo vertinama kaip itin svarbus technologinis pasiekimas, įkvepiantis vilčių, kad ateityje dirbtinis intelektas gebės ne tik valdyti automobilius ir „išmaniuosius namus“, bet ir padėti žmonijai išspręsti pačias sudėtingiausias mokslo, technikos ir medicinos problemas. Praėjusių metų „AlphaGo“ pergalė prieš korėjietį įkvėpė Ke Jie mesti iššūkį šiai programai. Turnyras vyksta rytiniame Kinijos Udženo mieste. Jau ilgiau kaip dvejus metus neprarandantis geriausio go žaidėjo titulo pernai garsiai pareiškė „Duokit jį šen!“ ir tvirtino niekada nepralaimėsiąs mašinai. Ankstesnė garsiausia dirbtinio intelekto (AI) pergalė prieš žmogų buvo iškovota 1997 metais, kai bendrovės IBM sukurtas superkompiuteris „Deep Blue“ įveikė tuometį pasaulio šachmatų čempioną Garį Kasparovą. Vis dėlto „AlphaGo“ sėkmė yra laikoma didžiausiu postūmiu dirbtinio intelekto vystymuisi. Go, sukurtas Kinijoje prieš maždaug 4 tūkst. metų ir žaidžiamas daugiausiai Rytų Azijos šalyse, ilgą laiką buvo itin kietas riešutėlis AI kūrėjams, nes žaidimo taisyklės gana sudėtingos, o jo potencialių konfigūracijų skaičius yra beveik begalinis. Dėl šios priežasties programa turi turėti žmogišką „intuiciją“, kūrybingai mąstyti ir gebėti mokytis. Ke Jie nuomonė apie „AlphaGo“ yra nevienareikšmė. Pirmadienio vakarą kiniškoje „Twitter“ versijoje „Weibo“ jis parašė, kad „AI pažanga smarkiai aplenkė mūsų vaizduotę“, tačiau pridūrė, kad po šio turnyro jis daugiau niekada nebežais prieš kompiuterį. „Tai visada bus šalta mašina. Kitaip nei su žmonėmis, negaliu jausti jos aistros ir troškimo Go žaidimo atžvilgiu“, – sakė jis. Žaisdami go, du žaidėjai paeiliui dėlioja juodus ir baltus akmenukus ant nupiešto tinklelio, kurį sudaro 19 vertikalių ir 19 horizontalių linijų. Laimi tas žaidėjas, kuriam pavyksta apsupti didesnę teritoriją. Žaidimo gerbėjai manė, kad go meistrystė dar ilgą laiką bus laikoma išskirtine žmonių proto sritimi. „AlphaGo“ naudojasi dviem „giliaisiais neuroniniais tinklais“, apdorojančiais informaciją panašiai kaip žmogaus smegenys – atmetant milijonus potencialių veiksmų, kurie, kaip žaidėjai žmonės instinktyviai žinotų, yra beprasmiai. Programa taip pat pasitelkia algoritmus, sudarančias sąlygas jai mokytis ir geriau žaisti, vadovaujantis patirtimi.