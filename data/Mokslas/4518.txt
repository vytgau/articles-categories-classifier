Kaip teigiama Amerikos muzikos įrašų pramonės asociacijos metų vidurio ataskaitoje, kurią gavo „Bloomberg News“, pirmąją 2016 m. pusę muzikos įrašų pirkimai padidėjo 8,1 proc. ir pasiekė 3,4 mlrd. JAV dolerių. Tai reiškia, kad Jungtinių Amerikos Valstijų (JAV) muzikos pramonė pasirengusi plėstis antrus metus iš eilės; tokia tendencija pastebima pirmą kartą po 1998-1999 m. Dėkoti reikėtų muzikos srautinio garso siuntimo technologijoms – interneto paslaugoms, už mėnesinį mokestį suteikiančioms klausytojams prieigą prie milijonų dainų, arba už dyką, jeigu jie sutinka klausytis reklamos. Pirmąjį 2016 m. pusmetį pajamos už muziką internetu JAV išaugo 57 proc. ir pasiekė 1,6 mlrd. JAV dolerių, sudarydamos beveik pusę pramonės pardavimų. Rezultatai matomi ir didžiųjų muzikos bendrovių finansinėse ataskaitose. „Vivendi SA“ priklausanti „Universal Music Group“ pranešė apie pirmojo pusmečio augimą. „Warner Music Group“ bendrovės, priklausančios milijardieriui Lenui Blavatnikui (Len Blavatnik), pardavimai išaugo 8,5 proc. ir pasiekė 2,41 mlrd. JAV dolerių. „Sony Music Entertainment“ taip pat pranešė apie praėjusio ketvirčio pelną.