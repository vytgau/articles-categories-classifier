Mokslininkai rado 125 vyrų, moterų ir vaikų skeletų. Jie visi žuvo priplaukę nedilelį žemės lopinėlį – Abrolijos salų dalį Indijos vandenyne, rašoma leidinyje „The Daily Mail“. 1629 m. olandų laivas „Batavia“ plaukė į pietus ir atsitrenkė į koralinį rifą už 40 km nuo Vakarų Australijos kranto. Laivu plaukė 300 keleivių. Manoma, kad maištas ir smurtavimas prasidėjo dar laive. Apie 40 žmonių nuskendo, mėgindami pasiekti krantą. Tačiau tų, kurie galiausiai priplaukė sausumą, laukė dar baisesnis likimas, nes saloje prasidėjo siaubingi dalykai. Saloje tris mėnesius laukusius išgelbėjimo vyrus, moteris ir vaikus kankino ir galiausiai išžudė likę gyvi maištautojai. Archeologai pavadino tai knygos „Musių valdovo“ įkūnijimu gyvenime. Maištininkai siautėjo po visą salą, daugelis moterų buvo paliekamos gyvos vien tam, kad būtų nuolat prievartaujamos. Archeologo Alo Pattersono teigimu, žmonės neturėjo kur dingti, jie buvo įstrigę saloje. Australų ir olandų mokslininkai dar nežino, kiek kūnų palaidota po smėliu saloje. Neseniai į salą grįžę mokslininkai rado dar vieną skeletą – jau penkioliktą. Archeologė Wendy van Duivenvoorde sako, kad tyrinėdama palaikus ji nori išreikšti pagarbą taip toli nuo namų žuvusiems žmonėms. Žudynių kaltininkai galiausiai buvo surasti ir pakarti.