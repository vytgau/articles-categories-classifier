„Ryšių reguliavimo tarnybos turima techninė informacija rodo, kad Lietuvoje yra 105 adresai, galimai užsikrėtę virusu“, – pirmadienį sakė Ryšių reguliavimo tarnybos Tinklų ir informacijos saugumo departamento direktorius Rytis Rainys. Anot jo, tarp nukentėjusiųjų nėra valstybinės reikšmės objektų ar kitų itin svarbių sistemų. Norintiesiems apsisaugoti nuo išpuolio specialistai rekomenduoja atsisiųsti dar kovą sukurtus „Microsoft“ atnaujinimus. Taip pat rekomenduojama, kad pažeidžiamos sistemos, kurioms nėra sukurti atitinkami atnaujinimai, turėtų būti atjungtos nuo tinklo arba visiškai išjungtos. Sistemų administratoriams siūloma blokuoti prievadus 137, 138, 139, 445, kuriais virusas plinta tinkluose. Programišių ataka paveikė per 150 tūkst. kompiuterių visame pasaulyje. Per išpuolį žalinga programa užšifruoja vartotojo failus. Atakos organizatoriai reikalauja, kad jų aukos sumokėtų išpirką virtualiąja valiuta – bitkoinais, jeigu nori susigrąžinti prieigą prie informacijos. Ekspertai nerekomenduoja mokėti išpirkos už duomenų išsaugojimą ir atkodavimą, kadangi nėra garantijos, jog programišiai žodžio laikysis. Skaičiuojama, kad iš viso atakos metu nukentėjo apie 150 valstybių ir daugiau kaip 200 tūkst. kompiuterių. Skelbiama, kad pasaulį krečianti kibernetinių atakų banga vien Kinijoje paveikė „šimtus tūkstančių“ kompiuterių. „Šimtai tūkstančių“ Kinijos kompiuterių beveik 30-yje tūkst. institucijų, tarp jų – vyriausybės agentūrose, buvo paveikti pasaulį supurčiusios vartotojų failus šifruojančio viruso (angl. ransomware) atakos, nors bendras poveikis Azijai buvo palyginti nedidelis, paskelbė pagrindinė Kinijos kompiuterinio saugumo programų tiekėja. Vienos pagrindinių antivirusinių programų tiekėjų pasaulyje „Qihoo 360“ įmonių saugumo padalinys paskelbė, kad iki šeštadienio vakaro virusas „WannaCry“ užkrėtė kompiuterius 29 372 institucijose, pradedant vyriausybės įstaigomis, baigiant universitetais, bankais ir ligoninėmis. Vyriausybės, kompanijos ir kompiuterių ekspertai visame pasaulyje baiminosi, kad pirmadienį, prasidedant naujai darbo savaitei, ši pasaulinė kibernetinė ataka, paveikusi daugiau kaip 150 valstybių, gali vėl suintensyvėti. Visuotinė ataka prasidėjo penktadienį ir smogė bankams, ligoninėms ir vyriausybinėms agentūroms, išnaudodama žinomas spragas senesnėse „Microsoft“ operacinėse sistemose. „Qihoo 360“ sekmadienio pareiškime sakoma, kad vartotojų failus blokuojantis ir išpirkos reikalaujantis virusas ypač sparčiai plito aukštojo mokslo sistemoje ir paveikė daugiau kaip 4 tūkst. Kinijos universitetų bei tyrimų institucijų. Tačiau kompanija nepateikė detalių apie padarytos žalos mastą, o Kinijos vyriausybė informacijos apie susiklosčiusią padėtį pateikė nedaug. Kinijos valstybinė žiniasklaida pirmadienį citavo šalies kibernetinės erdvės priežiūros pareigūnus, sakiusius, kad ataka šalyje vis dar plinta, bet jau gerokai lėčiau. Valstybinė naftos milžinė „PetroChina“ pareiškime nurodė, kad šeštadienį 12 valandų turėjo atjungti tinklus, siejančius jos degalines visoje šalyje, nes sutriko mokėjimo internetu funkcijos. Klientai tuo metu buvo priversti naudoti grynuosius pinigus. Iki sekmadienio vakaro maždaug 80 proc. kompanijos tinklo vėl veikė. Japonijoje konglomerato „Hitachi“ atstovas pirmadienį sakė, kad kompanijos kompiuterių tinklai yra „nestabilūs“ ir kad paveiktos elektroninio pašto sistemos. „Problemas radome šį rytą. Manome, kad problemos kilo dėl pasaulinių savaitgalio kibernetinių atakų. Negavome jokių pranešimų apie žalą mūsų gamybai. Nežinome, kada problemą bus galima išspręsti“, – sakė atstovas, kuris nesutiko skelbti savo pavardės. Pareigūnai visame pasaulyje paskelbė perspėjimus kompiuterių vartotojams saugotis įtartinų elektroninių laiškų ir stiprinti savo kompiuterių apsaugos priemones. „Prašom saugotis kenksmingos programinės įrangos atakų ir imtis prevencinių veiksmų“, – sakė Indonezijos informacijos ministras Rudiantara. Jis su žurnalistais kalbėjosi po pranešimų, kad buvo paveikti įrašai ir apmokėjimo sistemos mažiausiai vienoje šalies ligoninėje. Dešimtys Kinijos universitetų paskelbė perspėjimus dėl atakos ir patarė studentams prieš įjungiant kompiuterius atjungti internetą. Šalies pietuose esantis Džuhajaus miestas pirmadienį sustabdė visą būsto subsidijavimo sistemą, pagal kurią daugiausia siūlomos paskolos būstui pirkti, ir sustiprino interneto saugumą. Dėl atakos Šendženo biržoje smarkiai pakilo Kinijos interneto saugumo kompanijų akcijų kainos.