Vienoje išsamiausių lyginamųjų analizių, atliktų iki šios dienos, kurioje pateikiamos detalės apie paprastųjų šimpanzių, mažųjų šimpanzių ir žmonių ypatumus, mokslininkai iš „GW Center for the Advanced Study of Human Paleobiology“ centro išsiaiškino, kad retesnė mažųjų šimpanzių rūšis galimai tiksliau atspindi, kaip atrodė bendras visų trijų rūšių pirmtakas, nei paprastųjų šimpanzių rūšis, nors būtent taip paprastai būdavo manoma, rašo iflscience.com. Artimiausi mūsų giminaičiai šimpanzės gali būti suskirstyti į dvi rūšis: paprastąsias šimpanzes ir mažąsias šimpanzes. Nors manoma, kad žmogus nuo šių beždžionių atsiskyrė prieš apie 8 mln. metų, atskiros paprastųjų ir mažųjų šimpanzių rūšys pradėjo formuotis prieš 2 mln. metų. Gyvenančios tuose pačiuose Centrinės Afrikos atogrąžų miškų plotuose, tik perskirtos Kongo upės, šios beždžionių rūšys formavosi santykinai izoliuotai, nors geografine prasme jos buvo visai šalia viena kitos. Dėl šios priežasties abi šios šimpanzių rūšys pasižymi skirtingomis savybėmis, susiformavusiomis per pastaruosius kelis milijonus metų. Nors abi šios rūšys, žvelgiant paviršutiniškai, atrodo labai panašios viena į kitą, tiems, kurie žino, į ką žiūrėti, nekyla jokių abejonių, kad elgesio prasme jos labai skirtingos. Maža to, palindus po oda ir pradėjus tyrinėti raumenyną skirtumų pasimato dar daugiau. Aiškėja, kad mažųjų šimpanzių raumenys ir jų atliekamos funkcijos labiau nei paprastųjų šimpanzių raumenys primena žmogaus anatomiją. Be to, mažųjų šimpanzių raumenynas keitėsi mažiau ir yra primityvesnis nei šimpanzių, kurios vertinamos kaip labiau pakitusios. Taigi mokslininkai linkę teigti, kad mažosios šimpanzės panašesnės į bendrą paprastųjų šimpanzių, mažųjų šimpanzių ir žmonių protėvį. „Dar mūsų atliktas tyrimas liudija apie mozaikinę šių trijų rūšių evoliuciją, nes tam tikros savybės būdingos žmonėms ir mažosioms šimpanzėms, kitos – žmonėms ir paprastosioms šimpanzėms, o dar kitos – abiem šimpanzių rūšims“, - paaiškino leidinyje „Scientific Reports“ publikuoto tyrimo autorius Rui Diogo. Įdomu pastebėti, kad ši anatominė mozaika atspindi ir molekulinę sandarą, atskleistą tiriant šimpanzių DNR. Tyrimo autoriai viliasi, kad tiksliai supratus, iš kur šios rūšys atsirado, bus galima imtis veiksmingų žmonių sveikatos gerinimo priemonių.