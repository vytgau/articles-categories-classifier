„Apple Music“ ir „Shazam“ puikiai tinka viena kitai, nes jas sieja aistra atrasti muziką ir suteikti mūsų vartotojams puikią muzikinę patirtį“, – nurodoma „Apple“ pareiškime, kuriame nenurodomos finansinės sąlygos. Tačiau keli šaltiniai teigia, kad sandoris vertinamas maždaug 400 mln. JAV dolerių. Žurnalas „Music Business Worldwide“ pažymi, kad sandorio suma yra kur kas mažesnė negu numanoma „Shazam“ kapitalizacija, nes ši per paskutinį finansavimo raundą 2015 metais buvo įvertinta 1 mlrd. JAV dolerių. 1999 metais įsteigta Didžiosios Britanijos įmonė „Shazam“ sukūrė programėlę, kuri telefonų arba kompiuterių naudotojams leidžia atpažinti (ir įsigyti) muzikos kūrinius pagal trumpą išgirstą fragmentą. Įmonė tvirtina, kad „Shazam“ programėle bent kartą per mėnesį naudojasi daugiau kaip 100 mln. žmonių. Didžiąją dalį įmonės pajamų sudaro komisiniai už kūrinius, kurie naudojant programėlę surandami „Apple“ virtualioje parduotuvėje „iTunes“, praneša BBC. Įsigijusi „Shazam“, „Apple“ galės atsikratyti tarpininko ir sutaupyti. Šis sandoris taip pat gali būti nepalankus konkurentams, nes programėlė gali panaikinti vartotojų nukreipimą į kitas muzikos įrašų parduotuves, įskaitant „Spotify“ ar „Google Play Music“, o tai sustiprins „Apple Music“ pozicijas. „Spotify“ šiuo metu turi 60 mln. abonentų, o „Apple Music“ – tik 27 milijonus.