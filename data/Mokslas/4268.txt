Liepos–rugsėjo pajamos, palyginti su tuo pačiu laikotarpiu pernai, padidėjo 3,6 proc. iki 86,8 mln. eurų, bendrovių EBITDA, neįskaičius vienkartinių sąnaudų, pakilo 4,7 proc. iki 30,3 mln. eurų, o EBITDA marža, neįskaičius vienkartinių sąnaudų, ūgtelėjo iki 34,9 procento. Pirmų 9 šių metų mėnesius konsoliduotos „Teo“ ir „Omnitel“ pajamos sudarė 253,5 mln. eurų ir buvo 3,1 proc. didesnės, nei prieš metus. Bendrovių EBITDA, neįskaičius vienkartinių sąnaudų, siekė 88,6 mln. eurų ir padidėjo 8,8 procento. Per metus mokamos „Teo“ televizijos pajamos išaugo 20,2 proc., mobiliojo ryšio – 9,2 proc., IT – 7,8 proc., o interneto paslaugų - 5,5 procento. „Sklandi bendrovių integracija, įgyvendinti stambūs IT projektai ir augantys mobiliojo bei fiksuoto ryšio paslaugų pardavimai lėmė geriausią iki šiol bendrą „Teo“ ir „Omnitel“ rezultatą. Plačiajuosčio interneto vartotojų skaičius perkopė per 400 tūkst., o mobiliojo ryšio reguliaraus mokėjimo paslaugų vartotojų skaičius jau viršija 1 milijoną. Šiemet mobiliojo tinklo plėtrai jau skyrėme 9,7 mln. eurų ir pirmieji iš esmės baigėme šalies teritorijos padengimą 4G LTE mobiliuoju tinklu“, – sako „Teo“ ir „Omnitel“ vadovas Kęstutis Šliužas. Jo teigimu, investicijos į tinklą užtikrina stabilų mobiliųjų duomenų augimą. Trečiąjį ketvirtį visame „Omnitel“ tinkle perduotų duomenų kiekis per metus padidėjo 72 proc. ir pasiekė 6517 terabaitų (TB). Tuo pačiu metu 4G tinkle perduoda 170 proc. daugiau duomenų – 4563 TB, o vienas „Omnitel“ klientas vidutiniškai per mėnesį sunaudojo 6,6 GB duomenų. Tai yra trečdaliu daugiau nei prieš metus. 4G duomenys jau sudaro 72 proc. visų „Omnitel“ tinklo duomenų, o išmanieji telefonai – 81 procentą visų įrenginių. „Omnitel“ toliau plėtė savo 4G tinklą ir tapo pirmuoju operatoriumi Lietuvoje, kuris įdiegė naujos kartos balso perdavimo technologiją VoLTE (angl. „Voice over LTE“) 4G tinkle. Planuojama, kad kitų metų pirmoje pusėje ši technologija jau leis klientams masiškai vienu metu kalbėti ir naršyti internete. Bendros jungtinės investicijos sudarė 36,6 mln. eurų ir buvo beveik penktadaliu didesnės. Šiuo metu „Omnitel“ 4G tinklą visoje Lietuvoje sudaro 1070 bazinių stočių. Nuo rugpjūtį Kaune įrengto naujos koncepcijos „Teo“ ir „Omnitel“ salono, visoje Lietuvoje pradėta salonų integracija ir paslaugų pardavimas iš vienų rankų. Šiuo metu visoje šalyje veikia 29 salonai, kuriuose galima įsigyti abiejų bendrovių paslaugų. Iki lapkričio pabaigos, Lietuvoje veiks apie 70 „Teo“ ir „Omnitel“ logotipais pažymėtų salonų. Rugsėjį „Teo“ pristatė 4 naujus šviesolaidinio interneto planus verslui ir galimybę įdiegti internetą per vieną dieną. Visi naujieji planai turi integruotą IT sistemų apsaugą, kuri saugo įmonės tinklą ir svarbius duomenis nuo jų vagystės ar sugadinimo, įsilaužimų, virusų, pavojingų interneto nuorodų ir nepageidaujamų el. laiškų.