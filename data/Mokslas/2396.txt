Pasak Vilniaus universiteto Gyvybės mokslų centro (VU GMC) profesorės Nomedos Kuisienės, mikroorganizmų kultūrų kolekcija yra nacionalinis kiekvienos šalies turtas, o pagrindinė tokios kolekcijos funkcija – saugoti ir platinti mikroorganizmų kultūras, teikti su tuo susijusias paslaugas – identifikuoti mikroorganizmus, konsultuoti ir apmokyti laboratorijų tyrėjus, įmonių darbuotojus. Tai savotiška kamienų saugykla, garantuojanti, kad mikroorganizmai dėl numatytų ar nenumatytų aplinkybių nebus prarasti negrįžtamai, rašoma pranešime spaudai. „Mikroorganizmų kultūrų kolekcijose saugomi įvairūs mikroorganizmai: bakterijos, archėjos, grybai, mielės, dumbliai, pirmuonys, virusai, ląstelių linijos, genetinė medžiaga: plazmidės, vektoriai. Visame pasaulyje registruotos 723 mikroorganizmų kultūrų kolekcijos, trečdalis jų yra Europoje. Absoliutus šio žemyno lyderis – Prancūzija, turinti 38 registruotas kolekcijas. Estija turi penkias kultūrų kolekcijas, Latvija – vieną. Iš Europos valstybių mikroorganizmų kultūrų kolekcijų neturi tik kelios: Lietuva, Moldova ir Balkanų šalys, buvusios Jugoslavijos respublikos“, – pasakojo prof. N. Kuisienė. Todėl Lietuvos mikrobiologų draugija su Vilniaus universitetu, suvokdami mikroorganizmų kolekcijos svarbą ir poreikį moksliniams tyrimams bei biotechnologijos pramonei, inicijuos Nacionalinės mikroorganizmų kultūrų kolekcijos įsteigimą ir sukūrimą VU GMC, tad kviečia prisijungti kitas institucijas, mokslo ir mokymo įstaigas, verslo įmones. Paprastai tokios kolekcijos būna universitetinės arba valstybinės, orientuotos tiek į mokslo, tiek pramonės poreikius. VU GMC laboratorijose sukauptos mediciniškai svarbios mikroorganizmų kultūrų, mielių, didžiulės iš aplinkos išskirtų mikroorganizmų kolekcijos, tarp kurių – unikali giliausio pasaulio urvo Kruberio-Voronjos bakterijų kultūrų kolekcija, taip pat didžiausia Lietuvoje termofilinių bakterijų kultūrų bei bakteriofagų kolekcijos. Taip pat nuspręsta parengti Mikrobiologijos terminų žodyną. „Žodynas bus internetinis, aiškinamasis, laisvai prieinamas, skirtas mikrobiologijos srityje dirbantiems specialistams, studentams, taip pat visiems, besidomintiesiems mikrobiologija. Į žodyno kūrimą kviesime įsitraukti skirtingų mikrobiologijos sričių specialistus. Visos grupės darbą koordinuos VU GMC doc. Juozas Raugalas, turintis ypač didelę patirtį rengiant mokymo ir metodines priemones tiek aukštųjų mokyklų studentams, tiek vidurinių mokyklų moksleiviams“, – paaiškina prof. N. Kuisienė. Doc. J. Raugalas įsitikinęs, kad tokio žodyno tikrai reikia. Dažnai, recenzuodamas studentų darbus, jis susiduria su netaisyklingai išverstomis sąvokomis.