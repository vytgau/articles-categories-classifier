Ši žinia Australijoje vėl pakurstė debatus apie sąmoningą gyvybės nutraukimą. Davidas Goodallas, kuriam dabar yra 104 metai, neserga nepagydoma liga, tačiau jo gyvenimo kokybė labai suprastėjo, todėl mokslininkui skubos tvarka pavyko susitarti dėl priėmimo su eutanazijos agentūra Bazelyje. „Labai apgailestauju, kad sulaukiau tokio amžiaus, – anksčiau šį mėnesį per savo gimtadienį televizijai ABC sakė ekologas D. Goodallas. – Nesu laimingas. Noriu mirti. Tai nėra liūdnas dalykas. Liūdna, kai negali to padaryti“. „Manau, senam žmogui, tokiam, kaip aš, turėtų būti užtikrintos visos piliečio teisės, įskaitant teisę į savižudybę su pagalba“, – kalbėjo jis. Savižudybė su pagalba yra draudžiama daugumoje pasaulio valstybių. Ji buvo draudžiama ir Australijoje, tačiau pernai Viktorijos valstija pirmoji šalyje legalizavo galimybę pasitraukti iš gyvenimo tokiu būdu. Tačiau tai numatantis įstatymas įsigalios tik 2019 metų sausį, o teisę į savižudybę su pagalba turės tik nepagydomai sergantys veiksnūs pacientai, kuriems liko gyventi mažiau nei pusė metų. Kitose Australijos valstijose anksčiau taip pat svarstyta galimybė įteisinti eutanaziją, tačiau visos iniciatyvos šiuo klausimu buvo atmestos. Už eutanazijos įteisinimą kovojanti nevyriausybinė organizacija „Exit International“, besirūpinanti D. Goodallo kelionės reikalais, pabrėžė, jog labai neteisinga, kad „vienas vyriausių ir iškiliausių Australijos piliečių priverstas keliauti į kitą pasaulio kraštą, kad galėtų oriai numirti“. „Rami, ori mirtis turi būti prieinama kiekvienam norinčiajam. Asmuo neturėtų būti verčiamas palikti namus, kad tai pasiektų“, – rašoma „Exit International“ tinklalapyje pirmadienį paskelbtame pareiškime. Organizacija inicijavo „GoFundMe“ kampaniją surinkti lėšas D. Goodallo lėktuvo bilietams. Jo ekonominės klasės bilietai buvo pakeisti verslo klasės bilietais, o iki šiol pavyko surinkti daugiau nei 17 tūkst. Australijos dolerių (11 tūkst. eurų) D. Goodallas, Perto Edith Cowan universiteto garbės mokslo darbuotojas, 2016 metais sulaukė tarptautinio žiniasklaidos dėmesio, kai buvo paskelbtas netinkamu dirbti universitete. Kilus pasipiktinimo bangai šis sprendimas buvo atšauktas, o D. Goodallas sulaukė palaikymo iš kolegų mokslininkų įvairiose šalyse. Jis parašė dešimtis mokslinių darbų ir dar visai neseniai vertino ir redagavo straipsnius įvairiems apie ekologiją rašantiems žurnalams.