Ši partnerystė suteiks galimybę „Pigu.lt“ klientams pasiūlyti visus „Apple“ produktus ir naujoves, rašoma pranešime spaudai. Įgaliojimas prekiauti „Apple“ produktais (angl. „Apple Authorized Reseller“) – svarbus partnerystės statusas, suteikiamas tik „Apple“ reikalavimus atitinkantiems rinkos dalyviams. „Pigu.lt“ tapus oficialiu „Apple“ produkcijos pardavėju, bendrovės klientai Baltijos šalyse galės įsigyti ne tik visą šio prekės ženklo gaminamų produktų asortimentą, bet gauti ir papildomų paslaugų bei galimybę įsigyti naujausias kompanijos pristatytas prekes. „E. prekyba kasmet nuosekliai plečiasi, pirkėjų pasitikėjimas e. prekyba taip pat didėja, auga ir naujausių technologinių sprendimų paklausa. Partnerystė su „AVAD Baltic“ leis praplėsti „Apple“ produkcijos pardavimus internete, o mūsų klientams tai suteiks daug papildomų naudų ir galimybę įsigyti naujausias kompanijos „Apple“ prekes net neišėjus iš namų“, – sako „Pigu.lt“ rinkodaros direktorė Giedrė Vilkė. „Apple“ produkciją perkantiems klientams „Pigu.lt“ taip pat siūlys prekių draudimą, kurį esant poreikiui bus galima pratęsti. Bus taikoma galimybė pirkti išsimokėtinai. Pagal nustatytas „Pigu.lt” sąlygas, prekėms taikoma ir 30 dienų grąžinimo garantija.