Ši informacija buvo rasta atnaujintos operacinės sistemos „iOS 11“ kode, rašo leidinys „9to5Mac“. Naujovė bus pristatyta rugsėjo 12-ąją – kvietimus į renginį, kuris įvyks tą dieną, gavo daugelis žurnalistų, rašančių apie šią įmonę. Renginio tema oficialiai neskelbiama, tačiau būtent taip „Apple“ praneša žiniasklaidai apie būsimą savo naujų produktų pristatymą. Spėjama, kad „iPhone X“ turės 5,8 colio įstrižainės OLED berėmį ekraną, kuris bus didžiausias visame JAV įmonės išmaniųjų telefonų asortimente. Pavyzdžiui, „IPhone 7 Plus“ ekrano įstrižainė siekia 5,5 colio. Taip pat kalbama, kad nebeliks mygtuko „Home“ („Pradžia)“, kurio funkcijas vykdys „virtualus“ mygtukas ekrane. Be to, spėjama, kad naudotojo identifikavimui naujajame telefone bus naudojama veidų atpažinimo technologija, o ne technologija „Touch ID“, pagal kurią įrenginio savininkas nustatomas pagal piršto atspaudą. Anksčiau spėta, kad naujasis „Apple“ flagmanas bus brangiausias telefonas įmonės istorijoje – šaltinių duomenimis, Jungtinėse Valstijose jis kainuos nuo 999 JAV dolerių. Naujasis modelis taip pat bus jubiliejinis – pirmasis „iPhone“ prekyboje pasirodė 2007 metų vasarą. „Apple“ taip pat pristatys atnaujintas esamų „iPhone“ modelių versijas, kurios, kaip manoma, bus pavadintos „iPhone 8“ ir „iPhone 8 Plus“.