Bendrovė pranešė išplėsianti „nutildymo“ (angl. „mute“) funkciją, kad vartotojai savo paskyroje galėtų užblokuoti žinutes pagal raktažodžius, frazes ir susirašinėjimo turinį ir daugiau negautų žinučių su tokiu turiniu. Dabartinė „nutildymo“ funkcija leidžia užblokuoti nepageidaujamo turinio žinutes, kad jų nesimatytų paskyroje. Po kelių dienų naujieną galės įsidiegti visi vartotojai, tinklaraštyje pranešė „Twitter“ atstovai. Bendrovė, balansuojanti ant ribos tarp laisvos minčių raiškos ir agresyvios bei įžeidžiamos kalbos blokavimo, sulaukė daug kritikos, pasipylus vartotojų skundams dėl patyčių. Liepą „Twiter“ visam laikui uždarė kai kurių vartotojų paskyras po to, kai filmo „Vaiduoklių medžiotojos“ (angl. „Ghostbusters“) aktorė Leslie Jones paliko socialinį tinklą teigdama, kad jame susidūrė su žiauriu priekabiavimu. „Twitter“ pranešė suteiksianti vartotojams „efektyvesnį būdą“ pranešti apie žeidžiamą turinį, tačiau detalių pašykštėjo. Bendrovė taip pat paskelbė patobulinusi vidaus kontrolę, kad galėtų veiksmingiau susitvarkyti su nederamu elgesiu, apie kurį praneša vartotojai.