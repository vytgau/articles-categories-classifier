„Lietuvos inovatoriai seka pasaulinėmis tendencijomis, o jų netradicinės verslo idėjos nuteikia optimistiškai. Dauguma idėjų yra grindžiamos 3D spausdinimo, „blockchain“, dirbtinio intelekto sprendimais. Siūloma sukurti naujų internetinių platformų, įrankių ar išmanių programėlių, kurios išsprendžia rinkoje esančią problemą, suteikia vartotojams pridėtinę vertę ir naujų žinių. Nebijoma eksperimentuoti sveikatos technologijų srityje siūlant naujus vaistus ar metodus. Energetikos srityje siūlomos idėjos paremtos LED apšvietimo technologijomis, saulės kolektoriais“, – pranešime žiniasklaidai cituojamas Kęstutis Šetkus, MITA direktorius. Idėjos siūlomos įvairiuose sektoriuose pagal Sumanią specializaciją: energetikos ir tvarios aplinkos (16), įtraukios ir kūrybingos visuomenės (15), sveikatos technologijų ir biotechnologijų (13), transporto, logistikos ir informacinių technologijų srityse (12), nauji gamybos procesai, medžiagos ir technologijos (10), agroinovacijos ir maisto technologijos (6). Perspektyviausios idėjos, kurios turi didžiausią potencialą sukurti naują produktą rinkai, bus atrenkamos konkurso ekspertų, o inovatoriai galės įkurti naujus technologinius verslus – startuolius. Jiems bus priskirti mentoriai, kurie lydės juos visą šį etapą. Labiausiai savo idėjas išvystę startuoliai bus pakviesti vykti į didžiausius užsienio akceleratorius. Prie šio konkurso prisideda ir pradedančiuosius inovatorius konsultuoja net 8 organizacijos, aktyvios inovacijų ekosistemos dalyvės, vykdančios projektą „InoSpurtas“: MITA, Lietuvos inovacijų centras, Visorių informacinių technologijų parkas, Kauno mokslo ir technologijų parkas, Klaipėdos mokslo ir technologijų parkas, Fizikos instituto mokslo ir technologijų mokslų parkas, Saulėtekio mokslo ir technologijų parkas, Šiaurės miestelio technologijų parkas. Ateitis neįsivaizduojama be robotų Inovatoriai siūlo keletą idėjų, susijusių su robotais, kadangi manoma, kad Lietuvoje jų vystymo perspektyvos yra daug žadančios, nes paklausa didesnė už pasiūlą. Siūloma sukurti robotus-gidus, kurie pasakotų istoriją ir galėtų būti pritaikyti turizmo sektoriuje, išvystyti įvairias robotizuotas sistemas medicinoje, kurios būtų taikomos pacientų slaugai ir priežiūrai nuotoliniu būdu. Maisto technologijos – laukia pokyčiai Kai kurios idėjos projektuoja mus į ateitį. Pavyzdžiui, maisto technologijų srityje inovatoriai turi planų kurti biotechnologijų laboratoriją, kuri tirtų ir vystytų naują technologiją, skirtą specialių gyvūnų ląstelių kultūrų kultivavimui laboratorijoje (taip vadinama „auginamą mėsą“, angl. „cultured meat“). Kuriant į natūralią mėsą panašius audinius, kuriuos galima naudoti kaip tikros mėsos pakaitalą, bus naudojami naujausi audinių inžinerijos, kamieninių ląstelių ir biotechnologijos išradimai ir metodai. Ar tokias idėjas bus įgyvendinamos Lietuvoje, parodys netolima ateitis. 3D spausdinimas ir lazeriai verslo poreikiams Yra daug pateiktų idėjų, kurios paremtos 3D spausdinimu ar lazerių technologijomis. Pavyzdžiui, siūloma sukurti modulinius daugiafunkcinius baldus, sukurtus iš stacionarių detalių ir sujungtų su 3D spausdintomis detalėmis. Toks sprendimas gali sutaupyti verslo kaštus. Kitų idėjų autoriai siūlo patobulinti jau dabar egzistuojančias lazerių technologijas, pavyzdžiui, patobulinta lazerinė stiklo apdirbimo technologija. Sveikatos technologijos – idėjų bumas Sveikatos ir medicinos srityje vyrauja idėjų įvairovė. Siūloma sukurti ankstyvo širdies sutrikimų diagnozavimo ir modeliavimo elektroninę sistemą, renkančią ir analizuojančią didžiuosius duomenis. Sportuojantiems yra siūlomas naujas technologinis procesas, kuris apjungia neurologijos ir fiziologijos sprendimus. Inovatorių planuose numatyti sukurti inovatyvūs medicininiai pleistrai, skirti raumenų skausmui malšinti. Konkurse yra ir naujų ateities idėjų, pavyzdžiui, kaip sukurti naujus fermentus, dar neegzistuojančius gamtoje. Pateikta ir iki šiol mažai Lietuvoje išvystyta idėja biochirurgijos srityje, taikant unikalų lervų terapijos metodą. Kasdienai taikomos inovacijos Inovatoriai siūlo ir plačiai kasdienai taikomų produktų: siūlomi išmanūs pardavimo aparatai, kurie, pavyzdžiui, išmaniajam telefonui per kelias minutes uždės ekrano apsauginę plėvelę, taip pat siūlomi sukurti nešiojami įkrovimo prietaisai, planuojami sukurti popieriaus ir kartono gaminiai iš pluoštinių kanapių. Jūrinės inovacijos Klaipėdoje inovatoriai nesnaudžia siūlydami sumanias transporto sistemas, pagrįstas didžiaisiais duomenimis („Big Data“) – siūloma sukurti autonominę sistemą laivų eismo stebėsenai. Kita idėja – elektros motoru varomas laivas, turintis vėjo ir saulės jėgaines baterijų įkrovai.