Galbūt šis klausimas skamba keistai, tačiau mokslininkams tai – didžiulis galvosūkis. Pasižvalgę gyvūnų pasaulyje pamatysime, kad atskiros jų kūno dalys savo dydžiu skiriasi nedaug. Žinoma, kai kurie individai būna didesni už kitus, turi didesnius raumenis ar riebalinį sluoksnį. Vėlgi, viskas priklauso nuo aplinkos. Ir gyvūnų išvaizda skiriasi – kai kuriose rūšyse partneriai surandami būtent pagal išvaizdą. Tačiau moterų krūtų dydžio skirtumai yra unikalūs. Aukštos moterys gali turėti ir labai mažas krūtis, o žemos – dideles. Ir tai nėra neįprasta – žmonės neturi vieningo krūtų ir kūno dydžio santykio. Net ir vienos moters krūtys nebūna vienodos – jos visada šiek tiek skiriasi viena nuo kitos. Taip yra dėl to, kad žmogaus kūnas apskritai niekada nėra simetriškas. Hormonai brendimo laikotarpių skirtingai paveikia skirtingų krūtų augimą ir viena visada būna šiek tiek didesnė už kitą. Tuo tarpu kodėl vienų moterų krūtys yra didesnės nei kitų mokslas tiksliai nežino. Žmonės yra vieninteliai primatai, kurie turi dideles krūtis ne tik tada, kai žindo vaikus. Gorilų, šimpanzių ir kitų rūšių patelių krūtinės įprastai atrodo taip pat, kaip ir patinų. Tik žindymo laikotarpiu jos yra didesnės. Tuo tarpu žmonių moterys visą laiką vaikšto su iškiliomis krūtimis. Taip tikriausiai yra dėl to, kad jos reikalingos poros paieškai. Žmonės poruojasi pagal išvaizdą. Mūsų kultūra išsivystė taip, kad dabar poruojamasi ne tik pagal išorinius žmogaus bruožus, tačiau pirmas įspūdis visais laikais buvo labai svarbus. Mokslininkai mano, kad moterys krūtis turi tam, kad pritrauktų vyrus – jos tarsi rodo, kad moteris jau gali susilaukti vaikų. Todėl skirtingose pasaulio vietose krūtys simbolizuoja vaisingumą – net įvairios dievybės vaizduojamos su didelėmis krūtimis. Kai kurie mokslininkai mano, kad seniau moterims su didelėmis krūtinėmis buvo lengviau susilaukti vaikų, nes jos lengviau susirasdavo porą. Taigi, jos perduodavo savo genus ateities kartoms. Krūtų dydį didžiąja dalimi nulemia būtent genai (56 proc.). Beje, liemenėlių gamintojai teigia, kad vidutinės moters krūtys dabar yra didesnės nei anksčiau. Tačiau kiti mokslininkai nesutinka – kodėl tuomet dabar ne visos moterys turi dideles krūtis? Krūtų dydį lemia ne tik genai, bet ir daugybė kitų veiksnių – mityba, kūno svoris, hormonų pusiausvyra, gyvenamoji aplinka. Žmonės yra labai mobilūs, todėl ir genus perneša toli nuo savo pačių gimimo vietos – tai irgi galėjo tapti svarbiu faktoriumi, nulėmusį tokius didžiulius krūtų dydžio skirtumus. O galbūt jei nebūtų prasidėję kultūriniai pokyčiai į pirmą planą poros paieškose iškėlę naujus kriterijus (socialinę padėtį, intelektą ir t. t.) visų moterų krūtys dabar būtų didelės?