Ministrų kabineto narys tvirtino, kad įvykus atakai, kuri sutrikdytų šalies informacinių technologijų sistemų veikimą, Jungtinė Karalystė svarstytų galimybę suduoti atkirtį pasitelkus sausumos kariuomenę, taip pat jūrų laivyno ir oro pajėgas, skelbiama svetainėje businessinsider.com, remiantis leidinio „The Mirror“ publikacija. „Steigiame naujo tipo XXI a. kibernetinius korpusus. Į juos telkiami savanoriai specialistai, šio pramonės sektoriaus žinovai, galintys patarti, kaip užsitikrinti lyderio pozicijas kibernetinėje erdvėje vykstančiose varžybose“, – sakė M. Fallonas. „Internetinių atakų padaryta žala gali nulemti atsakomąją reakciją, vykdomą pasitelkus bet kurio tipo, kaip antai, oro, sausumos, jūrų arba kibernetinės erdvės, pajėgas“, – sakė M. Fallonas, kalbėdamas su ekspertų grupe iš Karališkojo tarptautinių santykių instituto „Chatham House“. M. Fallono komentarai buvo išplatinti praėjus keturioms dienoms po kibernetinės atakos, nukreiptos į Jungtinės Karalystės parlamentą. Po išpuolio prie asmeninių el. pašto paskyrų negalėjo prisijungti maždaug 90 Bendruomenių ir Lordų rūmų atstovų. Keliomis savaitėmis anksčiau, gegužės 12 d., kenkimo programa „WannaCry“ sutrikdė Anglijos Nacionalinės sveikatos tarnybos (NHS) darbą. Praėjus vos kelioms valandoms po M. Fallono pasisakymo, įvairių pasaulio įmonių veiklą paralyžiavo dar viena kibernetinė ataka. Ji neaplenkė ir Didžiojoje Britanijoje įkurtos tarptautinės įmonės WPP. Pasak M. Fallono, karinius Jungtinės Karalystės veiksmus, kaip atsaką į kibernetinę ataką, būtų galima pateisinti NATO 5 straipsnio nuostatomis, skelbiančiomis, kad išpuolis prieš vieną prilygsta išpuoliui prieš visus. M. Fallonas akcentavo, kad apsisprendimas dėl atsako pobūdžio kiekvienu atveju gali būti skirtingas. „Be jokio abejo, turi būti nubrėžta tam tikra riba, kurios peržengimą reikėtų prilyginti grėsmei visai valstybei, kasdienei jos piliečių veiklai. Dėl šios priežasties raginame NATO aiškiai pripažinti, kad, taikant 5 straipsnį, kibernetinė ataka gali būti vertinama kaip ne mažiau grėsminga už bet kurią fizinę ataką“, – sakė M. Fallonas. M. Fallonas taip pat paragino pasirūpinti kuo efektyvesniu kibernetinio saugumo užtikrinimu. „Visi turime prisiimti atsakomybę už savo pačių saugumą interneto erdvėje, – sakė jis. – Būtina pasirūpinti sudėtingesniais slaptažodžiais, nuolat naujinti operacinę sistemą „Windows“ ir kt. Tik tada turėsime daugiau galimybių atremti tokias kaip Parlamentą ištikusią arba „WannaCry“ sukeltą ataką.“