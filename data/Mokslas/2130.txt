Viskonsine įsikūrusi bendrovė pasirengusi implantuoti lustus maždaug 50 savo darbuotojų. „Lustų implantavimas - teisingas, inovacijų plėtrą palaikantis sprendimas. Mes pirmieji pradėsime jį taikyti Jungtinėse Valstijose“, - sakė T. Westby. Jis pridūrė, kad jis ir jo šeimos nariai artimiausiu metu planuoja implantuotis mikroschemas po oda. Bendrovės vadovas pažymi, kad lustas gali būti naudojamas vietoj leidimo į darbą, taip pat maistui įsigyti - saugiai, be kreditinės kortelės, grynųjų pinigų ar išmaniojo telefono. Pasak T. Westby, „Three Square Market“ partneriai - Švedijos bendrovė „BioHax International“ - jau implantavo tokius lustus 150 savo darbuotojų. „Vos ryžio grudelio dydžio“ mikroschema bus implantuojama į ranką po oda tarp nykščio ir smiliaus. Vieno lusto implantavimo kaina siekia 300 JAV dolerių, bendrovė žada apmokėti šias išlaidas. Operacija bus atliekama savanoriškumo pagrindais. Pasak T. Westby, JAV maisto produktų ir vaistų kokybės kontrolės valdyba jau pritarė šiai iniciatyvai. Kaip teigia T. Westby, susekti žmogaus vietos buvimą pasitelkus lustą neįmanoma. „Mikroschema atpažįstama tik 15 cm atstumu nuo nuskaitančio prietaiso“, - pabrėžė jis. Kiek anksčiau BBC skelbė, kad 50 iš 85 „Three Square Market“ darbuotojų jau sutiko, kad jiems po oda būtų implantuotas lustas.