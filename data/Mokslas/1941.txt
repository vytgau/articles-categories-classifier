Bet kokie skaičiai yra geri, o kurių reikėtų vengti? Ką reiškia pirmasis skaitmuo, o ką - antrasis? Ir iš kur gamintojai žino, kurį standartą jų gaminys atitinka? IP raidės reiškia „Ingress Protection“ ir nusako, kaip gerai prietaiso korpusas izoliuoja vidinius komponentus nuo dulkių ir vandens. Jums nesinorėtų, kad jūsų išmanusis laikrodis sugestų, jei ant jo nukris keletas lietaus lašų, ir jūs nenorėtumėte, kad išmanusis telefonas nepakeltų nukritimo į menkiausią balą. Todėl į IP reikšmę visuomet reikia atkreipti dėmesį. Atsparumas kietiems daiktams ir dalelėms Pirmasis skaitmuo nusako prietaiso atsparumą kietiems daiktams ir dalelėms. 1 reiškia, kad į prietaisą nepateks ir jo nesugadins 50 mm dydžio daiktai. Iš esmės, IP1 reikštų, kad į kokį nors įrenginį netyčia neįkišite rankos. Skaitmuo 2 jau reiškia, kad prietaisas yra apsaugotas nuo didesnių nei 12,5 mm dydžio daiktų, 3 – nuo 2,5 mm (maždaug atsuktuvo galvutės dydžio), 4 – nuo didesnių nei 1 mm, o toliau jau darosi įdomiau. 5 jau reiškia, kad daiktas nebijo dulkių. Kad prietaisas gautų tokį reitingą, jis 8 valandas turi veikti specialioje laboratorinėje kameroje, pilnoje talko dulkių. Jos, beje, gali patekti į vidų, tačiau negali trukdyti prietaiso darbui. IP6 reitingas jau reikštų, kad į prietaiso vidų dulkės nepatenka. Apsauga nuo dulkių yra naudinga visiems elektronikos prietaisams, ypač tiems, kurie naudoja variklius ar kitokias besisukančias dalis. Tuo tarpu apsauga nuo vandens yra aktuali praktiškai visiems. Atsparumas vandeniui IP reitinge apsauga nuo vandens yra vertinama balais nuo 0 (neapsaugotas visiškai) iki 8. 1 reiškia, kad prietaisas yra atsparus vertikaliai iš viršaus krentantiems vandens lašams – nestipriam lietui. Vanduo gali patekti į korpusą, bet negali sugadinti įrenginio. Skaitmuo 2 reiškia, kad prietaisui nebaisus 15, o 3 – 60 laipsnių kampu krentantis vanduo. 4 žymimi prietaisai, kurie nesugenda net jei vanduo bėga iš visų pusių. Štai nuo 5 prasideda įdomesni bandymai. 5 žymimi tie daiktai, kurie yra nebijo vandens srovių, purškiamų per 6,3 mm galvutę 12,5 litrų per minutę greičiu. Gauti 6 prietaisas turi praeiti kur kas agresyvesnį bandymą – per 12,5 mm galvutę purškiama vandens srovė pasiekia 100 litrų per minutę greitį. Abiejų šių bandymų metu prietaisai turi veikti bent 3 minutes – po to gali sugesti. 7-8 balų įvertinimui gauti reikia prietaisą panardinti po vandeniu. 7 rašomas tiems, kurie vandenyje (maždaug metro gylyje) išbūna pusvalandį, o 8 neturi laiko apribojimų, bet įrenginys yra kur kas giliau, kur jį veikia ir didelis slėgis. Taigi, IP68 yra aukščiausius įmanomas atsparumo dulkėms ir vandeniui standartas, kuriuo pasigirti gali labai nedaug prietaisų. Jei vienas skaičius praleidžiamas, tai reiškia, kad yra išmatuotas tik apsaugos lygis nuo vienos blogybės. Tai dažniausiai atrodo taip – IPX4 – prietaisas apsaugotas nuo vandens taškymosi iš visų pusių, o apie atsparumą dulkėms nieko pasakyti negalima. IP reitingą sukūrė Tarptautinė elektromechanikos komisija (IEC), siekdama įvesti standartą, leidžiantį žmonėms įvertinti, ar perkamas daiktas yra pakankamai atsparus. IP reitingas nenusako prietaiso atsparumo smūgiams ar chemikalams - net jei daiktas ir nesuges nuo lietaus, jį gali sugadinti sūrus ar muilinas vanduo. Todėl net ir aukštą standartą atitinkančius daiktus yra verta pasaugoti.