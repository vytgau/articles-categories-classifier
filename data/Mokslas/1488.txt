Marso atmosfera yra sudaryta beveik vien iš CO2, todėl kolonizatoriams reikėtų gabentis savo deguonį ir, žinoma, išmokti jo pasigaminti Raudonojoje planetoje. Dabar Lisabonos Universiteto mokslininkas surado būdą kaip naudojant plazmą galima Marso atmosferą paversti privalumu. Akivaizdu, kad CO2 molekulėje yra ir deguonies atomų, jų mums ir reikia. Tačiau nėra paprasto, lengvai transportuojamo būdo iš anglies dvideginio išgauti deguonį. Kad ir kokia įranga tai būtų, jis turi veikti Marse, būti pakankamai lengva ir kompaktiškas. Lisabonos Universiteto mokslininkas Vasco Guerra jau kurį laiką naudoja plazmą deguoniui iš anglies dvideginio išgauti. Pagrindinis jo tyrimų tikslas niekada nebuvo pagalba Marso kolonizatoriams. Jis norėjo pažiūrėti, ar galima lengvai išskaidyti Žemės klimatą žalojantį CO2. Tačiau tuomet mokslininkas sudalyvavo vienoje iš NASA konferencijų apie Marsą ir pradėjo galvoti, kad jo technologija praverstų ir Raudonojoje planetoje. Skaičiavimai nuteikė optimistiškai. Marso atmosfera ne tik yra kupina CO2, bet ir kur kas vėsesnė nei Žemės. Taigi, CO2 atskyrimas naudojant plazmą būtų kur kas efektyvesnis, nes reakcijos laikas būtų lėtesnis. Deguonis būtų panaudotas žmonių kolonijai išlaikyti. Jį kvėpuotų žmonės, galbūt dalis jo būtų panaudota ir mokslinei įrangai. O kur dingtų anglis? Mokslininkai turi šiek tiek kitą idėją. Plazma gali išskaidyti pavienes CO2 molekules ir pats procesas būtų gana efektyvus. Tačiau kur kas naudingiau būtų paimti dvi CO2 molekules ir iš jų suformuoti dvi CO ir 02 molekules. Deguonis būtų panaudojamas žmonių kolonijai išlaikyti, o anglies monoksidas, kuris šiaip jau irgi yra mirtinai toksiškas, gali būti naudojamas kurui. Aišku, kol kas buvo atlikti tik skaičiavimai, jokie bandymai su simuliuota Marso atmosfera atlikti nebuvo. Tačiau Guerra yra įsitikinęs, kad tokia technologija Marso tyrimuose būtų labai naudinga. Galimybė pasigaminti deguonį yra tai, kas tikrai prisidėtų prie pirmosios kolonijos sėkmės.