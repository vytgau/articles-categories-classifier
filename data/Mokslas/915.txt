Gąsdinantis užrašas įspėja šį maišelį išmesti (ir nevalgyti), tačiau iš tikrųjų namuose šie daiktai yra visai naudingi. Pateikiame 6 panaudojimo pavyzdžius. Silicio dioksidas – būtent tai yra šiuose galimai pavojinguose maišeliuose. Gamtoje silicio dioksidas dažniausiai sutinkamas kvarco pavidalu ir yra pagrindinė smėlio sudedamoji dalis. Gelio pavidalo silicio dioksidas puikiai sugeria drėgmę, todėl jis ir naudojamas įvairių gaminių pakuotėse. Nors atrodo neįtikėtinai, vienas toks nedidelis balto popieriaus pluošto maišelis gali efektyviai nuo drėgmės apsaugoti didelius elektronikos prietaisus, paltus, batus ir kur kas daugiau. Identiški paketėliai naudojami ir pramonėje – tų elektronikos gaminių, kurie gali būti pažeisti drėgmės, korpusuose dažnai paliekamas vienas ar du tokie maišeliai. Šiuo požiūriu silicio dioksidas yra labai universalus ir naudingas, tačiau įspėjimai ant maišelio įspėja jį iš karto išmesti. Kodėl? Iš tikrųjų, tikriausiai nieko nenutiktų, jei silicio dioksidą suvalgytumėte. Būtų tas pats, kas valgyti smėlį. Jis iš jūsų organizmo pasišalintų nepadaręs žymesnės žalos, nebent nuspręstumėte suvalgyti labai didelį kiekį. Teoriškai nežinia per kur keliavęs maišelis gali būti prisigėręs įvairių medžiagų, tačiau įspėjimai dažniausiai spausdinami tiesiog bandant apsisaugoti nuo ieškinių. Jei nebūtų įspėjimo „Nevalgyti!“, kas nors tokį maišelį suvalgytų, apsirgtų ir paduotų produkto gamintoją į teismą. Vis dėlto, jei prisiimate atsakomybę už savo veiksmus, šiuos maišelius galima labai naudingai pritaikyti buityje. Štai 6 silicio dioksido maišelių pritaikymo būdai, kuriuos išskiria businessinsider.com: Į vandenį įmesto telefono ar kitų prietaisų džiovinimas – keli silicio dioksido paketėliai uždarytame maišelyje suveiks geriau nei ryžiai ar kitos priemonės; Cukraus ar druskos išdžiovinimas – taip dings dideli gumulai; Popierinių dekoracijų apsauga nuo drėgmės; Skutimosi peiliukų apsauga – jie tarnaus ilgiau, jei išvengsite drėgmės daromos žalos; Nemalonaus kvapo iš avalynės ar sportinio krepšio naikinimas – vos vienas toks paketėlis gali padėti užkirsti kelią bakterijų dauginimuisi; Popierinių nuotraukų išsaugojimas – silicio dioksido paketėliai neleis nuotraukoms sukibti.