Poreikis apsaugoti asmens arba įmonės duomenis tampa vis svarbesnis, nuolat didėjant informacijos vagysčių pavojui ir augant saugumo reikalavimams. Rinkoje jau yra specialių filtrų, kuriuos pritvirtinus ant ekrano, informaciją apsaugoma nuo smalsių akių: kai į ekraną žiūrite iš šono jis atrodo tamsus. HP nusprendė eiti dar toliau ir sukūrė analogišką sistemą tiesiogiai integruotą į nešiojamojo kompiuterio ekraną. Kartu su 3M specialistais sukurtas sprendimas buvo pavadintas „Sure View“. Specialios technologijos dėka vaizdą ekrane gali matyti tik tiesiai priešais jį sėdintis asmuo. Pašaliniai arba žiūrintys į ekraną kampu, pamatys tik tamsų vaizdą, kuriame perskaityti tekstą ar įžiūrėti kitas detales bus labai sudėtinga. Vartotojai tarp įprasto ir privataus režimo galės persijungti paprasčiausiai paspausdami klavišų kombinaciją. „Sure View“ gamintojas pirmiausia pasiūlys nešiojamųjų kompiuterių „EliteBook 1040“ ir „EliteBook 840“ pirkėjams. HP kompiuterius su nauja konfidencialumo sistema bus galima įsigyti jau ateinantį mėnesį.