Remiantis BTA apdraustų išmaniųjų įrenginių žalų statistika, dažniausiai nukenčia mobilūs telefonai – 80 proc. ir likę 20 proc. – planšetiniai bei nešiojami kompiuteriai. Dažniausi registruojami gedimai – sudužę mobiliųjų telefonų ekrano stiklai, dėl smūgio, apliejimo ar įkritimo į vandenį sugedę vidaus mechanizmai. „Daugiausiai telefonų sugadinama kasdieninėse situacijose: žmonės ir tvenkinius kasa, ir betonavimo darbus atlieka su išmaniaisiais kišenėse, netyčia išmeta juos lipdami iš mašinos ar pamiršta, kad prieš išvažiuodami pasidėjo telefoną ant automobilio stogo. Taip pat telefonai išslysta iš rankų, nukrenta nuo stalo, baro ar kito paviršiaus, yra apliejami. Mūsų praktika rodo, kad už absoliučiai didžiausią dalį išmaniųjų įrenginių žalų atsakingi suaugusieji, kurie, atrodo, nelinkę paleisti telefono iš rankų“, – sako BTA turto draudimo produktų vadovė Dalia Strazdienė. Vyrai dažnai paskandina išmaniuosius unitaze ar vonioje, kai užmiršta juos užpakalinėje kelnių kišenėje, o moterys įmeta į kriauklę ar vonelę su vandeniu, tvarkydamos namus, netyčia išskalbia su drabužiais. Taip pat gana dažnai mobilieji sutraiškomi po automobilių ar net žemės ūkio technikos ratais. Skaičiuojama, kad vidutinės išmaniųjų įrenginių žalos Lietuvoje svyruoja apie 200–300 eurų. Jų draudimas pradėjo populiarėti 2014 – 2015 metais, o šiemet tapo įprasta perkama paslauga, namų turto draudimo dalimi. Viena rimčiausių telefonų sugadinimo rizikų yra įsigalėjęs įprotis nešioti juos užpakalinėse kišenėse: atsisėdus telefonas gali būti paprasčiausiai sulaužytas, nes naujausi įrenginiai yra ploni ir gana trapūs. Pasak BTA atstovės, kasdieninių reikalų tvarkymas į mobiliuosius įrenginius sparčiai keliasi iš namų ar darbo kompiuterių, o su laiku mobilumo dar daugės, todėl tikėtina, kad augs ir išmaniųjų renginių draudimo paslaugos populiarumas. Eurostato duomenimis, 2015 metais Lietuvoje išmaniaisiais įrenginiais ne namuose ir ne darbe prie interneto jungėsi 38 proc. šalies gyventojų nuo 16 iki 74 metų amžiaus – 5 procentiniais punktais daugiau nei prieš metus. 2012 metais tokių mobilių žmonių buvo tik 17 proc.