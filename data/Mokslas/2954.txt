„Labai tikiuosi, kad po šių pamokų, kurios bus filmuojamos ir virs dokumentiniu filmu, daug žmonių pakeis savo požiūrį ir nustos manyti, kad siųstis kūrinius iš neteisėtų šaltinių yra labai kieta, kaip tai mėgina pateikti neteisėtų kūrinių dalijimosi platformų kūrėjai, iš svetimo gero uždirbantys krūvas pinigų. Supras, kad imdamas tai, kas tau nepriklauso, tu esi lygiai toks pats vagis kaip ir tas, kuris „švarina“ butus ar automobilius“, – pranešime cituojama asociacijos LATGA viešųjų ryšių specialistė Jurgita Kviliūnaitė. Specialiai organizuojamų pamokų metu nukentėję autoriai moksleiviams pasakoja, kaip susidūrė su intelektinės nuosavybės vagystėmis. Poetas, dramaturgas, muzikos autorius Gintaras Grajauskas sakė, kad kartą jauna roko grupė panaudojo jo eilėraštį dainai, savaip perdirbę, ir pamiršo paminėti, kas autorius. „Jie tai padarė dėl jauno amžiaus ir nežinojimo, pernelyg nepykau. Be to, jie manęs atsiprašė, sutvarkė dokumentus. O kitąkart vienas jaunas režisierius parašė projektą statyti mano pjesę ir gavo stipendiją. Manęs nepasivargino paklausti, ar sutinku, o kai pats jam paskambinau, mane tiesiog pasiuntė kuo toliau... Va, tada man labai pravertė, kad esu Asociacijos LATGA narys. Baigėsi tuo, kad tas jaunasis režisierius tiesiog negavo stipendijos“, – prisimena G. Grajauskas. „Colours of Bubbles“ lyderis Julijus Aleksovas taip pat susidūrė su kūrinių vagystėmis. „Keliskart yra tekę girdėti savo dainas „Youtube“ platformoje patalpintuose filmukuose. Kadangi tai buvo nekomerciniai filmukai, į teisininkus nesikreipėme, nors, žinoma, būtų malonu, jei žmonės atsiklaustų, ar gali naudoti mūsų kurtą muziką. Taip pat yra tekę rasti albumą „Linkomanijoje“, kur jis buvo patalpintas nemokamam siuntimuisi, žinoma, be mūsų žinios. Galiausiai po derybų su piratais jis buvo išimtas iš tinklapio“, – pasakoja jis. Dainų autorius Vaidotas Valiukevičius iš grupės „The Roop“ taip pat turi daug ką papasakoti autorių teisių apsaugos tema. „Esu nustebęs, kiek interneto platybėse yra nelegalių svetainių, kurios siūlo atsisiųsti „The Roop“ dainas nemokamai. Tai – vienas įrodymų, kad visuomenė dar per mažai žino ir supranta apie autorines teises. Dar yra likęs mąstymas, kad pasisavinti tai, kas nėra užrakinta ar apsaugota, yra normalu. Bet tai tokia pati vagystė. Teisintis, kad, pavyzdžiui, kažkas neužrakino automobilio, dėl to aš jį pasisavinau, nėra logiška. Tas pats tinka ir kūrybai. Matau, kad daugelis kūrėjų negali atsiduoti savo pašaukimui, nes iš to tiesiog neišgyvena. Ir tai liūdina. Tikiu, kad situaciją galima keisti į gera. Reikia labiau kitus gerbti ir palaikyti, visiems nuo to bus tik lengviau gyventi“, – teigia muzikantas. Kino režisierius Romas Zabarauskas dėsto, kad tarp piratų ypač populiarus jo sukurtas filmas „Streikas“ – jį jis rado patalpintą daugybėje nelegalių užsienio svetainių, kai kurios jo prašymu filmą išėmė. Vis dėlto įdomiausias egzempliorius – ispaniškai įgarsinta piratinė DVD plokštelė su „Streiko“ įrašu. „DVD viršelį puošia ne tik įspūdingai „pašviesinta“ Beata Tiškevič ir kitų filmo aktorių nuotraukos, bet ir nežinia kur vykusių sprogimų vaizdai bei tokie prierašai kaip „3D blu-ray“ cenzūruota režisieriaus versija. Iš tikrųjų tenka pavydėti tokio išradingo marketingo!“ – ironizuoja jaunasis režisierius. Kovos teisme DELFI primena, kad Lietuviška dalinimosi duomenimis ir „torrent“ nuorodomis svetainė „Linkomanija“ išgyvena ne pačius geriausius laikus. Teismo prašoma interneto ryšio bendrovėms uždrausti teikti prieigas prie šios interneto svetainės. Po Velykų prasidėjo autorių teisių asociacijos LATGA rengiamas edukacinių renginių ciklas „PIN diena mokyklose: autorių pamokos jaunajai kartai“. 10 žinomų įvairių sričių autorių grįš į savo buvusias mokyklas, kad papasakotų moksleiviams apie piratavimo žalą, o taip pat suteiktų žinių apie teisėtus intelektinės nuosavybės naudojimo būdus. Projekte „PIN dienos mokyklose: autorių pamokos jaunajai kartai“ taip pat dalyvauja dainininkė Giedrė Kilčiauskienė, naują muzikinį projektą kuriantis Markas Palubenka, muzikantas Linas Adomaitis, režisierė Giedrė Žickytė, skulptorius Gediminas Akstinas. Šis edukacinių renginių ciklas skirtas pažymėti Pasaulinę intelektinės nuosavybės (PIN) dieną, kuri švenčiama balandžio 26 d.