„YouTube“ griežtina politiką bei didina priežiūros komandą, siekiant apsaugoti savo lankytojus nuo netinkamo turinio, tinklaraščio įraše teigė kompanijos generalinė direktorė Susan Wojcicki. „Mes taip pat imamės griežtų veiksmų dėl komentarų – žadame naudoti naujus moderavimo įrankius, o kai kuriais atvejais išjungti komentarus apskritai“, – rašė direktorė. S. Wojcicki teigė, kad kompanijos tikslas – 2018-aisiais turėti virš 10 tūkst. darbuotojų, prižiūrinčių netinkamą turinį „YouTube“ portale. „YouTube“ praėjusią savaitę atnaujino savo rekomendacijų funkciją, kuri nuo šiol rekomenduos tuos vaizdo klipus, kurie naudotojams turėtų būti maloniausi. Kritikai teigia, kad tokia politika žmones gali įtraukti į socialinius burbulus bei atitraukti nuo kitokios nei jų nuomonės. Savo ruožtu pati „YouTube“ dėl prasto turinio kontroliavimo yra ne kartą sulaukusi kritikos tiek iš portale besireklamuojančių įmonių, tiek priežiūros tarnybų.