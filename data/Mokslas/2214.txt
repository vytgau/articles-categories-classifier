Nauja įmonės tarptinklinio duomenų perdavimo kainodara įsigalioja nuo ketvirtadienio, rašoma pranešime spaudai. Išvykę į užsienį „Tele2“ klientai apie skambučių, SMS ir MB kainas bus informuojami trumpąja žinute. Klientams bus siūlomi ir specialūs duomenų perdavimo paketai, kuriuos pasirinkus galios sumažintos tarptinklinio interneto duomenų perdavimo kainos. Kai kuriose šalyse kainos smuko net daugiau nei 100 kartų. Štai JAV ir Šveicarijoje keliaujantys klientai naršys 145 kartus pigiau. Kaina nukrito nuo 4,34 Eur / MB iki 0,03 Eur / MB. Bendrauti ir atostogų įspūdžiais nevaržomai dalintis galės ir egzotiškuose kraštuose besilankantys: Tailande „Tele2“ klientai už duomenis mokės 92 kartus (0,06 Eur / MB), Izraelyje 86 kartų (0,05 Eur / MB), o Jungtiniuose Arabų Emyratuose - 67 kartus (0,15 Eur / MB) pigiau. Apsidžiaugs ir atostogas itin lietuvių mėgstamoje Turkijoje susiplanavę klientai – duomenys čia atpigs daugiau nei 36 kartus – nuo 1,45 Eur / MB iki 0,04 Eur / MB. Atpigusiu mobiliuoju internetu mėgausis ir artimųjų ne tik Vakaruose, bet ir kaimyninėje Baltarusijoje turintys lietuviai. Čia duomenys pinga iki 10 kartų, nuo 1,45 Eur / MB iki 0, 14 Eur / MB. Rusijoje artimųjų ar verslo partnerių turintys tautiečiai naršys iki 20 kartų (0,07 Eur / MB) pigiau. 62 kartus (0,07 Eur / MB) pigiau naršys Kanadoje, o 48 kartus (0,03 Eur / MB) pigiau Australijoje keliaujantys lietuviai. „Tele2“ paslaugomis naudotis galima 167-ose pasaulio šalyse. Dėl ekonominių arba politinių priežasčių tarptinklinio interneto duomenų kainos nemažėjo tik 13-oje šalių – pvz., Sudane, Libijoje, Libane bei kitose. „Tele2“ kainas mažinti pradėjo birželio viduryje, atsakydama į konkurentų kainos iššūkį. Bendrovė panaikino Ryšių reguliavimo tarnybos (RRT) skirtas priemokas tarptinklinio ryšio vartotojams Europos Sąjungoje populiariausiems mokėjimo planams. Šie pokyčiai įsigaliojo nuo birželio 15 d.