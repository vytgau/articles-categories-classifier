Jeigu kada nors gyvenime svajojote turėti nuosavą mamutą, panašu, kad pasitaikė reali proga savo svajonę paversti tikrove. „Aguttes“ aukcionas Prancūzijos Liono mieste jums turi, ką pasiūlyti – Sibire kadaise aptikto daugiau nei 15 tūkst. metų skaičiuojančio mamuto skeletą. Skeleto dydis tiesiog gniaužia kvapą – daugiau nei penkių metrų ilgio ir trijų metrų aukšto monstras. Vien masyvių ilčių ilgis siekia dar tris metrus. Aukciono atstovai skelbia, kad potencialūs mamuto pirkėjai – muziejai ir fondai arba bet kas, kas namuose turi daug vietos ir gilias kišenes. „Ledynmečio“ gerbėjams, norintiems tokio suvenyro, teks kaip pakratyti kiaules taupykles: aukciono atstovai viliasi, kad skeleto, kuris aukcione bus pardavinėjamas gruodžio 16 dieną, kaina gali pasiekti net 490 tūkst. eurų.