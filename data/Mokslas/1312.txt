Šią mįslę savo „Twitter“ sekėjams uždavė „practiCal fMRI“ puslapis. Sunkiai atpažįstamas atvaizdas socialiniame tinkle sukėlė įvairių spėjimų bangą, tačiau sunku tikėtis, kad kas nors, gerai neišmanantis šios srities, sugebėtų atspėti, kas matoma nuotraukoje. Daugelis žmonių juokaudami nurodė įvairius fantastinius gyvūnus ar pasakų personažus su didelėmis akimis. Tačiau tam, kad jūsų spėjimas bent jau abstrakčiai primintų tiesą, turite šiek tiek daugiau suprasti apie magnetinio rezonanso tomografiją. Matomas vaizdas iš tiesų nėra toks, koks atrodo iš pirmo žvilgsnio. Magnetinio rezonanso tomografą sudaro visa eilė komponentų. Pagrindiniai iš jų – itin stiprus magnetas ir radijo siųstuvas ir imtuvas. Kuomet koks nors organinės kilmės objektas (pavyzdžiui, žmogus) yra patalpinamas didelio žiedo centre, jo viduje tomografas pradeda suktis. Magnetas ir radijo bangos keičia vandens molekulių sąveiką su magnetiniu lauku. Vandenilio dalelės pačios įsimagnetina ir tuomet jas galima nuskenuoti. Tai – labai primityvus paaiškinimas, tačiau svarbiausia tai, kad magnetinio rezonanso tomografas nuskaito vandens turinčius audinius. Kitaip tariant, visi minkštieji audiniai yra atvaizduojami kompiuteryje pagal vandens tankį juose. Taigi, tai, ką matote paveikslėlyje yra kokios nors organinės struktūros pjūvis. Šie pjūviai vėliau sujungiami į 3D struktūrą kompiuteryje. Šiuo paveikslėliu pasidalino Kalifornijos Universiteto Berklyje mokslininkai, kurie dirba su magnetinio rezonanso tomografu. Savaime aišku, niekas teisingo atsakymo pateikti negalėjo, nes šiurpiai atrodanti nuotrauka nepateikia daug informacijos. Tai kas matoma nuotraukoje? Maždaug vienerių metų amžiaus Kalifornijos jūrų liūto kūnas. Šis gyvūnas buvo užmigdytas dėl leptospirozės. Matomos didelės baltos dėmės taip atrodo dėl kitokio vandens tankio – magnetinio rezonanso tomografas iš tikrųjų spalvų neperteikia. O ertmė iš tikrųjų yra gyvūno burna, nors emocija (daugeliui šis gyvūnas atrodo išsigandęs) yra pridedama tik žmonių vaizduotėje. Čia galite pamatyti daugiau šio kalifornijos jūrų liūto atvaizdų.