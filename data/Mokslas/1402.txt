„Apple“ žino, kaip parduoti ir tai daro pakankamai sėkmingai. Drąsiai galima sakyti, kad brangiausias kompanijos modelis „iPhone X“ sėkmingiausiai startavęs „iPhone“ modelis. Jei „iPhone 8” ar „iPhone 8 Plus” pirkėjų nesuviliojo, tai „iPhone X“ tiesiog nepaliko abejingų šių telefonų gerbėjų. Kaina nesvarbu, svarbu turėti geriausią ir pažangiausią „iPhone“ modelį.  Telekomunikacijų bendrovės ir oficialūs „Apple“ pardavėjai džiaugiasi išankstiniais užsakymais ir šio „iPhone“ modelio pardavimus vadina geriausiais istorijoje. „Telia“ komentuoja, kad išankstiniai pardavimai – rekordiniai. Tikslių skaičių neatskleidžia, bet akcentuoja, kad „iPhone X“ jau užsakyta daugiau nei visų kitų „iPhone“ modelių per išankstinio užsakymo laikotarpį. „Bitė“ taip pat trina rankomis ir šį modelį vadina itin sėkmingu, kurį lietuviai tiesiog graibsto. „iPhone X“ startas yra sėkmingiausias šiemet iš visų gamintojų flagmanų startų ir sėkmingiausias kiek „Bitė“ prekiauja „iPhone“. Išankstinei prekybai skirta pirmoji telefonų partija buvo išpirkta vos per pora dienų. Matydami tokį populiarumą, manome, kad pirmosiomis prekybos valandomis bus išparduota ir pirmoji salonams skirta telefonų partija. Šio telefono startą laikome labai sėkmingu“, - komentuoja „Bitė“ atstovas spaudai Antanas Bubnelis. „Tele2” atstovas spaudai Andrius Baranauskas sako, kad šio modelio pardavimai Lietuvoje būtų dar geresni, jei ne ribotas mūsų rinkai skirtų aparatų skaičius. „Pirmosios partijos, kurias gauname, ribotos. Visus aparatus pristatysime tiems klientams, kurie juos užsisakė iš anksto. Pirmieji gaus lygiai 8 val. ryte, kai jau bus galima jais prekiauti. Likusiems pristatysime dienos bėgyje, klientų pasirinktu laiku. Artimiausiu metu laukiame naujų partijų „iPhone X“, neabejojame, kad jų užteks visiems klientams“, – komentuoja A. Baranauskas. „Topo centras“ generalinio direktoriaus Remigijaus Štaro teigimu, tai neabejotinai laukiamiausias šių metų naujo produkto pristatymas, pašalinsiantis daug įtampos. „Nors ką tik debiutavęs „iPhone 8“ net viršija „iPhone 7“ pardavimus, matome daugybę į parduotuves ateinančių žmonių, kurie atidėjo savo pasirinkimą ir laukė būtent šiandienos. Uždanga atidengta, tad kviečiu visus ateiti, išbandyti abu telefonus ir atrasti savąjį „iPhone“, – kvietė R. Štaras. Jubiliejinis „iPhone X“ išskirtinis ne tik kaina, bet ir berėmiu ekranu. Tai pirmas „Apple“ kompanijos išmanusis telefonas su 5,8 colio įstrižainės OLED ekranu ir be „Home“ („Pradžia“) mygtuko. Identifikavimui naujajame telefone bus naudojama veido atpažinimo technologija, o ne „Touch ID“, kuri įrenginio savaininką nustatydavo pagal piršto anspaudą. 64 GB talpos „iPhone X“ kaina Lietuvoje – 1179 eurai, o su 256 GB atminties bus galima įsigyti už 1359 eurus. Galima rinktis dviejų spalvų – pilkos ir sidabrinės. DELFI TV dėkoja „Topo centrui“, kuris paskolino naująjį telefoną išbandyti.