Renginys šiemet oficialiai prasidės gegužės 24 dieną, kai Vilniaus „Tech Parke“ startuos „Login Startup Fair“. Festivalis „Login“ gegužės 24 d. bus atidaromas Valstybės pažinimo centre. Gegužės 25–26 d. festivalis tęsis ir persikels į skirtingas miesto erdves, kur vyks tradiciniai renginiai, taip pat viešbutyje „Kempinski“ vyks „Telia Bussiness Summit“. „Šiandien pristatome viziją – gigabito visuomenės Lietuvą su 1 GB/s spartos internetu visur ir visiems, - pranešime cituojamas „Telia Lietuva“ vadovas Kęstutis Šliužas. - Gigabito visuomenė – tai ir lygių galimybių visuomenė, apie tai kalbėsime „Women Go Tech“ dalyje.“ Skirtingos Vilniaus senamiesčio erdvės – Lietuvos nacionalinis dramos teatras, Kongresų rūmai, Lietuvos mokslų akademiją, Valstybinis Vilniaus Mažasis teatras, „Naujasis“ (buv. „Vaidilos“) teatras. „Patariame iš anksto peržvelgti programą ir susidaryti asmeninį patinkančių pranešėjų sąrašą bei pasižymėti pranešimus, kuriuos norisi išgirsti“, – sakė „Login“ direktorė Ieva Dirvonskaitė.  Pranešimus, išskirtinius interviu su svečiais ir kitus renginius galite stebėti per DELFI TV. Viskas prasideda „Login Startup Fair“ ir Valstybės pažinimo centre Trečiadienio „Login“ renginiai prasideda „Login Startup Fair“ ir Valstybės pažinimo centre, kur bus pristatyta iniciatyva „Lietuva 4.000.000“, o „Login“ atidarymo kalbą sakys prezidentė Dalia Grybauskaitė. „Login Startup Fair“ yra „Verslios Lietuvos“ organizuojamas startuolių renginys. Jis kasmet sulaukia daugiau nei 100 atrinktų perspektyviausių regiono startuolių, daugiau nei 50 vietinių ir užsienio rizikos kapitalo fondų bei sukuria tūkstančius kontaktų. Pasak organizatorių, šiemet ryškiausiu „Login Startup Fair“ akcentu išskiriama didelio pasisekimo sulaukusi meistriškumo mokykla su savo srities profesionalais startuolių kūrėjams. Tai dar ne viskas: festivalio metu, gegužės 24–26 d., „LOGIN“ komanda kartu su didžiausia aviacijos įmonių grupe „Avia Solutions Group“ surengs pirmąsias šalyje tarptautinės dronų lenktynių asociacijos pripažintas varžybas. Pasak organizatorių, jų metu 32 dalyviai rungsis dėl greičiausio drono piloto titulo, dvi dienas dovanodami žiūrovams įdomų ir azartišką reginį Katedros aikštėje.