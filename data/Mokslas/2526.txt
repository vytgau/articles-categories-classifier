„Projektai kruopščiai atrenkami ir tikrinami ar idėjų autoriai gebės išpildyti savo pažadus. Gavome pastabų ir mes, tačiau per porą dienų pavyko viską suderinti. Pagal 2017 m. oficialią statistiką 1 proc. „Kickstarter“ startavusių projektų pavyksta daugiau kaip 100 tūkstančių JAV dolerių. Todėl su visa komanda be galo džiaugiamės pasiektu rezultatu“, - pranešime cituojamas „Millo“ išradėjas Ruslanas Trakšelis. Lietuva nepatenka tarp valstybių, kurių gyventojai gali registruoti savo kampanijas „Kickstarter“ platformoje, todėl „Millo“ projektas buvo leidžiamas iš naujai įkurtos įmonės „Millo Appliances Limited“ Jungtinėje Karalystėje, Kembridže. „Pagrindinis tikslas buvo su „Kickstarter“ pasitikrinti pasaulinę rinką - kokio plaktuvo žmonėms reikia, kokios šalys labiausiai domisi. Kasdien iš viso pasaulio gauname daugybę laiškų, žinučių“, - sako R. Trakšelis. Aktyviausiai „Millo“ trintuvą pirko JAV, Kanados, Australijos, Vokietijos, Didžiosios Britanijos gyventojai. Užsakymų buvo ir iš Honkongo, Indijos, Japonijos, Jungtinių Arabų Emyratų. „Projekto eigoje esamiems pirkėjams pasiūlėme „Millo“ puodelio dangtelio patobulinimo galimybę - vakuuminio sandarinimo sprendimą. Šis naujas funkcionalumas sulaukė didžiulio projekto gerbėjų palaikymo“, - teigia jis. Išmanaus plaktuvo sukūrimui ir produkto paruošimui reikalingus beveik 100 tūkst. eurų lietuviai gavo iš keturių Lietuvos verslo angelų. Vienas investuotojų – verslininkas Vladas Lašas. „Džiaugiuosi būdamas kartu su šia jauna, bet labai kvalifikuota ir ambicinga komanda. Stengiuosi padėti ne tik investicijomis - bet ir dalindamasis savo ryšiais bei sukauptu patyrimu. Manau, kad vyresnieji verslo kūrėjai galėtų drąsiau investuoti į startuolius Lietuvoje - tapti verslo angelais ir patarėjais startuolių kūrėjams. Tai labai įdomi, prasminga ir svarbi Lietuvos ateičiai veikla”, - sakė – V. Lašas. Taip pat kūrėjai pradėjo pasiruošimo darbus antrajam finansavimo ciklui, kurio metu planuoja pritraukti 300 tūkstančių eurų iš verslo angelų. Tokiu atveju, bendra investicijų suma sudarys 0,5 mln. eurų ir bus reikalinga pirmosios partijos – 1 tūkst. vienetų – gamybai. Patentavo konstrukciją ir dizainą Lietuviams patentas suteiktas už „Millo“ magnetinės sankabos sprendimą peiliukų dangtelyje, kuris užsukamas tiesiogiai ant gertuvės. „Visi šiais laikais labai užsiėmę, kartais net neturime laiko tinkamai papusryčiauti ar papietauti, bet vis tiek norime sveikai gyventi. Labai dažnai sulčiaspaudės ar kokteilių plaktuvai būna naudojami savaitę, o paskui atsiduria tolimiausioje lentynoje, nes yra nepatogūs: užima daug vietos, garsiai veikia, ilgai užtrunka juos išrinkti, išplauti ir vėl surinkti. Todėl ilgai kūrėme tokį maisto trintuvą, kuris išspręstų visus šiuos nepatogumus ir visada būtų „po ranka“ – patogus naudoti kasdien“, - apie problemos sprendimą pasakoja R.Trakšelis. Trintuvas gali būti valdomas ir naudojant „Millo“ mobiliąją programėlę bei išmanųjį peiliukų dangtelį (angl. „Smart Lid“), pavyzdžiui, kiekvienam maisto kokteiliui sukuriami unikalūs plakimo nustatymai. Įdomu ir tai, kad vieno „Millo“ trintuvo baze gali naudotis neribotas kiekis vartotojų, užtenka turėti specialiai tam pritaikytas gertuves - todėl jis tinka naudoti ir biuruose. Lietuvos patentų biuro išduota patento apsauga apima ne tik plaktuvo, maišytuvo ir gertuvės funkciją turintį „Millo“, bet ir kitokiems prietaisams tinkamą tokią pačią magnetinę konstrukciją: ledukų smulkintuvams, maisto smulkintuvams, kokteilinėms ar kitiems prietaisams, kuriuose naudojami sukami ašmenys ar mentės. Be pačios magnetinės konstrukcijos patento, šių metų pradžioje Europos Sąjungos intelektinės nuosavybės tarnyba patentavo ir lietuvių sukurtojo „Millo“ plaktuvo dizainą. 