Tyrimų Jukatano pusiasalyje projekto „Great Maya Aquifer Project“ narai sakė, kad bendras visų urvo dalių ilgis yra maždaug 347 kilometrai. Bendrai ilgiausias urvas pasaulyje yra Mamutų urvas Kentukyje. Iki šiol ištyrinėtų jo tunelių bendras ilgis – daugiau kaip 650 kilometrų. Sak Aktuno ir Dos Ochoso olos buvo žinomos ir anksčiau; jos yra netoli Tulumo miestelio Karibų jūros pakrantėje. Visas jungtinis urvas bus vadinamas Sak Aktuno sistema, pagal didesnės dalies pavadinimą. Narai seniai žino, kad Jukatano urvai ir požeminės upės dažnai jungiasi, bet minimos jungties suradimas buvo sunkus, daug metų užtrukęs labirintų tyrinėjimo darbas. Daug Jukatano olų ir urvų kažkada buvo virš jūros lygio, sausi ar beveik sausi. Kai kuriose olų sistemose rasta ankstyvųjų žmonių gyvenimo įrodymų, išnykusių gyvūnų liekanų ir majų, kurių palikuoniai tebegyvena pusiasalyje, kultūros pėdsakų. „Ši didžiulė ola yra svarbiausia po vandeniu esanti archeologinė vietovė pasaulyje, nes joje yra daugiau kaip šimtas archeologinių kontekstų“, – apie atradimą sakė povandeninės archeologijos specialistas Guillermo de Anda. „Šioje sistemoje užregistravome pirmųjų Amerikos gyventojų, taip pat išnykusios faunos ir, žinoma, majų kultūros įrodymų“, – sakė jis.