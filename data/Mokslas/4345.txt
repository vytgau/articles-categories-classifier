Tačiau paprastas prašalaitis nenusipirktų nė citrinos, mat, kaip teigia pardavėjai, tiesiai iš Ispanijos atvežti vaisiai parduodami tik pagal užsakymus. Schema paprasta: socialiniame tinkle „Facebook“ veikia ne viena paskyra, reklamuojanti „chemiškai neapdorotus šviežius vaisius tiesiai iš Ispanijos“, ten skelbiama apie atkeliaujančias siuntas ir priimami užsakymai, kuriuos vėliau galima atsiimti sutartose vietose. Pardavėjai skelbia, kad jų siūlomi vaisiai auginti ir sunokę natūraliai, nepurkšti prieš transportavimą, o svarbiausia – tokių sultingų ir skanių nebūna nė vienoje parduotuvėje. Pagyrimų negaili ir pirkėjai, po kelis tūkstančius sekėjų turinčiose paskyrose galima pasiskaityti vaisius liaupsinančių atsiliepimų. Vaisiai pardavinėjami supakuoti po 3–5 kg, o jų kainos neretai mažesnės nei parduotuvėse.  Nusipirkę parduotuvėje valgo „medį“ Klaipėdoje vaisiais iš Ispanijos prekiaujantis Aurimas sako, kad jo vaisiai yra be chemikalų ir greičiau genda, todėl jų kaina ir mažesnė. Dėl tos pačios priežasties vaisiai pardavinėjami tik po kelis kilogramus. Tačiau kainos kinta pagal sezoną – pradžioje vaisiai kainuoja daugiau, paskui pinga. „Pavyzdžiui, dabar granatai brangesni, nes dar tik pora kartų pas mus atkeliavo, bet jie dar sirps, skanės ir pigs“, – sako Aurimas. Anot pardavėjo, kainos šokinėja priklausomai ir nuo to, koks buvo derlius, kaip pavyko susitarti pačioje Ispanijoje, kokios kitų paslaugų, parvežimo kainos. Aurimas tikina, kad tokia prekyba yra legali ir žmonėms baimintis nereikėtų. „Tikrai nieko nelegalaus, viskas oficialu, jei žmogui reikia, išrašome čekius“, – sako pardavėjas. Kaip pasakoja Aurimas, šiuos vaisius į Lietuvą atveža jo draugai. „Jie Ispanijoje turi išsinuomoję sodus ir perka vaisius, dar augančius ant medžių. Tada pasamdyti skynėjai juos nuskina, ir mano draugai juos atgabena čia, – kalba jis. – Vaisiai jau būna prinokę, jų negali ilgai laikyti, tad stengiuosi, kad jie kuo greičiau pasiektų pirkėjus, tai arba pats išvežioju žmonėms į namus, arba pas mane atvažiuoja, kartais kažkur susitarę susitinkame.“ Vaisiai pardavinėjami pagal sezoną. Kaip sako pardavėjas, lietuviai labiausiai mėgsta citrusinius vaisius, tačiau jų dar šiek tiek teks palaukti. „Dabar granatų, persimonų sezonas. Netrukus prasidės mandarinai, apelsinai, greipfrutai, citrinos“, – vardija jis. Pardavėjas džiaugiasi, kad žmonės, kurie paragauja jo prekiaujamų vaisių, išsyk tampa nuolatiniais klientais. „Šių vaisių nepalyginsi su parduotuviniais. Galiu drąsiai pasakyti, kad nusipirkę iš parduotuvių žmonės valgo medį, juk neaišku, kiek laiko jau tiems vaisiams, kiek jie prastovėję kažkokiame sandėlyje. Apskritai manau, kad jie jokios savo vertės nebeturi. Anksčiau apelsinus pirkdamas prekybos centre visada galvodavau, kokius juos šįkart pavyks pagauti. O mūsų vaisiai kvepia net maiše, kai jų paragauji, iškart pakyla nuotaika“, – lygina jis. Savaitei – 20 kg apelsinų Prie kai kurių Vilniaus prekybos centrų ispaniškais vaisiais prekiaujanti Toma taip pat tikina, kad jų skonio su parduotuviniais nesulyginsi, be to, akcentuoja, kad šie vaisiai yra chemiškai neapdoroti. „Noriu akcentuoti, kad chemiškai neapdoroti nėra ekologiški – tai du skirtingi dalykai. Chemiškai neapdoroti yra tiesiog nelakuoti ir neparuošti transportavimui, nenaudojamos tos cheminės medžiagos, kurios naudojamos vežant vaisius į prekybos centrus. Parduotuvėse vaisiai būna lakuoti, dažniausiai jie būna vienodo dydžio, prie jų parašyta – pirma klasė. Mūsų vaisiai yra antros klasės, jie greičiau genda“, – pasakoja ji. Mergina atskleidžia, kad prekiauja iš Lietuvos tiekėjų pirktais vaisiais. „Vaisius perkame iš vienos įmonės, kuri juos veža iš Ispanijos. Tiesiog pamatėme, kad jų vaisiai yra daug skanesni ir sveikesni ir nusprendėme juos pardavinėti. Tikrai žinau, kad šie tiekėjai veža gerus vaisius, ne kartą patys bandėme, ragavome, kitiems davėme, viskas patikrinta, skanu“, – kalba pardavėja. Anot jos, vaisius iš savo tiekėjų jie perka brangiau nei iš didelių bazių perkantys didmenininkai, tačiau pirkėjams kainos išlieka priimtinos. „Mes niekada nesilyginame į parduotuves, net nežinau, kiek vaisiai kainuoja ten. Aišku, prisideda PVM, patys užsidedame tam tikrą antkainį, bet tikrai ne tiek, kiek prekybos centrai, kuriems dar reikia išlaikyti šimtus darbuotojų. Mes orientuojamės į paprastą gyventoją, kuris nori skanių vaisių“, – lygina Toma. Ji taip pat sako, kad patys populiariausi yra apelsinai, mandarinai, kiti citrusiniai vaisiai. „Dabar apelsinų neturime, jų atsiras tik lapkričio mėnesį. Žinoma, galime jų nusipirkti ir dabar, bet jie nebus tokio skonio. Mūsų vaisiai atkeliauja tiesiai iš laukų, būna dar su lapais“, – pasakoja ji. Po kilogramą ši pardavėja pardavinėja nebent kriaušes ir slyvas, kiti vaisiai supakuoti maišuose po 3–5 kg: „Bandėme pardavinėti po kilogramą, bet labiausiai pasiteisino maišiukai. Tiekėjų paprašome, kad mums viską sufasuotų ir iškart važiuojame į prekyvietes. Taip ir žmonėms patogiau – pasiima maišiuką ir žino, kad per savaitę suvalgys tuos 3 kg, juk tai nėra daug, ypač, kai vaisiai skanūs. Yra kas perka po 15–20 kg šeimai – ir taip valgo, ir sultis spaudžiasi.“ Pataria būti atsargiems Valstybinės maisto ir veterinarijos tarnybos (VMVT) Maisto skyriaus vyriausioji specialistė Aurelija Drumstienė sako apie tokius vaisių pardavėjus nieko negirdėjusi ir ragina pirkėjus būti atsargiems. „Jei žmonės susigundo pirkti tokius vaisius ar daržoves, labai rekomenduočiau pardavėjų paklausti, ar jie yra registravęsi VMVT. Kadangi jie vaisius augina ne patys, o atveža iš kitų ES šalių, jiems reikalingas pažymėjimas. O jei pardavėjas tikina, kad viską turi, labai rekomenduoju dar kreiptis į mus. Galite parašyti el. laišką ar paskambinti į bet kurį mūsų teritorinį padalinį ir paklausti, ar toks žmogus yra registruotas ir ar jam išduotas pažymėjimas šitai veiklai vykdyti. Jei žmogus yra registruotas, turi pažymėjimą, jau yra didelė tikimybė, kad jis priklauso valstybinei kontrolei, iš jo produkcijos atrinktas ir patikrintas mėginys. O jei žmogus niekur neregistruotas, jei jis nesikreipė į mus, kad būtų įtrauktas kaip tiekėjas rinkai, tai yra nelegalu ir jūs neturite jokių garantijų, kad perkate saugų produktą. Tokiu atveju neaišku, iš kur tie produktai atvežti, gal jų niekas netikrino. Gerai, jei Ispanijos valstybinės kontrolės institucijos tą ūkininką žino ir patikrina, bet neįmanoma patikrinti visų partijų, visų užaugintų augalų ir visų pagamintų maisto produktų. Tikrinama pasirinktinai. O Ispanija yra viena didžiausių viso pasaulio vaisių ir daržovių augintojų, visko patikrinti būtų neįmanoma“, – įspėja A. Drumstienė. Specialistės teigimu, didmenininkai, kurie produktus vežasi didesniais kiekiais, dirba tik su patikimais tiekėjais. „Jie iš savo tiekėjų prašo, kad pateiktų tam tikrus savikontrolės dokumentus, rodančius, kad pesticidų ar kitų teršalų likučiai neviršija normos. Be to, didesni prekybininkai ar didmenininkai dar ir patys atlieka tyrimus ir pasitikrina, ar tikrai duomenys, kuriuos atsiuntė tiekėjai, sutampa su tais, kurie gauti laboratorijoje. Parduotuvės savo vardu stengiasi nežaisti ir į rinką nesaugių produktų netiekia. O apie pardavėjus, kurie prekiauja internetu ar iš autobusiukų, nieko negaliu pasakyti. Gal jie parduoda netinkamos kokybės produktus, gal tie produktai netiko kažkur kitur ar pan. Tačiau tai jau interpretacijos, tikrai nedrįsčiau pasakyti, kokios tokios prekybos priežastys. Tačiau kad tie produktai yra saugūs ir kokybiški, aš irgi negaliu pasakyti“, – sako A. Drumstienė. VMVT atstovė abejoja pardavėjų teiginiais, kad tiesiai iš Ispanijos atvežti vaisiai yra neapdoroti cheminiais preparatais. „Visiems ES yra sudarytos vienodos sąlygos purkšti ir naudoti augalų apsaugos priemones. Juk XXI a. ir visi žmonės nori apvalių, gražių, raudonskruosčių, kenkėjų nepažeistų vaisių ir daržovių, dėl to ūkininkai yra priversti naudoti chemines priemones. Ir tikrai visuose vaisiuose ir daržovėse – ar jie būtų iš Lietuvos, ar iš Lenkijos, Ispanijos – nustatome pesticidų. Neretai pardavėjai meluoja sakydami, kad jų prekės yra be jokių papildomų preparatų. Pavyzdžiui, taip visada skatinama rinktis lietuviškas prekes. Tačiau pagal nustatomus pesticidų likučius galima pasakyti, kad jokio skirtumo nėra, ar tai lenkiškos braškės, ar lietuviškos, ispaniški ar itališki apelsinai. Pasakyti, kad kažkurie tuos preparatus naudoja, o kažkurie ne, tikrai negalima“, – kalba A. Drumstienė. Nestebina specialistės ir tai, kad pirkėjai giria išskirtinai gerą ir tariamai su parduotuviniais vaisiais nepalyginamą skonį. „Šie prekybininkai vaisius greičiausiai vežasi nedideliais kiekiais, jų kelias užtrunka apie dvi dienas, todėl jie pristato šviežius, ką tik iš ūkininkų nusipirktus produktus. Kai vežasi didmenininkai, jie pereina daug grandžių. Kitas dalykas – gal jie sudera ir mažesnę kainą. Didmenininkai, kai derasi su prekybos centrais, tariasi dėl mažiausios kainos, todėl būna, kad vaisiai atitinka pačius mažiausius teisės aktus atitinkančius reikalavimus, juose būna mažiausias sulčių kiekis ir pan. Tačiau tai yra tik skoninės savybės, o svarbiausia yra sauga. Taigi tie internetu pardavinėjami apelsinai gal ir bus sultingi, bet ar juose nebus kažkokių pavojingų pesticidų likučių, niekas negarantuoja“, – sako A. Drumstienė.