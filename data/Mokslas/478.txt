JAV Transporto saugumo administracija (TSA) ir nacionalinė keleivinių traukinių bendrovė „Amtrak“ antradienį išbandė du žmones peršviečiančius aparatus, kurie Niujorko Pensilvanijos stotyje tikrins, ar keleiviai nedėvi slaptų diržų su sprogmenimis. Sistema, vadinama nuotolinio sprogmenų aptikimo bloku, įjungia pavojaus signalą, jei pro ją praeina asmuo, dėvintis ar turintis sprogstamąjį įtaisą, pavyzdžiui, savižudžio sprogdintojo liemenę. TSA pareigūnai apmokė „Amtrak“ darbuotojus naudotis šiais aparatais. Vienas iš jų žmonių siluetus ekranuose nušviečia žalia spalva, o galimai paslėptus įtaisus nuspalvina juodai. Antroji mašina virš žmogaus atvaizdo rodo brūkšninį kodą, kuris iš žalio virsta raudonu, jei aparatas aptinka sprogmenis. Šie prietaisai naudoja milimetrinių bangų technologiją, kuri, pasak TSA, yra saugi ir užtikrina visišką privatumą. Šiuos aparatus taip pat galima stumdyti po stotį ir už jos.