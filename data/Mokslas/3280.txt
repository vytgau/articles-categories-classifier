Išmaniųjų telefonų savininkai gali naudotis keliomis buvimo vietą rodančiomis programėlėmis programėlėmis. „Kalbant konkrečiai apie „iPhone“ telefonus, pats gamintojas yra suteikęs galimybę ne tik pačiam savininkui sekti, kur yra telefonas, bet ir leisti savo draugams ar artimiesiems matyti telefono buvimo vietą. Naujausiuose „iPhone“ telefonuose jau yra įdiegta programėlė „Find My Friends“. Jei vis dėlto šios programėlės telefone nėra, patartume atnaujinti telefono operacinę sistemą arba atsisiųsti šią programėlę nemokamai iš „App Store“. Šioje programėlėje labai lengvai galėsite nustatyti, kurie asmenys gali matyti Jūsų telefono buvimo vietą, taip pat galėsite išsiųsti prašymą draugui ar šeimos nariui, kad jis suteiktų galimybę jį sekti“, - patarė „Bitės“ išmaniųjų telefonų ekspertas Egidijus Adomkaitis. Pasak jo, buvimo vietą matyti galima tiek per „Find My Friends“ programėlę, tiek per interneto naršyklę prisijungus prie icloud.com. „Ši programėlė yra skirta visiems, kurie nori matyti savo telefono buvimo vietą. Taip pat ji gali būti panaudota saugumui užtikrinti – iš bet kurios pasaulio vietos draugai ar šeimos nariai gali matyti jūsų buvimo vietą“, - kalbėjo E. Adomkaitis. Jis sako, kad klientams, kurie turi išmaniuosius telefonus su „Android“ operacine sistema, pataria išsiaiškinti, kaip veikia SOS pranešimo funkcija. „Bendraudami su klientais pastebime, kad dalis jų apie šią funkciją žino ir ją sėkmingai naudoja, o kita dalis – nėra apie ją girdėję. Jei pastebime, kad klientai dar nežino apie tokią funkciją, visuomet rekomenduojame aktyvuoti šią funkciją ir padedame teisingai sutvarkyti telefono nustatymus“, - komentavo pašnekovas. Pasak jo, SOS funkcija yra įdiegta ne visuose telefonuose su „Android“ operacine sistema, o tik kai kurių gamintojų telefonuose, pavyzdžiui, „Samsung“ ar „Cat“, tačiau nebūtinai visuose modeliuose. „Yra nemažai įvairių programėlių, kurios gali prisidėti prie jūsų saugumo. Viena iš populiariausių ir geriausių – programėlė „Life 360”. Su ja galite ne tik matyti savo šeimos narių ar draugų buvimo vietą realiu laiku, bet ir galite pasinaudoti kita labai naudinga funkcija – pavyzdžiui, galima nustatyti, kad kai jūsų vaikas pasieks mokyklą ar grįš namo, jūs iš karto būtumėte apie tai informuoti. Taip nuolat žinosite, kur yra jūsų artimieji ar draugai, o kilus įtarimui, galėsite nedelsiant imtis atitinkamų veiksmų“, - kalbėjo E. Adomkaitis. „Tele2“ atstovas spaudai Andrius Baranauskas sako, kad be nemokamos „Life360.com“ programėlės, kuri tinka telefonams su „Android“ operacine sistema ir „iPhone“, yra ir kitų programėlių, pavyzdžiui, „Find my phone“. Ja taip pat gali naudotis ir „Android“ operacinę sistemą turintys įrenginiai, ir „iPhone“. Tačiau jis sako, kad bendrovė klientams papildomai nesiūlo įsidiegti kažkurią programėlę. „Žmonės patys pasirenka, ką jie nori naudoti, kuri programėlė geriau atitinka jų poreikius, nes aplikacijų yra milijonai, tad mes nesakome, naudokite vieną ar kitą programėlę savo saugumui. Klausimu yra ir tai, kiek tokios programėlės saugumą padidina. Taip, jus matys artimieji, bet žmogus, net ir pradėjęs naudoti kokią programėlę, turi neprarasti budrumo ir saugotis papildomai“, - atkreipė dėmesį jis. Tačiau kitos rūšies saugumo priemonę - antivirusines programas išmaniuosiuose telefonuose - mobiliojo ryšio operatoriai rekomenduoja naudoti. „Su antivirusinėmis sistemomis situacija yra kiek kita, jos apsaugo patį telefoną. Mes siūlome ir apdrausti telefoną. Bet dėl programėlių pasirinkimas yra žymiai platesnis, žmonės patys pasirenka, ką nori naudoti“, - kalbėjo A. Baranauskas. Siūlo išbandyti ne tik programėles Be programėlių, yra ir daugiau sprendimų, kaip jaustis saugiau. „Telia” kibernetinio saugumo ekspertas Giedrius Meškauskas sako, kad vartotojams siūlo naudoti patikrintus sprendimus, kurie yra suderinami su skirtingomis operacinėmis sistemomis. „Vieną tokių sprendimų tiek „Android“, tiek „iOS“ įrenginiams siūlo „Telia“. Programėlė „Antivirusas+“, be to, jog apsaugo įrenginyje esančią informaciją nuo vagystės ir virusų, suteikia galimybę nustatyti ją naudojančių įrenginių vietą. Pavyzdžiui, nustatyti jūsų ar jūsų šeimos nario išmaniojo telefono buvimo vietą vagystės ar praradimo atveju. Tai patikrintas sprendimas, kuriuo lengva naudotis, todėl tą daryti rekomenduojame visiems", - rašė jis komentare. Pasak jo, kalbant apie įrenginio vietos nustatymą, reiktų atskirti dvi SOS funkciją ir dalinimąsi savo buvimo vieta. „Verta pabrėžti, kad SOS funkciją, kuri automatiškai siunčia SMS žinutes apie įrenginio buvimo vietą paskambinus trumpuoju pagalbos telefonu, palaiko ne visi „Android“ įrenginiai. Tuo tarpu vietos dalinimosi funkciją, kad ji tinkamai veiktų, reikia nustatyti iš anksto – suteikti leidimą konkrečiam vartotojui matyti jūsų įrenginio buvimo vietą. Tą galima padaryti per savo „Google+“ paskyros nustatymus. Nepaisant to, „Android“ naudotojai „Google Play“ programėlių platformoje gali rasti daugybę vietos nustatymo funkciją atliekančių programėlių. Visgi pasakyti, kuri iš jų patikima, yra sudėtinga", - dėstė G. Meškauskas. Pasak jo, funkcionalumą, leidžiantį dalintis apytiksle įrenginio buvimo vieta su 6 šeimos nariais ar draugais, siūlo tik tie „Apple“ įrenginiai, kurie naudoja 8 arba naujesnę „iOS“ versiją. Bet tiems, kurie turi tokius įrenginius, verta žinoti, kaip šia funkcija naudotis. „Pirmiausiai reikia būti prisiregistravus prie „iCloud“ ir „iTunes“ platformų. Tuomet „iCloud“ nustatymuose reikia sukurti šeimos grupę arba prie jos prisijungti, jei esate gavę kvietimą. Tada galima nustatyti, kad jūsų įrenginio buvimo vietą matytų grupėje esantys žmonės, kurie naudojasi „Apple“ produkcija. Ši funkcija skirta dalintis savo buvimo vieta su norimais žmonėmis, taip padidinant savo saugumą", - atkreipė dėmesį G. Meškauskas.