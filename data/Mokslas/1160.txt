Šunų augintojai turbūt tvirtintų, kad šunys, o kačių gerbėjai – kad katės. Metas baigti ginčus. Naujas tyrimas rodo, kad šunys yra protingesni už kates, rašoma dailymail.co.uk. Ekspertai parodė, kad smegenų srityje, susijusioje su mąstymu, planavimu ir kita sudėtinga veikla, šunys turi dvigubai daugiau smegenų ląstelių negu katės. Mokslininkai iš Vanderbilto universiteto Tenesio valstijos Našvilio mieste sako, kad neuronų skaičius gyvūno smegenų žievėje yra protingumo ženklas. Smegenų žievė yra storiausias smegenų sluoksnis ir yra siejamas su virtine sudėtingų elgesio charakteristikų. Mokslininkai nustatė, kad šunys turi maždaug 530 mln. smegenų žievės neuronų, o katės – tik maždaug 250 mln. Palyginimui: žmonių smegenų žievėje yra maždaug 16 mlrd. neuronų. Mokslininkai savo protingumo teoriją patikrino su keliomis gyvūnų rūšimis, ir pastebėjo, kad didesnės smegenys nebūtinai reiškia didesnį smegenų žievės neuronų kiekį. Pavyzdžiui, auksaspalvio retriverio smegenyse smegenų žievės neuronų buvo daugiau negu rudojo lokio smegenyse, nepaisant to, kad lokio smegenys yra tris kartus didesnės. Kalbant apie smegenų dydžio ir smegenų žievės neuronų santykį, mokslininkai nustatė, kad vienas protingiausių gyvūnų yra meškėnas. Meškėnų smegenys savo dydžiu prilygsta kačių smegenims, bet pagal smegenų žievės neuronų tankumą jos yra panašios į šunų. Vis dėlto, mokslininkai sako, kad intelektas yra subjektyvus matas, tad šis tyrimas dar nėra šimtaprocentinis įrodymas, kad šunys yra protingesni už kates.