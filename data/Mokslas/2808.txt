Superlengvas, baltas dvivietis „SolarStratos“ su ilgais, Saulės baterijomis padengtais sparnais, praėjusią savaitę pakilo iš Pajerno oro bazės Šveicarijos vakaruose pranešė naujienų agentūros AFP fotografas. „Pirmasis prototipo skrydis ... įvyko be kliūčių“, – sakoma „SolarStratos“ komandos pareiškime. Pilotas Damianas Hischieras pakilo septynių minučių bandomajam skrydžiui ir pasiekė 300 m aukštį, nurodė komanda. „Dabar grupė studijuos bandomojo skrydžio rezultatus ir rengs ilgesnį skrydį didesniame aukštyje“, – priduriama pareiškime. Tikimasi, kad galiausiai lėktuvas galės skristi 25 tūkst. m aukštyje, kuris yra nepasiekiamas lėktuvams su reaktyviniais varikliais. Šiuo projektu besirūpinantis šveicarų nuotykių ieškotojas Raphaelis Domjanas siekia šį lėktuvą pirmą kartą į stratosferą pakelti kitais metais. Panaudojimo potencialas „Privalome toliau sunkiai dirbti, kad sužinotume, kaip panaudoti šio Saulės energija varomo lobio potencialą, – penktadienį sakė jis. – Norime pademonstruoti, kad su dabartinėmis technologijomis įmanoma nueiti toliau, nei leidžia iškastinis kuras.“ „SolarStratos“ yra 8,5 m ilgio, ilgais sparnais, ant kurių įtaisyta 22 kv. m Saulės baterijų, turinčių užtikrinti 24 valandas autonomiško skrydžio. Lėktuvas sveria vos 450 kilogramus. R.Domjanas, kuris 2012 metais tapo pirmuoju žmogumi, apiplaukusiu aplink pasaulį vien Saulės energija varomu laivu, siekia atlikti penkių valandų misiją į stratosferą, dvi valandas skiriant pakilimui ir tris – grįžimui.  Stratosfera yra virš žemiausio Žemės atmosferos sluoksnio, vadinamo troposfera. Žemutinė stratosferos riba yra maždaug 10 tūkst. m aukštyje, o viršutinė – maždaug 50 tūkst. m aukštyje. Iki šiol stratosferai pasiekti reikėdavo labai daug energijos arba helio. Pakilimas į 25 tūkst. m aukštį reikš didžiulius techninius ir žmogiškuosius iššūkius, pažymima „SolarStratos“ tinklalapyje. Lėktuvas ir pilotas taip pat turės ištverti šaltį iki -70 laipsnių pagal Celsijų, nurodoma jame. Dėl svorio lėktuve nebus palaikomas normalus slėgis, todėl R.Domjanas turės vilkėti astronauto skafandrą; vadinasi, nenumatytu atveju jis negalės iššokti iš lėktuvo su parašiutu, nurodo „SolarStratos“ komanda. Dabartinis projektas vykdomas po kito įspūdingo žygio – pernai liepą du R.Domjano tėvynainiai, Bertrand'as Piccard'as ir Andre Borschbergas užbaigė pirmąją kelionę aplink pasaulį Saulės energija varomu lėktuvu. Tos misijos tikslas buvo pademonstruoti galimybes atsinaujinančios energijos sektoriaus ateičiai.