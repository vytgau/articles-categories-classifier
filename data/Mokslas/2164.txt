Į redakciją kreipėsi du skaitytojai, pastebėję tą patį pokytį – mygtukas „Kartoti“ (angl. „Replay“ arba „Repeat“), kuris atsiranda kartą peržiūrėjus vaizdo siužetą, buvo apsuktas. Anot jų, jeigu anksčiau jo rodyklė buvo pasukta pagal laikrodžio rodyklę, tai dabar – prieš laikrodžio rodyklę. „Prieš kelias dienas žiūrėjau vieną dokumentinį filmą ir tą „Youtube“ naršyklės langą palikau neuždarytą. Šiandien spaudžiu „pakartoti“ vieną dainą ir toptelėjo, kad kažkas ne taip. Tik palyginęs prieš kelias dienas neuždarytą ir šiandien atverstą langą, pastebėjau kad pasikeitė grotuvo rodyklė“, – nusistebėjo jis. Kita skaitytoja tokį patį pokyti pastebėjo atsidariusi „Youtube“ telefone: „Dažnai spaudžiu „Kartoti“ ir tikrai pastebėjau, kad jie pakeitė pasukimą – anksčiau rodyklė buvo dešinėje rutuliuko pusėje o dabar – kairėje.“ Iš tikrųjų šiuo metu vaizdo grotuvo mygtuko rodyklė pasisukusi prieš laikrodžio rodyklę. Užsienio žiniasklaidoje pastaruoju metu apie tai plačiau nebuvo rašyta. Tačiau šio mygtuko formos ar funkcijos pakeitimas nebūtų pirmas „Youtube“ istorijoje. Pavyzdžiui, prieš kurį laiką paspaudus šį mygtuką daina ar vaizdo siužetas buvo kartojamas vis iš naujo ir iš naujo. Dabar pasikartojimas vyksta tik vieną kartą. Be to, internete galima rasti ir skirtingų mygtuko „Kartoti“ dizainų: ne su viena o su dviem rodyklėmis.