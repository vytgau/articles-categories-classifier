Bendrasis pagalbos centras (BPC) informaciją apie galimą žmogaus buvimo vietą gauna tuomet, kai jis skambina pagalbos numeriu 112. Operatoriai mato, kurioje teritorijoje yra asmuo, turintis mobilųjį telefoną: tačiau ne tikslią vietą, o apytikslų sektorių. Mieste jis gali būti 100 metrų, o užmiestyje – ir daugiau nei 10 kilometrų. „BPC iš savo pusės negali inicijuoti žmogaus vietos nustatymo mechanizmo, nes jo neturi, tai yra išskirtinė policijos teisė. BPC gauna vietos nustatymo informaciją iš mobiliojo ryšio tiekėjų, jeigu kalbame apie mobiliojo ryšio vartotojus, ir ji yra pagrįsta mobiliojo ryšio tinklo bazinių stočių išdėstymu“, - sakė BPC viršininko pavaduotojas Tadas Maroščikas. Kitaip tariant, mieste žmogaus apytikslę vietą nustatyti lengviau, užmiestyje – sunkiau. „Mieste dėl pastatų, didesnio žmonių kiekio yra tankesnis siųstuvų tinklas, todėl jų aprėpiamos teritorijos yra mažesnės ir mums pateikiama prie kokios bazinės stoties yra prisijungęs abonentas. Mieste mums pateikiamas juostos formos piešinėlis, iš kurio mes matome, kur gali būti skambinantysis. Mieste juostos plotis yra apie 270 metrų, kartais – ir 100 metrų“, - sakė T. Maroščikas. Užmiestyje juostos platumas gali siekti 3, 5, ar net 10, 12 kilometrų. „Juosta arba arka užmiestyje siekia 7,3 km plotį, o jos plotas – 107 kv. kilometrai“, - dėstė T. Maroščikas. Jis primena, kad telefonas su „Android“ programine įranga pats aktyvuoja vietos nustatymo funkciją ir siunčia pranešimą SMS žinute telefonu 112, jei kreipiamasi pagalbos. Telefonai su „iOS“ sistema, t. y. „iPhone“, to nedaro. Kai žmogus skambina iš telefono numeriu 112, nesvarbu, ar telefone yra SIM kortelė, ar jos nėra. BPC gauna duomenis apie žmogaus buvimo vietą tam tikrame teritorijos plote. „Informaciją apie galimą buvimo teritoriją gauname skambinant ir su SIM, ir be SIM kortelės, tik jei ryšys nutrūksta, mes negauname numerio ir negalime perskambinti atgal, kai telefone nėra SIM. Tai yra techninių standartų dalykas: telefonai be SIM kortelės siunčia kitokį signalą, tinklai jį atpažįsta, kiaurai praleidžia bei sujungia su mumis prikabindami vietos nustatymo informaciją iš skambinimo teritorijos. Bet tai nėra 1 ar 10 metrų, kaip matoma filmuose, kad žemėlapyje gali sekti, kur važiuoja mašina“, - kalbėjo T. Maroščikas. Štai kaip atrodo operatororių teikiama informacija BPC, vadinamoji „Arka“. Ši technologija naudojama nuo šių metų pradžios.  Ką mato operatoriai Mobiliojo ryšio operatoriai mato, kaip telefonas jungiasi prie bazinių ryšio stočių ir kur juda žmogus: nuo vieno bazinių stočių „padengiamo“ teritorijos ploto į kitą. „Tele2” atstovas spaudai Andrius Baranauskas patvirtino, kad mieste bazinės stotys statomos kas kelis šimtus metrų, o užmiestyje, kaimo vietovėse – ir kas keliasdešimt kilometrų. „Mieste žmogaus buvimo vietą galima nustatyti gana tiksliai, o užmiestyje – keliolikos kilometrų teritorijoje. Bazinė stotis turi 3 antenas, kurių kiekviena aptarnauja trečdalį teritorijos. Kitaip tariant, ryšio zona yra apskrita kaip pica ir ją padalinus į 3 lygias dalis, mes galime matyti, kad žmogus jungėsi konkrečios teritorijos gabaliuke. Galime pasakyti, kuria kryptimi reikia ieškoti“, - paaiškino A. Baranauskas. „Tarnybos turi galimybę nustatyti vietą pagal telefono ryšį. Vieta nustatoma pagal bazinės stoties celę, kitaip - sektorių. Priklausomai nuo asmens buvimo vietos, t.y. miestas ar užmiestis, spindulys gali būti nuo 100 metrų iki 15 kilometrų“, - patvirtino „Bitės“ atstovė spaudai Žana Jakevičienė. Pasak jos, priklausomai nuo konkrečios vietovės, spindulys gali būti ir iki 15 km. „Galimybė nustatyti žmogaus buvimo vieta pagal jo skambutį pagalbos telefonu tiesiogiai priklauso nuo to, kiek teritorijos uždengia bazinė stotis. Paprastai sakant – mieste stočių signalų aprėptys nedidelės, bet jų daug, todėl stočių tankis leidžia daug tiksliau nustatyti buvimo vietą nei užmiestyje. Ten vienos bazinės stoties spindulys į visas puses siekia ir 30 kilometrų. Tačiau nuo šių metų pradžios BPC teikiame ne bazinės mobiliojo ryšio stoties spindulį, o tik jo dalį, vadinamąją „arką“. Tai yra technologinis sprendimas, kurį savo lėšomis įdiegėme pernai ir kuris leidžia iki keliolikos kartų tiksliau nustatyti galimą skambinančiojo buvo vietą matuojant signalo sklidimo laiką nuo telefono iki bazinės stoties ir atgal“, - komentavo „Telia“ atstovas Audrius Stasiulaitis. Operatoriai patvirtino, kad nėra jokio skirtumo, kokią SIM kortelę žmogus naudoja: išankstinio apmokėjimo ar išduotą pasirašius sutartį. „Tai tėra apmokėjimo būdas už ryšio paslaugas būdas. Mes matome numerį ir nesvarbu, ar tai yra išankstinio apmokėjimo paslauga, ar verslo klientas“, - kalbėjo A. Baranauskas. Operatoriai negali nustatyti išjungto telefono buvimo vietos, net jei jis yra su SIM kortele. „Android“ telefonai matomi geriau DELFI primena, kad šiemet BPC įdiegta ir kita, antroji, skambinančiojo vietos nustatymo sistema AML (Advanced Mobile Location), tačiau ji veikia tik telefonuose su „Android“ operacine sistema. Remiantis šiuo metodu, išmanieji telefonai su „Android“ operacine sistema koduota SMS žinute patys siunčia BPC savo buvimo vietos nustatymo duomenis, kurie yra net iki 4000 kartų tikslesni negu bazinių stočių (Cell ID) perduodami duomenys. Tai reiškia, kad naudojantys telefonus su „Android“ operacine sistema bus randami pagal abi paieškos technologijas, jei telefonas atitiks numatytus parametrus. Paskambinus skubios pagalbos telefonu 112 išmaniuoju telefonu su „Android“ operacine sistema ir AML vietos nustatymo funkcija, telefonas automatiškai 20-čiai sekundžių aktyvina Globalios padėties nustatymo sistemos (GPS) ir belaidžio ryšio technologijos (Wi-Fi) imtuvus ir pagal GPS, Wi-Fi arba mobiliojo ryšio GSM/3G siųstuvų radijo signalus nusistato vietą ir jos koordinates koduota SMS žinute išsiunčia numeriu 112. AML vietos informacijos tikslumas priklauso nuo GPS, Wi-Fi ar mobiliojo ryšio signalų, kuriuos gali aptikti išmanusis telefonas. GPS signalų perduodami duomenys yra tiksliausi, o Wi-Fi turi didžiausią paklaidą. AML sistema leidžia nustatyti skambinančiojo vietą iki 4000 kartų tiksliau, nei Cell ID vietos nustatymo metodas. Ši technologija taip pat nauja ir yra pradėta taikyti šiemet.