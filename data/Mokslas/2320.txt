Neįvardytų šaltinių teigimu, agentai pasibaigus darbo dienai apklausė maždaug 10 „Kaspersky Lab“ darbuotojų, gyvenančių Jungtinėse Valstijose. FTB agentai patikino darbuotojus, kad jiems niekas negresia. Jie nurodė, kad FTB domina „Kaspersky Lab“ veikla Jungtinėse Valstijose, įskaitant tai, kaip duomenys apie bendrovės darbą perduodami į Rusiją. NBC žiniomis, nėra jokių požymių, kad šie FTB agentų vizitai gali būti kaip nors susiję su tyrimu dėl numanomo Rusijos kišimosi į 2016 metų JAV prezidento rinkimų kampaniją. Televizija priminė, kad „Kaspersky Lab“ programinę įrangą naudoja tiek JAV valdžios institucijos, tiek privačios bendrovės. Be to, kaip tvirtina NBC, 2015 metais „Kaspersky Lab“ sumokėjo 11 250 JAV dolerių už konsultacijas kibernetinio saugumo srityje Michaelui Flynnui – būsimam JAV prezidento patarėjui nacionalinio saugumo klausimais. M.Flynnas šias pareigas ėjo tik kiek daugiau nei dvi savaites. Patarėjas neteko posto, nes buvo pripažinta, kad jis netinkamai informavo apie savo susitikimus su Rusijos ambasadoriumi. „Nepriimtini ir nepagrįsti kaltinimai“ „Kaspersky Lab“ pareiškė, kad bet kokie kaltinimai dėl jos menamų ryšių su Rusijos valdžios struktūromis yra „nepriimtini ir nepagrįsti“. „Kaspersky Lab“ pasiruošusi atsakyti į bet kokius klausimus ir padėti bet kokioms valstybės institucijoms tirti jos veiklą, nes bendrovė absoliučiai įsitikinusi, kad bet koks nuodugnus jos veiklos tyrimas gali tik patvirtinti, jog kaltinimai angažuotumu neturi jokio pagrindo“, – sakoma ketvirtadienį naujienų agentūros „Interfax“ gautame kompanijos pranešime spaudai. Bendrovė pabrėžė, kad yra privati kompanija ir nepalaiko jokių politinių ryšių su jokia valstybe. „Bendrovė nepadėjo ir nepadės jokios šalies vyriausybei vykdyti kibernetinį šnipinėjimą. „Kaspersky Lab“ jau 20 metų informacinio saugumo srityje ir visą šį laiką laikėsi aukščiausių verslo standartų“, – sakoma pranešime.