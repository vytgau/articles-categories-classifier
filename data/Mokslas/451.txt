Tris pastarąsias recesijas šalyje išanalizavę mokslininkai nustatė, kad besilaukiančių moterų skaičius šalyje ima kristi likus maždaug pusmečiui iki ekonominės padėties pablogėjimo. Nors ankstesni tyrimai rodo, kad gimstamumo lygis priklauso nuo ekonominių ciklų, NBER pirmasis nurodo, kad gimstamumo sumažėjimas yra recesijos pranašas. Vienas iš naujausio tyrimo ataskaitos autorių, JAV Indianos valstijoje veikiančio Notrdamo universiteto ekonomikos profesorius Danielis Hungermanas pažymėjo, kad itin stebina tai, jog besilaukiančių moterų skaičiaus kritimas buvo akivaizdus po recesijos, kuri prasidėjo po 2007 metų finansų krizės, nors kalbėta, kad šį nuosmukį buvo sunku nuspėti. „Niekas iš ekspertų nenumatė, ir pirmaisiais mėnesiais daugelis verslo lyderių buvo įsitikinę, kad ekonominė padėtis yra gera“, – sakė mokslininkas. Tačiau gimstamumo statistika rodė ką kitą. Nėštumų skaičius JAV šiek tiek padidėjo tarp pirmojo 2006 metų pusmečio ir pirmojo 2007 metų pusmečio. Tačiau metinis rodiklis trečiąjį 2006 metų ketvirtį sumažėjo, nors JAV akcijų biržų indeksai ir toliau gerino istorinius rekordus, rašo „Financial Times“. Savo analizės metu NBER nagrinėjo gimstamumo rodiklius per tris pastaruosius ekonominius ciklus: dešimtojo praėjusio amžiaus dešimtmečio pradžioje, pirmojo šio amžiaus dešimtmečio pradžioje ir to dešimtmečio pabaigoje. Mokslininkai teigia nustatę, kad besilaukiančių moterų skaičiaus sumažėjimas prognozuoja ekonominę krizė geriau nei tradiciniai indikatoriai, kaip vartotojų pasitikėjimas ar ilgalaikio vartojimo prekių pardavimai. Tiesa, ekspertai pripažįsta, kad ryšys tarp gimstamumo ir recesijos nėra idealus. Jų teigimu, būta atvejų, kai nėščių moterų skaičius mažėjo, nors ekonominė padėties neblogėjo.