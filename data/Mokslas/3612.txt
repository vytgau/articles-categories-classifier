Kartais atrodo, kad „Samsung“ rinkodaros specialistai tyčia žaidžia „raidžių žaidimą“, kad galutinai supainiotų pirkėjus. Išmaniųjų telefonų „Galaxy“ šeimoje aukščiausius postus užima visiems pažįstami flagmanai, žymimi S raide, kuriuose diegiama viskas, kas geriausia. Tačiau vidutiniokų būryje mus pasitinka raidžių ir skaičių painiava – „Galaxy“ A ir J serijose yra po keletą skirtingais skaičiais žymimų modelių. O kad viskas atrodytų dar painiau, naujausias A5 serijos išmanuolis ne tik atrodo labai panašiai į naujausią S7 flagmaną, bet ir viduje slepia daugybę puikių savybių, kurias anksčiau matėme tik aukščiausios klasės telefonuose. Visgi įsižiūrėjus atidžiau, dalis „Galaxy A5“ specifikacijų išties yra vidutiniškos. Gaunasi tikras asmenybės susidvejinimas. Tad kuo gi iš tiesų nori būti A5 ragelis? Išvaizdusis Vienas dalykas akivaizdus vien tik paėmus „Samsung Galaxy A5“ į rankas – tai solidžiai atrodantis telefonas. Ką ten – neginkluota akimi jį sunku atskirti nuo praeitais metais išleisto „Galaxy S7“ flagmano. Panaši forma, nugarėlė ir ekranas padengti atspariu smūgiams ir įbrėžimams „Gorilla Glass“ stiklu, aliuminio apvadas. Galima rinktis iš keturių spalvų – juodos, aukso, melsvos ir rožinės. Rankose šis 5,2 colio įstrižainės telefonas guli patogiai ir visiškai nenori išslysti ant žemės, net ir valdant jį viena ranka. Ekrano apačioje yra pirštų atspaudų skaitytuvas, kuriuo atrakinsime telefoną. Beje, jis buvo ir praeitos kartos A5 ragelyje, tik bėda, kad kaip ir visi „Samsung“ pirštų atspaudų skaitytuvai, jis toks lėtokas. Užtat naujojo vidutinioko korpusas gali pasigirti atsparumu vandeniui ir dulkėms – jam suteiktas IP68 standarto žymuo. Laimei, „Samsung“ dar nepasidavė „Apple“ psichozei pašalinti 3,5 mm ausinių lizdą. Nors daug šansų, kad naujausias „Galaxy S8“ flagmanas šios smulkmenėlės nebeturės, naujasis A5 vis dar ja gali pasigirti. Dar viena puiki naujovė, kurios neturi net ir S7 flagmanai – tai modernioji USB-C jungtis. Ji yra simetriškos formos, todėl tamsoje kišant įkroviklio kištuką į telefoną nebereikės ieškoti tinkamos padėties – kaip kišime, taip bus gerai. Mygtukai išdėstyti klasikine „Samsung“ tvarka – garso mygtukai ant kairės briaunos, o įjungimo ant dešinės. Virš pastarojo matosi garsiakalbio grotelės, kurios buvo perkeltos iš ekrano apačios. Šis sprendimas pasiteisina žiūrint filmus ir laikant telefoną horizontalioje padėtyje – taip ranka neslopiname garsų. Žinoma, apie kokybišką stereo garsą galime tik svajoti, bet ta mažytė A5 „gerklė“ yra gan rėksminga. Dešinėje „Galaxy A5“ briaunoje yra lizdas „nanoSIM“ kortelei, o viršuje – lizdas „microSD“ atminties kortelei. Šioje vietoje „Samsung“ telefonas vertas tik pagyrų – atminties kortelės yra būtinos šiais laikais, kai net ir didžiausi vidinės atminties klodai užsipildo per porą mėnesių. Beje, tam tikruose naujojo „Galaxy A5“ modeliuose viršutinis atmintinės lizdas turi vietos ir antrai „nanoSIM“ kortelei. Ištvermingasis Dar vienas „Galaxy A5“ žingsnis į S7 flagmanų daržą – šiame ragelyje įmontuota tokia pati 3000 mAh talpos baterija. Užtat ragelio ekranas vaizdą rodo mažesne – „tik“ 1920x1080 taškų – raiška. Iš pirmo žvilgsnio atrodo, kad pastaroji charakteristika turėtų liūdinti, tačiau taip tikrai nėra. Talpesnė baterija turi „maitinti“ mažiau šviečiančių ekrano taškų, todėl telefonas daug ilgiau išlieka „gyvas“. Vidutiniškai naudojant, per dvylika valandų baterija nusenka tik iki 60 procentų, kas reiškia, kad pilnai įkrautas ragelis gali ištverti beveik parą. Žinoma, jei žiūrėsime filmus ar intensyviai naršysime internete akumuliatoriaus jėgos išseks po kokių 14-15 valandų. Visgi A5 vidutiniokas šiuo aspektu pasirodė puikiai. Beje, mažesnė ekrano raiška beveik nepastebima, o „Super AMOLED“ organinių šviestukų ekranas yra pakankamai spalvingas ir kontrastingas, tad dėl vaizdo gyvumo neteks skųstis. Tiesa, ekranui šiek tiek pritrūksta ryškumo ypač saulėtomis dienomis, tačiau tai maža bėda šalyje, kur lyja lietūs. Beje, telefone tikrai kokybiškai veikia automatinė ekrano šviesumo reguliavimo funkcija. Telefone iš karto įdiegtas specialus režimas, kuris vakarais užlieja ekraną kiek rausva spalva, kas sumažina miegus blaškantį melsvą ekrano atspalvį. Išmintingasis Telefono viduje „sukasi“ aštuonių branduolių „Exynos 7880“ procesorius, kuris taip pat smarkiai prisideda prie A5 baterijos ištvermės. Šios „širdelės“ spartos bei trijų gigabaitų darbinės atminties pakanka viskam – tiek programėlėms, tiek žaidimams. „Galaxy A5“ įdiegta „Android 6.0 Marshmallow“ operacinė sistema, praturtinta „Grace UX“ aplinka – ta pačia, kuri buvo sukurta specialiai liūdnai ir „ugningai“ pagarsėjusiems „Galaxy Note 7“ telefonams. Ši aplinka yra spalvinga, lakoniška ir beveik visiškai neerzins net ir didžiausių „Android“ puristų. Viskas savo vietoje, funkcijos ir programėlės greitai ir patogiai pasiekiamos,interfeisas neperkrautas įvairiomis šiukšlėmis. Tiesa, „Samsung“ pagal nutylėjimą yra pridiegusi savo sukurtų programėlių, bet dauguma jų visai naudingos, o kitas galima išdiegti velniop. Smagu, kad telefonas turi įprasto FM radijo imtuvą. Pastabusis Net ir kalbant apie „Galaxy A5“ fotoaparatus, ragelis turi kuo pasigirti – tiek nugarėlėje esanti kamera, tiek asmenukėms daryti skirtas priekinis fotoaparatas gali pagauti 16 megapikselių raiškos kadrus. Abi kameros taip pat pagauna gan daug šviesos – turi f/1.9 diafragmas – tad net ir esant prastesniam apšvietimui nuotraukos gausis padorios. Visgi priekinė kamera neturi automatinio fokusavimo funkcijos ir ja darytos nuotraukos nėra tokios ryškios. Filmuoja nugarėlėje esanti kamera tik standartine „FullHD“ raiška – jokių 4K raiškos filmukų ja nesukursime. Buridano asilo dalia Sudėjus visus naujojo „Samsung Galaxy A5“ privalumus gaunasi keistas rezultatas – tarsi ir vidutinės klasės telefonas, tačiau jame apstu funkcijų ir elementų, kuriais iki šiol galėdavo pasigirti tik „Samsung“ flagmanai. Ir kai atrodytų, kad dėl tokios tapatybės susidvejinimo reikėtų tik džiaugtis, tada į akis krenta telefono kaina – apie 430 eurų. Tada pradeda dvejintis būsimojo savininko norai ir galimybės. Iš vienos pusės, pridėjus 100 eurų galima įsigyti „Galaxy S7“, kuris visgi yra visa galva aukščiau nei A5. Iš kitos pusės, naujai iškeptą vidutinioką prie sienos remia keliasdešimčia eurų pigesnis „Galaxy S6“, turintis raiškesnį ekraną, geresnį fotoaparatą ir galingesnį procesorių – „šeštukui“ trūksta tik atsparumo vandeniui bei baterijos ištvermės. Beje, tiek S7, tiek S6 gali būti naudojami su „Gear VR“ virtualios realybės akiniais. Viską susumavus, sudauginus, padalinus ir ištraukus šaknį taip ir lieka neaišku, ką rinktis – naująjį „Samsung Galaxy A5“ ar kurį nors iš per pastaruosius du metus išleistų S serijos flagmanų.