Šie augalėdžiai milžinai sverdavo apie 76 tonas – panašiai kaip amerikiečių erdvėlaivis „Space Shuttle“. Šių dinozaurų fosilijų 2012 metais buvo rasta pietų Argentinoje. Gyvūnų liekanas ištyrę ir jų amžių nustatę mokslininkai sako, kad naujoji rūšis priskiriama prie stambių ilgakaklių augalėdžių dinozaurų grupės, vadinamųjų titanozaurų. „Jie buvo tik nedidelė šeimynėlės, pamišusios dėl dydžio, dalis“, – sakė Argentinoje įsikūrusio Egidio Feruglio paleontologijos muziejaus tyrėjas Diego Polis, žurnale „Proceedings of the Royal Society B“ paskelbto straipsnio bendraautorius. Tyrėjai šią rūšį pavadino Patagotitan mayorum pagal Patagonijos regioną, kur buvo rastos fosilijos. Rūšies epitetas skirtas pagerbti vieną vietos ūkininkų šeimą, suteikusią į ekspediciją išvykusiems mokslininkams pastogę. Buvo ištyrinėtos šešios šios rūšies gyvūnų fosilijos. Pagal juos gaubusių pelenų amžių nustatyta, kad patagotitanai gyveno maždaug prieš 100 mln. metų, sakė D.Polis. Šie dinozaurai buvo apie 37 metrų ilgio, o jų aukštis ties gogu siekė beveik 6 metrus. Šių dinozaurų griaučiai, sudėlioti iš kaulų muliažų, jau demonstruojami Amerikos gamtos istorijos muziejuje. Jie tokie dideli, kad dinozauro galva yra išsikišusi į šio Niujorko muziejaus vestibiulį. Legendinis tiranozauras (Tyrannosaurus rex) ir kiti mėsėdžiai „atrodo kaip nykštukai, kai palygini juos su vienu iš šių milžiniškų titanozaurų“, sakė D.Polis. „Tarsi lygintum dramblį ir liūtą“, – pridūrė jis. Mokslininkai titanozaurų grupę atrado jau gerokai anksčiau, bet pastarosios fosilijos priskirtos naujai rūšiai ir netgi naujai genčiai, stambesniam sistematiniam vienetui, aiškino D.Polis. Anksčiau stambiausiu žinomu dinozauru laikytas kitas titanozauras – argentinozauras (Argentinosaurus). „Visiškai nemanau, kad jie buvo bauginantys, – sakė D.Polis. – Jie tikriausiai buvo masyvūs, dideli, lėtai judantys gyvūnai.“ „Atsikelti, vaikščioti, mėginti bėgti – dideliems gyvūnams tai labai sunku“, – pažymėjo mokslininkas. Jis pripažino, kad tyrėjai iki šiol nėra radę aiškaus atsakymo, kaip šie dinozaurai užaugdavo tokie dideli. Pasak D.Polio, tai gali būti susiję su masiniu žiedinių augalų išplitimu, įvykusiu apytikriai tuo pat metu, kai gyveno titanozaurai. „Sunku teigti, kad tai nėra svarbu, kai atrandamas (tikriausiai) didžiausias visų laikų sausumos gyvūnas“, – elektroniniame laiške rašo Merilando universiteto paleontologas Thomas Holtzas, nedalyvavęs šiame tyrime. Prie tyrimo neprisidėjusi Minesotoje veikiančio Macalesterio universiteto paleontologė Kristi Curry Rodgers irgi pripažino, kad šis atradimas yra svarbus. Pasak jos, aptiktos patagotitanų fosilijos rodo, kad jų kaulai dar nebuvo liovęsi augti, ir tai „reiškia, kad kažkur galima atrasti dar didesnių dinozaurų“.