Piliakalnyje per beveik mėnesį kasinėjimų rasta apie 300 kuršių puodų šukių, maždaug 50 gabaliukų gintaro žaliavos, aptiktas ir židinys spėjamo statinio viduje, kitokios piliakalniams būdingos struktūros. „Kukuliškių piliakalnio tyrimai leidžia naujai pažvelgti į kuršių turėtos gynybinės sistemos ant jūros kranto istoriją. Tai raktas, kuriuo dabar atrakinta spyna, saugojusi tūkstantmečio senumo paslaptis. Viliuosi, kad šiųmečiai piliakalnio tyrimai - tik pradžia“, - dienraščiui sakė Mažosios Lietuvos istorijos muziejaus direktorius archeologas Jonas Genys. Anot mokslininkų, preliminariai galima teigti, kad kuršiai Kukuliškių piliakalniu tikrai naudojosi vikingų laikotarpiu - apie VIII-XI amžius.