Indianoje (JAV) gyvenančioje uždaroje religinėje amišų bendruomenėje (Old Order Amish) gyvenančių žmonių tyrimai parodė, kad tam tikra genų mutacija lemia jų gerą sveikatą ir ilgą gyvenimą, rašoma independent.co.uk. Remiantis naujais tyrimais, amišai, turintys vieną nefunkcinę geno SERPINE1 kopiją, gyvena vidutiniškai 10 metų ilgiau nei kiti jų bendruomenės nariai. Tyrimas buvo atliekamas su Indianos senojo ordino amišais, kurie paprastai nesinaudoja jokiais šiuolaikiniais patogumais, tokiais kaip elektra, automobiliai ir medicina. „Jie nesinaudoja šiuolaikine medicina apskritai, todėl faktas, kad amišų vidutinė gyvenimo trukmė yra beveik 85 metai, yra verta dėmesio“, – sakė dr. Douglas Vaughan, Northwestern universiteto širdies ir kraujagyslių specialistas. Savo kartu su kolegomis atliktą tyrimą jis publikavo leidinyje „Science Advances“. Iš 177 tirtų amišų, 43 turėjo šią genų mutaciją. Senėjimas yra vienas iš sudėtingiausių biologinių procesų, tad mutacijos, kuri sukelia tokį teigiamą poveikį, atradimas yra labai reikšmingas. „Tai buvo tikrai milžiniškas iššūkis identifikuoti ilgą gyvenimo trukmę lemiančius genetinius faktorius“, – sakė dr. Vaughan. Senėjimas turi daugybę simptomų. Atrastoji mutacija galimai saugo nuo daugelio jų, pradedant diabetu ir baigiant širdies bei kraujagyslių sistemos problemomis. „Mes kalbame apie kažką, kas, atrodo, veikia molekuliniu lygmeniu, veikia hormonus, audinius ir padeda žmonėms gyventi ilgiau“, – sakė dr. Vaughan. Dėl mutacijos gaunami ilgesni telomerai – dalelės DNR grandžių pabaigoje, apsaugančios chromosomas. Telomerų trumpėjimas buvo susijęs su senėjimo procesu. Amišai gyvena uždarą gyvenimą, tad tai ir lemia SERPINE1 mutacijos paplitimą jų bendruomenėje. „Tokių unikalių populiacijų tyrimai gali būti naudingesni ir labiau informatyvūs nei plačios genetinės studijos normaliose populiacijose“, – sakė dr. Vaughan.