Pranešime žiniasklaidai rašoma, kad naujas leidimas buvo gautas lietuviams siekiant pradėti apžiūros darbus vienos didžiausių energetikos įmonių grupių Centrinėje ir Rytų Europoje Rumunijos padalinyje. Naudodama bepilotį sraigtaspranį „Laserpas“ Rumunijoje atliks elektros tinklų apžiūrą iš oro. Apdorojus nuotraukas ir kitą surinktą medžiagą lietuvių sukurtomis sistemomis, klientui bus pateikta detali visų objektų būklės bei aplinkos analizė. Nepilotuojamų orlaivių sugeneruotų duomenų analizės metu identifikuojami nelegalūs, pernelyg arti linijų esantys pastatai, apžiūrima tinklų būklė – ar elektros laidai nėra per arti žemės, nesiekia pavojingos aplinkai ribos, jų įvorės nelūžusios. Taip pat pažymimos kitos rizikos, būdingos elektros linijoms – pavojingai arti išaugę augalai ar pasvirę, galimai elektros liniją nutrauksiantys medžiai. „Laserpas“ sistemomis skaitmenizuojami keliai, vandens telkiniai, stulpai, pastatai, medžiai, kitos struktūros, susikirtimai su kitomis elektros linijomis. Vėliau, pasitelkiant kompiuterines simuliacijas, sudaromas efektyvus medžių genėjimo ir augalijos šalinimo ciklas, leidžiantis įmonėms planuoti veiksmus ir taip sutaupyti iki 40 proc. išlaidų. „Didžiuliai ir sudėtingi tinklai yra kiekvienos energetikos, dujotekių, geležinkelių ar kitame sektoriuje veikiančios bendrovės galvos skausmas. Pasenusiems jų apžiūros ir priežiūros metodams išleidžiami milijonai eurų, kuriuos galima būtų investuoti į infrastruktūros plėtrą. Būna atvejų, kai didžiulių tinklų operatoriai net nežino kur tiksliai yra visa jų infrastruktūra, o įvykus gedimui jo likvidavimas dėl neaiškios linijų būklės užsitęsia. Mūsų paslauga leidžia numatyti galimus atsijungimus ir pavojingus reiškinius dar prieš jiems nutinkant“, - teigė energetikos sektoriuje dirbęs dabartinis „Laserpas“ vadovas M.Vaskela. Bepiločiai orlaiviai leidžia atlikti keliasdešimties specialistų darbą vos keleto skrydžių metu. Išmaniomis skenavimo sistemomis aprūpinti orlaiviai fotografuoja infrastruktūrą, vėliau šią medžiagą pasitelkę inovatyvias sitemas analizuoja ekspertai ieškodami objektų pažeidimų ar galimos rizikos. Visa informacija yra iškart matoma kompiuterio ekrane, todėl priimti sprendimus dėl pavojingai pasvirusių medžių, nelegalių statinių ar žemės erozijos operatorius gali nekeldamas kojos iš biuro. Kaip teigia „Laserpas“ vadovas Mantas Vaskela, praktika rodo, jog naudojant bepiločius orlaivius galima daugiau nei 20 proc. sumažinti išlaidas tinklų priežiūrai. Įmonė jau įvykdė pilotinius skrydžius Lietuvoje, Latvijoje, Bulgarijoje ir šiuo metu vykdo didžiausią savo projektą Rumunijoje. „Laserpas“ strateginiuose planuose – plėtra ne tik Europoje, tačiau ir kituose pasaulio regionuose.