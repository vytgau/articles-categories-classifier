Lietuvos geologijos tarnybos ir Vilniaus universiteto Chemijos ir geomokslų fakulteto mokslininkai tiria Lietuvos pajūrį ir Pilkąsias, arba kitaip – Mirusiąsias kopas. Nepilotuojamu orlaiviu fiksuojamas itin aukštos raiškos skaitmeninis reljefo ir žemės paviršiaus vaizdas. Surinkti duomenys leis įvertinti pajūrio pakrantėje vykstančius pokyčius – kaip vystosi kopos, nuo kranto traukiasi šlaitai, kokią įtaką procesams turi žmogaus veikla. Viso Lietuvos pajūrio kartografavimą planuojama pabaigti iki vasaros, nes darbai gali būti atliekami tik esant idealioms oro sąlygomis.