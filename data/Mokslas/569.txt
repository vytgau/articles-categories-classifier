O kelintais metais „legalizuota“ mūsų trispalvė? Ir kada Vilniuje atsirado pirmasis bankomatas? Šias įdomybes ir svarbiuosius mūsų valstybės šimtmečio faktus siūlo išmokti nuotaikingas edukacinis žaidimas „Šimtas“. Legendinio „Super Mario“ motyvais sukurtas „Šimtas“ žaidėjus pasitinka su dešimt teminių lygių, kuriuos įveikiant atskleidžiami svarbūs ir įdomūs Lietuvos istorijos faktai, o kiekvieno dešimtmečio „bosas“ spjaudosi ne ugnimis, o mini viktorina. „Šimte“ reikia ir šiokio tokio pirštų miklumo šokinėjant bei vengiant valstybės priešų, tačiau žaidimas nėra pernelyg sudėtingas – kūrėjai labiausiai siekė jaunimui atskleisti, kokį sunkų ir ryžtingą kelią Lietuva turėjo praeiti tam, kad būtų laisva ir kad jos gyventojai turėtų laisvę rinktis. Būtent paskutiniame „Šimto“ lygyje žaidėjai susiduria su pasirinkimu: kurti Lietuvos istoriją toliau ar emigruoti. Kas nutinka pasirinkus vieną ar kitą kelią? Teks atsakyti į klausimus ir sužinoti patiems! Nemokamas žaidimas, skirtas kompiuterių interneto naršyklėms, pasiekiamas adresu http://100.helis.lt „Šimtą“ sukūrė ir su Lietuva pasidalinti nori elektroninio sporto technologijų ir žaidimų ekonomikos įrankių kūrimo įmonių grupės „Helis“ kolektyvas, rašoma pranešime žiniasklaidai. Įmonių grupės personalo vadovė Jurgita Markevičienė džiaugiasi, kad skirtingų bendrovės padalinių kūrėjai – programuotojai, grafikos dizaineriai, iliustratoriai ir kiti specialistai – vos prieš dvi savaites patys sugalvojo valstybės šimtmečio proga sukurti Lietuvai dovaną ir skyrė tam tiek dalį savo įprasto darbo laiko, tiek ir laisvalaikio. „Įmonės vadovai itin palaikė tokią kolektyve gimusią iniciatyvą ir patys prie jos prisidėjo. Be to, dirbdami kompiuterinių žaidimų sektoriuje, žinome, kad žaidybinis informacijos ir istorijos pateikimas gali būti daug įdomesnis, labiau įtraukiantis ir įsimintinesnis negu sausi faktai“, – sako J. Markevičienė. Kadangi nepriklausomos Lietuvos istorija nenutrūksta, žaidimas bus plėtojamas ateityje, o kūrėjai žada prijungti naujų funkcijų bei dar labiau integruoti žaidimą.