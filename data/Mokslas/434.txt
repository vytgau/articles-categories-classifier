Gamtoje viskas vyksta kitaip. Kai kurių rūšių atstovai net negali tikėtis surasti partnerį. Tik labai maža dalis bičių dauginasi – visos kitos tik dirba, kad išlaikytų koloniją ir pasirūpintų motinėlės susilauktais palikuonimis. Tuo tarpu kai kurių ruonių rūšių patinai biologine prasme gali daugintis, tačiau jų kolonijose galioja griežtos socialinės normos – teisė daugintis užtikrinama tik stipriausiems patinams. Daugybė ruonių taip ir miršta, žmonių terminais kalbant, nekalti, kai kiti spėja susiporuoti su daugiau nei 200 patelių. Tačiau žmonių pasaulyje seksas yra visiškai kitoks. Tiek moterys, tiek vyrai turi lygias galimybes susiporuoti. Šalia to pridėkite dar socialinę sekso reikšmę, technologijų suteiktas galimybes ir žmonių mobilumą ir turime visuomenę, kurioje seksas visada yra kažkur šalia. Tačiau ne visiems žmonėms – kai kurie žmonės tikrai nesavanoriškai taip ir mirs nepraradę nekaltybės. Pasitikėjimas savimi, socialinė padėtis, asmeninės savybės ir netgi išvaizda yra svarbūs faktoriai ieškant poros. Vyrams dažnai sunku prieiti ir užkalbinti merginą, jie bijo būtų atstumti ir išjuokti. Moterims taip pat gali būti sunku imtis iniciatyvos. Situaciją gali sunkinti ir konservatyvus auklėjimas ar net finansinė padėtis. 12-14 proc. 20-24 metų amžiaus žmonių niekada nėra turėję jokių lytinių santykių. Japonijoje net 25 proc. nevedusių vyresnių nei 30 metų amžiaus vyrų niekada nėra užsiėmę jokiu seksu. Mokslininkai teigia, kad tokiu atveju labai tikėtina, kad vyras seksu taip niekada ir neužsiims, nebent pasinaudos prostitučių paslaugomis. Taigi, nors tikslių duomenų nėra, daugybė žmonių pasaulyje miršta neturėję jokių lytinių santykių. Mokslininkai spėja, kad tokių yra daugiau vyrų nei moterų. Daugybė garsių istorinių asmenybių taip pat paseno ir mirė nekalti. Tarp jų – „Alisa Stebuklų šalyje“ autorius Lewisas Carrollas, Barselonos Šv. Šeimynos bažnyčios architektas Antoni Gaudi, išradėjas, fizikas ir matematikas Nikola Tesla, fizikas Isaacas Newtonas ir daugybė kitų. Žmonės nėra linkę kalbėti apie sunkumus ieškant poros, todėl net sunku pasakyti, kiek žmonių kūniškos meilės taip niekada ir nepatiria. Tačiau teisybės dėlei reikėtų pasakyti, kad kartais tai yra pačių žmonių pasirinkimas – religinės priežastys ar polinkis į socialinę atskirtį gali lemti žmogaus nenorą užsiimti lytiniais santykiais.