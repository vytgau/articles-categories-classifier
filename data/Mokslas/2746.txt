Naujausia kibernetinė ataka turėtų tapti pavojaus signalu vyriausybėms, sako „Microsoft“ „Pasaulio vyriausybės šią ataką turėtų laikyti žadinančiu skambučiu“, – savo tinklaraštyje rašo „Microsoft“ prezidentas ir vyriausiasis teisininkas Bradas Smithas, komentuodamas didžiausią visų laikų duomenis šifruojančio viruso (angl. ransomware) ataką. Jis perspėjo apie pavojų, kad vyriausybių kuriamos kibernetinio karo priemonės gali patekti į programišių rankas ir padaryti daug žalos, kaip ir per naujausią ataką, paveikusią daugiau kaip 200 tūkst. kompiuterių visame pasaulyje. „Tapatus scenarijus su įprastine ginkluote būtų (incidentas), kai iš JAV kariuomenės būtų pavogta raketų „Tomahawk“, – pažymėjo B.Smithas. Per penktadienį prasidėjusią kibernetinių atakų bangą programišiai pasinaudojo saugumo spraga, būdinga „Windows XP“ ir kitoms senesnėms „Microsoft“ operacinėms sistemoms, kurioms bendrovė nebekuria atnaujinimų. Virusas labai greitai išplito, nes atakos organizatoriai, kaip manoma, pasinaudojo programa, veikiausiai sukurta NSA ir paviešintą kartu su daugybe kitų šios agentūros dokumentų, nurodė Maskvoje įsikūrusios kompiuterinio saugumo bendrovės „Kaspersky Lab“ ekspertai. B.Smithas argumentavo, kad virtualiosios kovos priemonėms turėtų būti taikomos tokios pačios saugumo priemonės kaip ir įprastinei ginkluotei. Jis pažymėjo, kad „Microsoft“ pasisako už „Skaitmeninę Ženevos konvenciją“, kuri įpareigotų vyriausybes pranešti apie aptiktas kompiuterių saugumo spragas IT produktų gamintojams, o ne jas nuslėpti, mėginti jomis pasinaudoti arba pardavinėti šią informaciją. „Reikia, kad vyriausybės atsižvelgtų į žalą civiliams, kylančią iš informacijos apie silpnąsias vietas kaupimo ir jas išnaudojančių programų naudojimo“, – perspėjo B.Smithas.