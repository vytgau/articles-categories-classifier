Kaip gali būti, kad toks modernus, ką tik pastatytas lėktuvnešis naudoja „Windows XP“ operacinę sistemą? Niekam nėra paslaptis, kad modernūs karo laivai turi sudėtingas kompiuterių sistemas, kurios padeda ne tik valdyti laivą, bet ir vykdyti svarbias misijas. Lėktuvnešio vadavietės remiasi stabiliu, patikimu kompiuterinių sistemų darbu, todėl sunku suprasti, kodėl „Queen Elizabeth“ naudotųsi „Windows XP“ - opercine sistema, kuri rinkoje pasirodė daugiau nei prieš 15 metų. Žurnalistai, kuriems buvo leista pasižvalgyti po lėktuvnešį buvo šokiruoti, pastebėję, kad kompiuteriai vis dar naudoja „Windows XP“ operacinę sistemą. „HMS Queen Elizabeth“ buvo pradėtas statyti 2009 metais, o „Windows XP“ pardavimai buvo nutraukti 2008 metais. Dar daugiau - „Windows XP“ nebėra laikoma saugia operacine sistema. Kai kurios įstaigos Jungtinėje Karalystėje susilaukė programišių atakų, kurios paveikė tik seną operacinę sistemą naudojančius kompiuterius. Bet tai tik įstaigos su senais kompiuteriais, „HMS Queen Elizabeth“ yra modernus, naujas lėktuvnešis. Tai kaip XP pateko į naujausią britų laivyno pasididžiavimą? Beveik neabejojama, kad su įranga iš kitų laivų. Tai yra, kai kurie komponentai buvo perkelti iš senų, nebenaudojamų laivų. Manoma, kad tai didina kompiuterinių sistemų pažeidžiamumą, bet kartu padeda sutaupyti. Panašus skandalas kilo ir šių metų pradžioje, kuomet buvo pastebėta, kad Jungtinės Karalystės branduoliniai povandeniniai laivai, nešantys termobranduolinius užtaisus, taip pat naudoja XP sistemą. Tai negi kompiuterinės Karališkojo laivyno sistemos priešams yra lengvai perkandamos? Ne visai. „HMS Queen Elizabeth“ turės didelę informatikos technologų komandą, kuri ginsis nuo bet kokių kibernetinių atakų. Laivą dažnai lydės kiti laivai, kurie taip pat prisidės prie kibernetinės gynybos. Tačiau didžiausia žinia yra ta, kad iki oficialios „HMS Queen Elizabeth“ tarnybos pradžios liko dar 9 metai - per tą laiką kompiuterinė įranga bus atnaujinta ir lėktuvnešis naudosis pažengusiomis elektroninėmis sistemomis. 