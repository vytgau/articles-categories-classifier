Mokslininkai plastiko ir polistireno gabalų ant ledo lyčių aptiko vietose, į kurias anksčiau negalėjo patekti dėl vandenyną kausčiusio ledo. Tai šiauriausia vieta vandenyne, kur aptikta plastiko liekanų. Ir tai vos 1600 km nuo Šiaurės Ašigalio, rašo „IFLScience“. Toks visai nedžiuginantis atradimas buvo padarytas britų tyrinėtojo Peno Hadow vadovaujamos ekspedicijos „Arctic Mission“ (liet. Misija Arktis) metu. Misija šiuo metu tebevykdoma, jos metu renkami svarbūs duomenys. P. Hadow vadovaujama komanda tikrai nesitikėjo aptikti polistireno taip toli nuo žemės. Kaip ir nesitikėjo patekti į tą teritoriją, kuri paprastai visus metus padengta ledu. „Per pastaruosius 25 metus, kuriuos aš tyrinėju Arktį, nesu matęs tokio didelio ir matomo kiekio šiukšlių, – sakė P. Hadow. – Ant ledo tiesiog buvo gabalai polistireno.“ O vienas didesnių gabalų buvo ant ledo lyties tarptautiniuose vandenyse centinėje Arkties vandenyno dalyje – toliausiai kur kas nors iki šiol yra patekęs be ledlaužių. „Tokių šiukšlių atradimas yra nerimą keliantis ženklas, pasirodo tirpstantis ledas leidžia dideliam taršos kiekiui patekti į šias teritorijas, – sakė vienas iš misijoje dalyvaujančių mokslininkų, Ekseterio universiteto jūrų biologas Timas Gordonas. – Tai potencialiai kelia didelę grėsmę Arkties gyvūnijai.“ Nemažai upių, kuriose kaupiasi ir juda plastiko atliekos, įteka į Arkties vandenyną. Iki šiol atliekos įstrigdavo lede. Vaizdas ne koks, tačiau bent jau jos niekur toliau nejudėdavo. O dabar, kai ledai tirpsta, kyla nauja grėsmė, kad atliekos bus nuneštos tolyn į jūrą. Mokslininkai skaičiuoja, kad jau 2040 metų vasarą Arktyje nebebus ledynų, kas leis ne tik žmonėms lengviau tyrinėti šias teritorijas bet ir jas įvairiausiais būdais išnaudoti. Tas verčia mokslininkus nerimauti dėl šių teritorijų floros ir faunos. „Anksčiau Arkties vandenyno gyvūniją visus metus saugodavo ledo sluoksnis, – sakė T. Gordonas. – O dabar jis tirpsta, ir ši teritorija pirmą kartą atsivers komercinei žvejybai, laivybai ir pramonei. Turime labai rimtai apsvarstyti, kaip geriausiai galima apsaugoti Arkties gyvūnus nuo naujos grėsmės .“