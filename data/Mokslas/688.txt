Gompertzo-Makehamo dėsnis reiškia, kad kuo vyresnis žmogus (ar gyvūnas), tuo didesnė jo mirties tikimybė. Tai – gana lengvai suprantama idėja. Kad ir kaip sveikai gyventume, kad ir ką valgytume, mes vis tiek senstame. Su kiekvienais prabėgusiais metais tikimybė mirti didėja. Pavyzdžiui, nuo 30 metų kas 8 metus tikimybė mirti padvigubėja. Kiek nemalonu apie tai galvoti, tiesa? Štai plikieji smėlrausiai apie tai galvoti net neturi, nes jie įžūliai nepaklūsta Gompertzo-Makehamo dėsniui. Šie gyvūnai sensta, bet su amžiumi tikimybė sulaukti mirties nedidėja. Iš tikrųjų, dabar mokslininkai sako, kad plikieji smėlrausiai pasižymi mažiausia mirties tikimybe gyvūnijos pasaulyje. Mokslininkai jau kurį laiką stebi plikuosius smėlrausius dėl jų neįtikėtino atsparumo laikui. Brandos jie sulaukia maždaug šeštajame savo gyvenimo mėnesyje, o vėliau su metais jų mirties tikimybė išlieka maždaug tokia pat – viena iš 10 000. Plikieji smėlrausiai gali sulaukti ir 32 metų amžiaus – tai yra neįtikėtina, turint omenyje, kad graužikai retai taip ilgai išgyvena. Tačiau dar keisčiau tai, kad jie beveik visą šį laiką nerodo jokių senėjimo požymių. Mokslininkai iki šiol negali pateikti patikimo paaiškinimo, kodėl plikieji smėlrausiai taip ilgai gyvena. Manoma, kad viena iš priežasčių gali būti jų gebėjimas sulėtinti metabolizmą, kuomet trūksta maisto – tai stabdo oksidacinius procesus. Jie taip pat yra atsparūs vėžiui, o ir širdis yra labai tvirta. Galiausiai, plikieji smėlrausiai pasižymi baltymų stabilumu, kuris padeda ilgiau išlaikyti sveiką kūną. Aišku, plikieji smėlrausiai nėra nemirtingi, tačiau mokslininkai aktyviai juos seka, siekdami išsiaiškinti, kaip šių keistų gyvūnų ilgaamžiškumo paslaptis būtų galima pritaikyti žmonėms. Tiriama jų DNR, dėmesys atkreipiamas į visus gerą žadančius genus, tačiau kol kas šie tyrimai žmonėms nieko nesiūlo. Visgi, tikimasi, kad plikųjų smėlrausių tyrimai padės įveikti Alzheimerio ligą ir gal net sukurti vaistus, kurie panaikintų senėjimo padarinius. Kitaip tariant, tikimasi, kad šie keisti, nemaloniai atrodantys gyvūnai leis mums atsukti biologinio laikrodžio rodykles.