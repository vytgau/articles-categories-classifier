Jei jūs ką nors užpultumėte ir jums trenktų į nosį, tikriausiai trumpam stabtelėtumėte, nes smūgis sukeltų didelį skausmą, o akys prisipildytų ašarų. Visgi, po to, tikėtina, būtumėte tik dar labiau įpykęs ir agresyvumas tik padidėtų. Tačiau jūs nesate ryklys. Internete klajoja patarimas, kaip gintis nuo užpuolusio ryklio – trenkti tiesiai į nosį. Gyvūnų nosis yra labai jautri, o žmogaus rankos – pakankamai stiprios. Staigus smūgis krumpliais sukeltų didžiulį skausmą, todėl patarimas iš pirmo žvilgsnio skamba gerai. Beje, mušti gyvūnus galima tik tuo atveju, jei jie jus puola – smūgis į nosį pateisinamas tik gynybos atveju. Tačiau kaip trenkti rykliui į nosį? Ogi niekaip. Tikėtina, kad ta nosis bus po vandeniu, o vandenyje mūsų smūgiai nėra labai efektyvūs. Taigi, trenkti į nosį bus labai sunku, pavyks tik jei ta nosis bus virš vandens bent akimirkai. Jau geriau stengtis pagriebti ryklį už žiaunų – jos yra kur kas jautresnės už nosį ir vandenyje jas draskyti turėtų būti lengviau. Aišku, tokioje situacijoje tikėtina, kad tiesiog blaškytumėtės aplink – bet koks rykliui suduotas smūgis yra geriau nei nieko. Mitas ir tai, kad taip jį paversite tik agresyvesniu – jis ir taip puola su konkrečiu tikslu. O kaip dėl lokio? Dažnai sakoma, kad reikia apsimesti negyvu. Tai iš tikrųjų padės, jei užpuls grizlis arba savo vaikus ginanti mama. Visi kiti lokiai tikriausiai jus sudraskys net jei gulėsite veidu į žemę. Lokiai nepuola žmonių norėdami juos suėsti, priešingai nei rykliai. Jie gina savo teritoriją ar vaikus. Taigi, jei apsimesti negyvu neverta ir nėra kur slėptis, gali tekti lokį atbaidyti. Garsiai rėkite, stenkitės atrodyti kuo didesnis, o jei reikės – žiebkit lokiui į nosį. Tai – viena jautriausių vietų. Visgi geriausia tiesiog nesimaišyti lokiams kelyje. Taigi, užtikrintų būdų apsiginti nuo plėšrūnų nėra. Smūgis rykliui į nosį tėra paprasčiausias mitas, o boksas su lokiu taip pat retai kada baigiasi gerai. Visgi, paguoda ta, kad šie gyvūnai dažniausiai nuo žmonių laikosi atokiai.