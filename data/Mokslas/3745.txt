Pirštų atspaudų atpažinimo technologijos vis dažniau naudojamos asmens tapatybei patvirtinti net jungiantis prie tokių kasdieninių prietaisų kaip išmanieji telefonai, planšetiniai arba nešiojamieji kompiuteriai. Tačiau plintant mobiliojo ryšio priemonėms su aukštos raiškos kameromis ir populiarėjant socialiniams tinklams, kuriuose lengva skelbti nuotraukas, auga galimo asmeninių duomenų nutekinimo pavojus, sako mokslininkai. NII mokslininkams pavyko nukopijuoti pirštų atspaudus iš nuotraukos, kuri buvo padaryta skaitmenine kamera trijų metrų atstumu nuo fotografuojamo objekto. „Pirštų atspaudai gali tapti daug kam prienami vos netyčia prieš kamerą parodžius pergalės ženklą“, – sako vienas NII mokslininkų Isao Echizenas straipsnyje, kurį pirmadienį išspausdino laikraštis „Sankei Shimbun“. „Pirštų atspaudų duomenys gali būti atkurti, jeigu pirštai nuotraukoje yra gerai fokusuoti ir apšviesti“, – sakė I. Echizenas televizijai „Yomiuri TV“. Jis pridūrė, kad tam net nereikia pažangiųjų technologijų, nes pirštų atspaudus gali nesunkiai nukopijuoti bet kas. Tačiau japonų institutas pranešė sukūręs permatomą plėvelę, kurioje yra titano oksido ir kurią priklijavus prie pirštų bus paslėpti jų atspaudai. Ši plėvelė užkerta kelia pirštų atspaudų vagystei, tačiau netrukdo, kai asmuo pats tvirtina savo tapatybę tuo atspaudu, rašo „Sankei Shimbun“. Laikraštis rašo, kad ši technologija plačiajai visuomenei nebus prieinama dar dvejus metus.