Kaip pranešė Priešgaisrinės apsaugos ir gelbėjimo departamentas, 112 programėlė, kurioje bus vaizdo skambučio galimybė, turėtų būti sukurta iki 2018 metų pabaigos. Iki tol reikalingą pagalbą žmonės su klausos negalia gali išsikviesti trumpaisiais SMS pranešimais skubios pagalbos numeriu 112. Ketvirtadienį su Priešgaisrinės apsaugos ir gelbėjimo departamento bei Bendrojo pagalbos centro atstovais susitiko kurčiųjų organizacijų atstovai, jie apgailestavo, kad baigėsi bandomasis „GPIS 112“ projektas. Pagalbos kreipimosi sistema, skirta asmenims su kalbos ir klausos negalia, buvo įdiegta nuo 2014 metų bandomojo projekto dalyje. Šio projekto metu sukurtos programėlės mobiliesiems telefonams, užtikrinančios asmenims su kalbos ar klausos negalia tiesioginį susisiekimą su BPC operatoriumi realiuoju laiku. Tačiau atlikus analizę paaiškėjo, kad „GPIS 112“ programėle gali naudotis tik asmenys, turintys išmaniuosius telefonus, tuo metu SMS paslauga gali naudotis visi asmenys, turintys tiek paprastus telefonus, tiek išmaniuosius telefonus.