Senovės Egipte suvystyta mumija buvo guldoma į tam tikrą dėžę, padarytą iš papirusų lapų ir audinio gabalų, o vėliau į sarkofagą ir galiausiai – į kapavietę. Tuo tarpu žinomų ir turtingų žmonių palaikus vyniodavo į jų pačių parašytas išpažintis, testamentus ir kitus svarbius dokumentus. Į varguolių sarkofagus dažniausiai patekdavo nuoplaišos papirusų, kuriuose buvo užfiksuotas jų kasdienis gyvenimas. Tai būdavo ir pirkinių sąrašai, ir pranešimai apie mokesčių mokėjimą, ir pan. Londono universitetinio koledžo mokslininkai su kolegomis iš Mančesterio sukūrė naują technologiją, kuri leis pažvelgti į kasdienį Senovės Egipto gyventojų gyvenimą. Iki šiol ant faraonų sarkofagų ir kapaviečių sienų rasti gausūs užrašai leidžia įsivaizduoti Senovės Egipto aukščiausiųjų visuomenės sluoksnių atstovų gyvenimo būdą. Mokslininkų teigimu, šie užrašai yra tam tikra to meto propaganda, tai, ką valdovai norėjo perduoti savo palikuonims. Dabar, pasitelkus naują skenavimo sistemą, istorikai gali pasidomėti eilinių žmonių gyvenimu. Šios technologijos esmė yra ta, kad dėl skirtingo dažnio ir šviesos poveikio rašalas, kuriuo buvo padaryti užrašai ant dokumentų, ima šviesti. Ši technologija leido išsiaiškinti ir daug apie Kento grafystėje esančioje Čidingstouno pilyje saugomą mumiją. Iš papiruso, kuris buvo panaudotas jo laidojimo kokono gamybai, mokslininkai sužinojo tikrąjį vardą ir nustatė, kad palaikai buvo mumifikuoti laikotarpiu nuo 664 metų prieš mūsų erą iki 30 mūsų eros metų. Ant papiruso gabalo, rasto apatinėje mumijos dalyje, buvo parašytas mirusiojo vardas – Irethorru, šis vardas reiškia „Horo akis nukreipta į mano priešus“. „Kadangi papirusų atliekos buvo naudojamos pagaminti tokius prestižinius daiktus kaip kaukės ir sarkofagai, daug dėmesio buvo skirta jų ilgalaikiam išsaugojimui, – sakė projekto mokslinis vadovas profesorius Adamas Gibsonas. – Šios kaukės – vienos iš geriausių antrinių papirusinių dokumentų saugyklų. Šie dokumentai priešingu atvejų būtų išmesti, o juk juose yra tiek daug informacijos apie tuos žmones ir jų gyvenimą.“ Dažniausiai užrašai yra paslėpti po specialios pastos ir kitų medžiagų, kurios buvo naudotos sarkofagui pagaminti, sluoksniu. Iki šiol vienintelis būdas perskaityti tuos užrašus buvo pašalinti tą sluoksnį. Todėl mokslininkai visuomet susidurdavo su dilema: prisikasti prie tų užrašų ir sužinoti daugiau apie Senovės Egipto gyventojus, ar išsaugoti mumifikacijos meistrų darbą. „Mane apima siaubas, kai aš matau, kaip dėl galimybės prieiti prie teksto sunaikinti neįkainuojami artefaktai. Tai nusikaltimas. Tokių daiktų skaičius yra ribotas, ir dabar mes turime technologiją, leidžiančią išsaugoti šį grožį ir perskaityti užrašus apie Senovės Egipto žmonių gyvenimą ir tai, kas jiems buvo svarbu“, – sakė Londono universitetinio koledžo egiptologė Kathryn Piquette.