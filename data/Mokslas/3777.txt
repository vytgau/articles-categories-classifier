Senan Molony, „Titaniko“ istorijos ekspertė, teigia, kad nuotraukose, darytose prieš laivui lemtingą dieną, matyti gaisro padaryta žala. Ji, kaip, beje, ir dar keli istorikai, mano, kad „Titaniką“ į vandenyno dugną nugramzdino laive kilęs gaisras, o ne vien susidūrimas su ledkalniu. Iki šiol istorijos knygose rašoma, kad katastrofa laivą ištiko dėl susidūrimo su ledkalniu, kuris korpuso plokštes taip sumaitojo, kad didelę laivo dalį užliejo vanduo. Vandens kilimas tapo nebekontroliuojamas ir galiausiai laivą ištiko katastrofa. Kadangi gelbėjimosi valčių pakako vos trečdaliui keleivių, o arti nebuvo padėti galinčių laivų, daugybė žmonių žuvo. Vis dėlto dabar atsiranda manančių, kad susidūrimas su ledkalniu nebuvo esminė katastrofos priežastis. Prieš pat katastrofą laivas lėkė gana dideliu greičiu. Kodėl? Buvo žinoma, kad tuose vandenyse gali būti ledkalnių. Negi įgula taip pasitikėjo „Titaniko“ galimybėmis, kad nepaisė galimo pavojaus? Senan Molony mano, kad skubėjimo priežastis buvo gaisras anglių talpykloje. Manote, kad tai kažkokia sąmokslo teorija? Yra ne visai taip. Istoriniuose šaltiniuose užfiksuota, kad „Titanike“ tikrai būta gaisro. Jis prasidėjo maždaug 10 dienų prieš kelionę ir tęsėsi dar kelias dienas, kol laivas plaukė. Ši informacija yra užfiksuota ir niekas dėl jos nesiginčija – laive tikrai degė liepsna, į kurią per daug dėmesio kreipiama nebuvo. Užgesinti degančias anglis nėra lengva, ypač kai laivas jau yra pakrautas. Todėl buvo nuspręsta keliauti – manyta, kad, kai darbininkai iškabins ir į garo variklius suvers degančias anglis, problema bus išspręsta. Vis dėlto Ohajo valstijos Universiteto inžinerijos profesorius Robertas Essenhighas mano, kad ugnis tikriausiai pradėjo plisti ir tapo nebekontroliuojama. Todėl laivo įgula galėjo nuspręsti padidinti greitį. Dėl kokios gi kitos priežasties „Titanikas“ būtų plaukęs tokiu greičiu per pavojingus vandenis? Senan Molony apie savo teoriją sukūrė dokumentinį filmą, kuriame teigia, kad „Titaniko“ tragedija buvo ledo, ugnies ir nusikalstamo nerūpestingumo rezultatas. Vis dėlto kiti laivo istorijos ekspertai nėra tuo įsitikinę. Manoma, kad nors laive ir degė ugnis, ji didelės įtakos katastrofai neturėjo. Kaip buvo iš tikrųjų greičiausiai jau nebesužinosime.