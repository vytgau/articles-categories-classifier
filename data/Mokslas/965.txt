Pasak jo, specialistai bando atkurti ryšį su šiuo rusų gamybos palydovu. „Po atsiskyrimo nuo (raketos nešėjos) viršutinės pakopos „Fregat“ palydovas užmezgė ryšį, bet vėliau ryšys su juo buvo prarastas, telemetrinės informacijos perdavimas nutrūko“, – sakė šaltinis. Oficialaus Rusijos kosmoso agentūros „Roskosmos“ patvirtinimo „Interfax“ kol kas negavo. Naujienų agentūros AFP šaltinis trečiadienį taip pat sakė, kad ryšys su „AngoSat-1“ nutrūko. „Kontaktai laikinai nutrūko“, – telefonu sakė šaltinis ir nurodė, kad specialistai aiškinasi padėtį. Vėlai antradienį Rusijos raketa sėkmingai iškėlė pirmąjį Angolos palydovą, jis pasiekė numatytą orbitą, pranešė „Roskosmos“. Raketa nešėja „Zenit 2SB“ 22 val. Maskvos (21 val. Lietuvos) laiku startavo iš Rusijos nuomojamo Baikonūro kosmodromo Kazachstane. Geostacionariojoje orbitoje skriejantį ryšių palydovą „AngoSat 1“ pagamino rusų korporacija „Energija“, jį turi eksploatuoti kompanija „AngoSat“. Tai pirmasis Angolos ryšių palydovas; jis užtikrins televizijos transliavimą Angolos teritorijoje ir visame Afrikos žemyne. Projektas „AngoSat“ apima palydovo pagaminimą, jo paleidimą ir ryšių bei televizijos antžeminės infrastruktūros sukūrimą.