Naujos kainos bus siūlomos tiems „Tele2“ klientams, kurie turi terminuotas sutartis, kai jų trukmė pasibaigs. Taip pat šie planai bus siūlomi naujiems klientams. Klientai, turintys neterminuotas sutartis, taip pat gali keisti savo turimus planus į naujuosius. Tai DELFI patvirtino bendrovės atstovas spaudai Andrius Baranauskas. „Mes labai seniai planavome šiuos planus, ties jais dirbome labai ilgai, su naujuoju reguliavimu tai kažkiek yra susiję. Naujasis reguliavimas yra toks, kad mes dirbame nuostolingai: mūsų sąnaudos ES yra didesnės nei mūsų sąnaudos įvertinus ir papildomą leistiną apmokestinimą. Aišku, mes turime daugybę planų, yra planų, kurie yra ypatingai nuostolingi, ypač išvažiuojant į ES“, - komentavo A. Baranauskas. Seniau siūlytų planų, ypatingai nuostolingų įmonei, nebeliko. Visų naujųjų planų bendras bruožas – neriboti pokalbiai ir SMS žinutės, tačiau skiriasi siūlomų mobiliųjų duomenų kiekiai. Pigiausias planas už 6,9 eurus nepasirašant terminuotos sutarties siūlo 100 MB duomenų, brangiausias – neribotus mobiliuosius duomenis už 24,9 eurus. Prie visų planų išskyrus pigiausiąjį, už 6,9 eurus, siūlomos papildomos paslaugos, tai – nemokamas internetas namams 3 mėn., pusmetis nemokamo mobiliojo parašo, 2 mėn. „Viaplay“. Naujieji planai siūlomi pigiau, jei klientai pasirašys terminuotas sutartis metams ar dviems.