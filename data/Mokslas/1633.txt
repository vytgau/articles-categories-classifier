Šios premijos laureato paskelbimas šiek tiek vėlavo, argumentuota, kad kiek ilgiau truko dėl užsitęsusio posėdžio. Skelbiama, kad šių metų apdovanojimas teikiamas už „atradimą, kuris sukrėtė pasaulį“. Kaip ir buvo prognozuota, kad šis apdovanojimas buvo paskirtas už gravitacinių bangų atradimą. Pristatant Nobelio premijos laureatus, kalbėta apie dviejų didelių juodųjų bedugnių susijungimą, kuris įvyko dar tuomet, kai Žemėje nebuvo šiuolaikinių žmonių. Tačiau per tą laiką, kol gravitaciniai raibuliai po šio susijungimo pasiekė Žemę, čia jau buvo gyventojų, kurie juos užfiksavo. Manoma, kad ir šiuo metu Žemę pasiekia gravitacinių bangų raibuliai, tačiau žmonės jų nejaučia ir nepastebi, bet naudojant specialią įrangą juos galima užfiksuoti ir taip stebėti Visatoje vykstančius procesus. Erdvėlaikiu sklindantys gravitacijos raibuliai pirmąkart buvo išpranašauti Alberto Einsteino, prieš šimtmetį paskelbusio bendrąją reliatyvumo teoriją. Tačiau pirmųjų konkrečių įrodymų apie jų egzistavimą buvo gauta tik 2015 metais, kai du LIGO laboratorijos detektoriai JAV užfiksavo pirmąjį tokį signalą. Jis pasklido prieš 1,3 mlrd. metų tolimoje galaktikoje susidūrus dviem juodosioms skylėms. Gravitacines bangas sukuria labai intensyvūs tolimosios Visatos įvykiai, pavyzdžiui, juodųjų skylių susiliejimai arba supernovų sprogimai. Gravitacines bangas taip pat spinduliuoja ir dvinarės žvaigždės. Šie atradimai leidžia geriau suprasti Visatoje vykstančius procesus, kaip Visatoje vyksta evoliucijos procesai. Galbūt tai padės geriau suprasti, kas vyko „Didžiojo sprogimo metu", taip pat, kas vyksta tamsiojoje Visatos pusėje, kurią gravitacinės bangos gali pasiekti. Fizinių ir technologijos mokslų centro dr. Kastytis Zubovas komentuodamas DELFI paaiškino, kuo šis atradimas yra svarbus visuomenei. „Gravitacinės bangos yra visiškai kitas būdas tyrinėti Visatą, nei mums įprastos elektromagnetinės - šviesa, radijo bangos, rentgeno spinduliuotė ir panašiai. Iki šiol mes galėjome stebėti tik tuos reiškinius, kurie skleidžia kokias nors elektromagnetines bangas, o gravitacinės bangos leidžia pažvelgti į kai kuriuos visiškai tamsius objektus, tokius kaip juodosios skylės. Gravitacinių bangų atradimas įrodė, kad juodosios skylės egzistuoja, kad jos jungiasi tarpusavyje ir kad bendrosios reliatyvumo teorijos prognozės idealiai atitinka realybę. Šį atradimą galima palyginti su tuo, tarsi iki šiol į Visatą būtume žiūrėję pro garso nepraleidžiantį langą, o dabar tas langas būtų atidarytas", - paaiškino jis. Prestižinis apdovanojimas minėtiems trims mokslininkams skirtas „už reikšmingą indėlį LIGO detektoriui ir gravitacinių bangų stebėjimui“. Vis dėlto, prieš paskelbiant laureatus abejota, kad Nobelio komitetas gali nuspręsti, kad šis atradimas dar pernelyg naujas, tačiau taip neatsitiko. Prieš skelbiant šių metų laureatus, beveik metus buvo spekuliuojama, kad šis atradimas yra vertas Nobelio premijos. Premiją pelnę mokslininkai dirba su JAV Masačiusetso technologijos institutu (angl. Massachusetts Institute of Technology, MIT) ir JAV Kalifornijos technologijos institutu (angl. California Institute of Technology, Caltech). Fizikai dirba su gravitacinių bangų gaudyklė vadinama LIGO. Šiemet rugsėjį buvo paskelbta, kad aptiktas naujas gravitacinių bangų signalas, pavadinimu GW170814, pirmą kartą jis aptiktas bendrai naudojant LIGO ir VIRGO konsorciumų detektorius. Kaip ir kiekvienais metais, buvo spėliojama, kam atiteks šie garbingi apdovanojimai medicinos, fizikos, chemijos, literatūros, taikos stiprinimo ir ekonomikos srityse, nes pretendentų ratas kaip visada yra labai platus. Kitais pretendentais, pasak „Dagens Nyheter“, žiuri galėjo pagerbti egzoplanetų atradėjus – šveicarų astrofizikus Michelį Mayorą ir Didier Queloz. Pernai Nobelio fizikos premijos laureatais buvo tapę Davidas Thoulessas, Duncanas Haldane'as ir Michaelas Kosterlitzas. Jie apdovanoti „už teorinius atradimus tiriant materijos topologinius fazinius perėjimus ir topologines fazes“. Praeitais metais daugiausiai dėmesio sulaukė netikėtas literatūros premijos paskyrimas Amerikos bardui Bobui Dylanui. Nobelio komitetas Stokholme veikiančiame Karolio institute pirmasis paskelbė savo pasirinktą medicinos premijos laureatą arba laureatus. Ši žinia buvo paskelbta pirmadienį. Šiemet ši premija skirta Jeffrey C. Hallui, Michaelui Rosbashui ir Michaelui W. Youngui už jų atrastus molekulinius mechanizmus, kurie padeda gyvųjų organizmų, taip pat ir žmonių, biologiniam laikrodžiui prisitaikyti prie Žemės judėjimo. Šie mechanizmai kontroliuoja biologinio laikrodžio „mechaniką“. Pirmiausia tyrimai buvo atlikti su vaisių muselėmis. Biologinis laikrodis reguliuoja svarbias funkcijas, tokias kaip elgesys, hormonų lygis, miegas, kūno temperatūra ir medžiagų apykaita. Galbūt ateityje šie atradimai padės gydyti miego sutrikimus, lengviau atsigauti po ilgesnių kelionių ir t.t. Kitos planuojamos paskelbti Nobelio premijos Trečiadienį premiją už nuopelnus chemijos srityje teikiantis komitetas gali pademonstruoti pripažinimą už sukurtą genų redagavimo metodą naudojant DNR karpymo priemonę CRISPR-Cas9. Šios savotiškos genų „žirklės“ leidžia pašalinti iš žmogaus embriono mutavusį geną ir pakeisti jį teisinga versija. Vis dėlto šis atradimas taip pat gali būti per ankstyvas, kad būtų pagerbtas Nobelio premija. Teises į šį atradimą reiškia prancūzė Emmanuelle Charpentier ir amerikietė Jennifer Doudna, taip pat Kinijoje gimęs amerikietis Feng Zhangas. Taip pat jau ne kartą spėliota, kad chemijos premija gali atitekti 95 metų elektrochemikui Johnui Goodenoughui – jo novatoriški darbai padėjo išrasti įkraunamus ličio jonų akumuliatorius, dabar naudojamus įvairiausiuose prietaisuose, tokiuose kaip mobilieji telefonai, kompiuteriai ir elektromobiliai. Šių metų Nobelio literatūros premijos laureatas bus paskelbtas ketvirtadienį, spalio 5 dieną, pirmadienį pranešė Švedijos akademija. Tarp tikėtinų laureatų minimas italas Claudio Magrisas, Kenijos rašytojas Ngugi wa Thiong'o, kanadietė Margaret Atwood arba sirų poetas Adonis. Penktadienį visų akys nukryps į Oslą, kur bus paskelbtas bene didžiausią prestižą turinčios taikos premijos laureatas. Kai kurių nuomone, šiemet pripažinimo gali sulaukti pastangos mažinti branduolinę grėsmę. Pastarosiomis savaitėmis labai padidėjo įtampa tarp Vašingtono ir Pchenjano, Šiaurės Korėjai išbandžius savo šeštąjį branduolinį užtaisą. Taip pat didėja netikrumas dėl branduolinio susitarimo su Iranu, nes JAV prezidentas Donaldas Trumpas grasino iš jo pasitraukti. Du svarbūs pastarosios sutarties rengėjai – Irano užsienio reikalų ministras Mohammadas Javadas Zarifas ir Europos Sąjungos išorės politikos vadovė Federica Mogherini laikomi stipriais pretendentais gauti šių metų apdovanojimą, sako Oslo taikos tyrimų instituto (PRIO) vadovas Henrikas Urdalas. „Kai Šiaurės Korėja irgi kybo ant plauko, labai svarbu palaikyti iniciatyvas, apsaugančias nuo branduolinių ginklų plėtros ir platinimo“, – pabrėžė jis. Kandidatų vardai laikomi paslaptyje mažiausiai 50 metų, bet turintys teisę juos siūlyti – tarp jų ankstesni Nobelio premijos laureatai, įstatymų leidėjai, vyriausybių ministrai ir kai kurie universitetų profesoriai – gali atskleisti savo pasirinkimą. Manoma, kad į sąrašą yra įtraukta Sirijoje veikianti savanoriška gelbėtojų tarnyba „Baltieji šalmai“, Kongo gydytojas Denisas Mukwege, Saudo Arabijoje kalinamas tinklaraštininkas Raifas Badawi ir buvęs JAV žvalgybos kontraktininkas Edwardas Snowdenas, atskleidęs Nacionalinio saugumo agentūros vykdomo elektroninio šnipinėjimo mastą. Vadinamoji Nobelio ekonomikos premija bus paskelbta spalio 9-ąją. Ją švedų išradėjo ir verslininko Alfredo Nobelio atminimui įsteigė Švedijos centrinis bankas „Riksbank“, minėdamas savo 300 metų jubiliejų. Tradiciškai Nobelio premijos bus oficialiai įteiktos per Stokholme įvyksiančią iškilmingą ceremoniją gruodžio 10 dieną, minint jos steigėjo A.Nobelio mirties 1896 metais metines. Šiemet kiekvienos Nobelio laimėtojui arba laimėtojams, be diplomų ir auksinių medalių, atiteks 9 mln. Švedijos kronų (940 500 eurų) piniginiai prizai – milijonų kronų (12,5 proc.) didesni negu pernai. Jeigu kurios nors srities premija skiriama ne vienam asmeniui arba organizacijai, piniginis prizas padalijamas pagal žiuri nustatytą tvarką.