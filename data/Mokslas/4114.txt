Pranešime žiniasklaidai rašoma, kad generinių vaistų gamintoja „Teva Pharmaceutical“ ir „Watson“ dirbtinio intelekto platformą vystanti technologijų milžinė IBM kartu ieškos naujų vaistų taikymo galimybių bei būdų, kaip pagerinti chroniškų ligų gydymą. Bendrovės paskelbė pradedančios trejų metų bendradarbiavimą, kurio metu bus kuriamos kognityvios technologijos leisiančios jau egzistuojančius vaistus pritaikyti naujų ligų gydymui. IBM ir „Teva“ taip pat kartu įgyvendins chroniškų ligų valdymo iniciatyvą, kai, siekiant užtikrinti tinkamą ligonių priežiūrą, dirbtinis intelektas analizuos didžiulius duomenų kiekius, tarp jų ir orų prognozės kompanijos „The Weather Company“ teikiamą informaciją. Tai bus pirmas kartas, kai tarp paciento sveikatos būklei svarbių duomenų bus analizuojamos ir oro sąlygos. Kaip naujai pritaikyti jau egzistuojančius vaistus Jau sukurtų vaistų formulių pritaikymas kitų ligų gydymui šiandien yra vienas didžiausių farmacijos iššūkių. Skaičiuojama, kad naujo vaisto sukūrimas ir registravimas gali užtrukti iki 20 metų ir kainuoti iki 2,5 mlrd. JAV dolerių. Tuo tarpu rinkoje jau esančių vaistų pritaikymas naujų ligų gydymui ženkliai pagreitina šį procesą ir sumažina vaistų savikainą. 30 proc. pastaraisiais metais JAV Maisto ir vaistų administracijos (FDA) patvirtintų medikamentų yra naujai taikomi anksčiau jau registruoti vaistai ir vakcinos. Bėda tai, kad dažniausiai nauji esančių vaistų taikymo būdai yra atrandami atsitiktinai arba atskirai vykstančių tyrimų metu. Dabar „Teva“ ir IBM šį procesą sieks paversti sistema. Tam bus pasitelktos mokslininkų įžvalgos ir įvairių tyrimų rezultatai bei informacija iš viso pasaulio apie gydymo metu pastebėtą netikėtą vaistų poveikį – visus šiuos duomenis analizuos IBM dirbtinio intelekto platforma „Watson“, kuri ieškos anksčiau nepastebėtų sąsajų tarp molekulinės vaistų formulės ir pacientų būklės. „Teva“ yra pirmaujanti bendrovė jau egzistuojančių molekulių inovacijose, o IBM sukurtas „Watson“ – galingiausias dirbtinis intelektas, tad tai yra natūrali partnerystė. Mes sieksime sujungti mokslą ir technologijas, o „laimingus atsitiktinumus“ paversti veikiančia sistema“, - sake „Teva“ Mokslinių tyrimų ir plėtros padalinio vadovas Michael Hayden. Pasak IBM sveikatos ir gyvybės mokslų tyrimų padalinio vadovo Ajay Royyuru, dabartinės technologijos negali įvertinti net 80 procentų duomenų apie sveikatą, nes šie yra nestruktrūrizuoti. „Kognityvios technologijos analizuos visus šiuos duomenis ir ieškos naujų vaistų pritaikymo galimybių“, - sakė jis. Ligonių gydymui – ir orų prognozės IBM ir „Teva“ kartu įgyvendins ir chroniškų ligų valdymo iniciatyvą, kurios pirmuoju taikiniu taps kvėpavimo takų centrinės nervų sistemos susirgimai. Skaičiuojama, kad vien astma pasaulyje 2025 metais sirgs apie 400 milijonų žmonių. Ir nors ligoniams jau seniai prieinami ligą kontroliuoti galintys vaistai, dažnu atveju sergantys susiduria su komplikacijomis, nes neteisingai naudoja inhaliatorius arba gydosi su pertraukomis. Todėl bendrovės kartu kurs sprendimus, kurie padėtų ligoniams tinkamai įvertinti savo būseną ir kontroliuoti ligą. Naująją sistemą sudarys 6 milijardai skirtingų duomenų, tarp jų ir IBM priklausančios orų prognozių bendrovės „The Wheather Company“ teikiama informacija apie oro sąlygas. Visus šiuos duomenis specialiai sukurtų algoritmų pagalba analizuos „Watson“ superkompiuteris, kuris apskaičiuos galimą pavojų sveikatai, pavyzdžiui artėjantį astmos priepuolį. „Teva“ šią informaciją per specialiai sukurtą mobiliąją programėlę galės perduoti tiesiai ligoniui ar jį prižiūrintiems asmenims. Pasak medikų, tai leis lengviau kontroliuoti ligą ir imtis ne reaktyvių gydymo priemonių ligonio būklei pablogėjus, o proaktyvių veiksmų.