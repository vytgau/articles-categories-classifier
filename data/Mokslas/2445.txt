Šie pokyčiai galioja jau dabar, skelbiama įmonės pranešime. Ši naujiena paskelbta po to, kai „Telia“ pristatė naują kainodarą. Jos esmė: daugiau paslaugų siūlantys ir brangesni planai, tačiau yra naujiena ir keliaujantiems - pasirinkę naujuosius planus nemokės RRT leistų papildomų priemokų. Tačiau svarbu ir tai, kad kaina ir su naujosiomis priemokomis nėra didesnė, nei kainų „lubos“ Europoje, nusileidusios šiandien, birželio 15 d. „Priimame konkurentų iššūkį“, – pranešime cituojamas „Tele2“ generalinis direktorius Petras Masiulis. Papildomų priemokų bendrovė netaikys neribotų pokalbių ir SMS mokėjimo planams su 4GB, 8GB, 16GB ir neribotu kiekiu duomenų. Šiems mokėjimo planams bendrovė taikys Europos Komisijos nustatytas Sąžiningo naudojimo taisykles. Tai reiškia, kad Europos Sąjungoje bendrovės klientai naršys ir kalbės dar pigiau nei bendrovė skelbė iki šiol. Neribotų pokalbių planams su 100 MB ir 2GB duomenų bei visiems ankstesniems planams bendrovė toliau taikys papildomas priemokas, tačiau iki rudens jiems netaikys Sąžiningo naudojimo taisyklių apribojimų. Kitaip tariant: dviems naujiems mažiausiems planams ir seniems planams priemokos bus taikomos, naujiems brangesniems planams - priemokų nebelieka. Tiems, kuriems taikomos priemokos, iki rudens netaikomos Sąžiningo naudojimo taisyklės. Tačiau tiems planams, kuriems priemokos atšauktos, taikomos sąžiningo naudojimo taisyklės. Šių taisyklių esmė - žmogus ribotą kiekį gali naršyti ir skambinti namų sąlygomis užsienyje, nes šie planai yra skirti gyventojams Lietuvoje, o ne itin daug keliaujantiems ar išvykusiems gyventi į užsienį. Bendrovė anonsavo, kad artimiausiu metu pateiks ir daugiau pasiūlymų. „Lietuva toliau didžiuosis žemiausių ryšio kainų Europoje karūna“, – žadėjo P. Masiulis.