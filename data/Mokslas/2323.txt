Ryšių reguliavimo tarnybos Saugumo incidentų tyrimo skyriaus (CERT-LT) vyriausiasis specialistas Tomas Laurinavičius, įvertinęs plintančią nuorodą, paaiškina,kad Bit.ly ir panašios svetainės teikia nuorodų trumpinimo paslaugas. „Šis sprendimas yra populiarus rinkodaros srityje, norint pateikti patrauklią, trumpą nuorodą, trumpoje žinutėje. Bet tuo pačiu ir patogu pateikti nuorodą į klastotės puslapį ar užvaldytą kenkimo kodu svetainę. Tikrinimo metu, buvo nustatyti 939 paspaudimai ant šios nuorodos. Jūsų pateiktu atveju yra platinama nuoroda į apgaulingą tinklalapį (angl. Scam), kuris pasinaudodamas žiniasklaidos priemonės „Forbes“ logotipu siekia įtikinti interneto naudotojus apie „stebuklingų“ vaistų veiksmingumą, ir siūlo juos įsigyti“, - paaiškino jis. Pasak jo, atlikus pirminę analizę pateiktoje nuorodoje viruso požymių nerasta. „Dažnu atveju tokios žinutės plinta užvaldžius „Skype“, socialinių tinklų naudotojų paskyras, per spam laiškus. Atkreiptinas dėmesys, kad pateiktos nuorodos ir jų turinys gali kisti. Gavus tokio pobūdžio nuorodą visų pirmą nereikia pulti jos spausti“, - komentavo T. Laurinavičius. Jis siūlo įsitikinti, kas slepiasi už sutrumpintos nuorodos, tai galima pasitikrinti svetainėje checkshorturl.com. „Internete prieinamomis priemonėmis galima pasitikrinti, ar nuoroda nėra virusas svetainėje virustotal.com, tačiau aklai pasitikėti rezultatais nereikėtų. Jeigu abejojate nuorodos tikrumu arba ji kelia įtarimų, visada galite pasiteirauti siuntėjo apie jos siuntimą ir turinį“, - paaiškino specialistas.