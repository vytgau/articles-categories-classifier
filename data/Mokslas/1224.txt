Atominė elektrinė - tai labai sudėtingas ir daugybę sistemų turintis elektros gamybos įrenginys, kuriam pagaminti ir surinkti reikalinga itin aukšta darbo kultūra. Deja, arti Lietuvos sienos kylančios Astravo AE statybos vyksta su trikdžiais. Apie Astravo AE keliamus pavojus, kviečiame žiūrėti antrąją elektrinei skirtą „Mokslo sriubos“ laidą. „Sprendžiant iš turimos informacijos, elektrinės reaktorius didelio keleivinio lėktuvo kritimo atlaikyti negali. Jis nėra taip suprojektuotas.“ - sako FTMC Branduolinių tyrimų skyriaus dr. Laurynas Juodis. Ši saugumo priemonė galbūt atrodo perteklinė, tačiau tokie reikalavimai taikomi ir dangoraižiams. Nemažiau svarbi ne tik darbo ir saugos kultūra bei techninė statinio charakteristika, bet ir aplinkos gamtinės sąlygos. Radiacinės saugos centro specialistų skaičiavimais, esant nepalankiai vėjo krypčiai ir vidutiniam vėjo greičiui, didelės avarijos atveju išmestas radioaktyvusis debesis maždaug per valandą pasiektų Lietuvos teritoriją. O per 2-3 valandas pasiektų Vilnių. „Priklausomai nuo išmetimo, įmanoma ir situacija, kai reikia evakuoti Vilniaus miestą arba iškeldinti Vilniaus miesto gyventojus.“ - sako Laurynas Juodis. Tyrėjui pritaria ir Valstybinės atominės energetikos saugos inspekcijos Viršininko pavaduotojas branduolinei saugai Sigitas Šlepavičius: „Tikimybė yra labai maža, bet ji vistiek išlieka.“ Blogiausio scenarijaus avarijos pavyzdys būtų 1986 m. Černobylio 4-tojo bloko avarija bei jos pasekmės. Černobylio avarijos metu susidaręs radioaktyvusis debesis buvo išnešiotas po Europą ir kitus kontinentus. 600 tūkst. žmonių, dalyvavusių likviduojant avarijos padarinius, patyrė avarinę apšvitą. O Černobylio zona 30 km spinduliu iki šiol išlieka viena labiausiai užterštų radioaktyviosiomis medžiagomis vietų Žemėje. Šioje teritorijoje ūkinė veikla nevykdoma. Laida „Mokslo sriuba“ – tai ne pelno siekianti jaunų žmonių iniciatyva, kuriama bendradarbiaujant su Baltijos pažangių technologijų institutu. „Mokslo sriubą“ galima ragauti kiekvieną šeštadienį 9:30 val. per LRT Kultūrą, o išalkus dar – per www.youtube.com paskyrą.