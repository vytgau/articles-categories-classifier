Buvo baigtas teisminis procesas, kai patikrinus kadastrinių matavimų paslaugas teikiančią bendrovę „Vandeta“, buvo nustatyti žinomų kompiuterių programų kūrėjų, kaip „Microsoft“ ir „Autodesk“, autorinių teisių pažeidimai. Nustatyta beveik 30 tūkst. eurų žala, kurios dalį taikiu susitarimu „Vandeta“ atstovai kompensavo autorių teisių turėtojams. „Jei įmonė nebuvo inventorizavusi įgytų programinės įrangos licencijų taip, kaip to reikalauja Inventorizacijos taisyklės, tai pirmas signalas rodantis, kad bendrovė galimai nėra įgijusi licencijų ir naudoja programinę įrangą neteisėtai“, - pranešime cituojamas Mokesčių inspekcijos Kontrolės departamento direktorius Marius Žemgulis. Visgi, M. Žemgulis pastebi, kad dalis Lietuvos įmonių tiesiog pamiršta inventorizuoti įgytas licencijas. „Tenka peržvelgti ir įvairius finansinius dokumentus, kaip sutartys ar sąskaitos. Jos parodo, kiek ir kada buvo pirkta licencijų, todėl jei bendrovė savo veikloje naudoja daug kompiuterių, o licencijos vos kelios – tai sufleruoja apie galimus pažeidimus. Tokia informacija tuomet perduodama policijai, kuri patikrina įmonės kompiuterius dėl galimai nelicencijuotos programinės įrangos“, - sakė jis. Primenama, kad bendrovės, naudojančios nelicencijuotą programinę įrangą rizikuoja ne tik savo reputacija ar gali gauti baudų, bet grėsmę kelia ir turimų duomenų saugumui.