„Artėjančios šv. Kalėdos yra viena gražiausių metų švenčių, todėl joms visi ruošiamės iš anksto. Gyventojams, kurie planuoja kalėdines dovanas artimiesiems siųsti paštu, norime priminti, kaip svarbu itin kruopščiai ir atsakingai ruošti pašto siuntas su kalėdinėmis dovanomis ir sveikinimais, kad šios saugiai pasiektų adresatus ir nesukeltų nepatogumų nei siuntėjui, nei gavėjui“, – teigė Lietuvos pašto Tinklo direktorė Inga Dundulienė. Ji primena, jog laiškus, atvirlaiškius ir pašto siuntinius turime išsiųsti kuo anksčiau, jei norime, kad šventinės siuntos dar iki Kalėdų spėtų pasiekti adresatus. Pranešime spaudai teigiama, kad jei pašto siunta siunčiama Lietuvoje, patariama ją išsiųsti ne vėliau kaip iki gruodžio 16 dienos. Kitos savaitės pradžioje rekomenduojama išsiųsti į užsienio šalis keliausiančias siuntas. Lietuvos paštas atkreipia gyventojų dėmesį į 3 svarbiausius kiekvienam žinotinus dalykus: 1 patarimas. Patvariai supakuoti pašto siuntą Tik tinkamai pasirinkta pašto siuntos pakuotė ir kokybiškas supakavimas gali apsaugoti siuntą nuo išorės veiksnių ar galimų pažeidimų transportavimo metu. „Pastebime, kad gyventojai, nepaisydami reikalavimų, dažnai siuntas pakuoja į nepatvarų kraft arba laikraštinį popierių, plastikinius maišelius, nepatvarias ir jau ne kartą naudotas kartotines dėžutes, kurių tvirtai neapjuosia lipniąja juosta. Arba į dėžutę įdėto daikto (ypač dužaus) papildomai neapsaugo, t. y. palieka siuntos pakuotės ertmes tuščias, dėl to siunčiamas daiktas siuntoje slankioja, trankosi į sieneles ir pan. Toks pašto siuntos pakavimas yra netinkamas ir neapsaugo siuntos transportavimo metu“, – tvirtino I. Dundulienė. Labai svarbu pasirinkti tvirtą siuntos pakuotę, kuri atlaikytų siuntoje esančių daiktų svorį. Naudojant kartotinę dėžutę, tuščios jos ertmės turi būti užpildytos pakavimo medžiaga, kad siuntoje esantys daiktai nejudėtų. Vidiniam siuntos užpildui gali būti naudojama plėvelė su oro burbuliukais, popieriaus drožlės, raukšlėtasis („gofruotas“) kartonas, putplastis, vata, drožlės ar specialios fiksuojamosios putos, įpurškiamos į ertmes tarp daikto ir vidinių siuntos dėžutės kraštų. Siunta turi būti užklijuota tvirta lipniąja juosta, apjuosiant siuntą per visą apimtį (mažiausiai trijose vietose) taip, kad transportuojama neplyštų ar neatsidarytų, nepažeistų kitų siuntų. 2 patarimas. Taisyklingai ir įskaitomai užrašyti gavėjo adresą Netaisyklingai adresuota pašto siunta – viena iš pagrindinių priežasčių, kodėl vėluoja, o kartais gavėjų ir nepasiekia arba siuntėjui yra grąžinama siųstoji pašto korespondencija. Primename, kad ant siunčiamų laiškų, atvirlaiškių ir siuntų itin svarbu tiksliai ir įskaitomai užrašyti gavėją ir jo adresą – nurodyti ne tik gavėjo vardą, pavardę, gatvę, namo ir buto numerius, bet nepamiršti parašyti miesto ir savivaldybės pavadinimo, pašto kodo. „Labai dažnai siuntėjai nurodo tik kaimo ar gyvenvietės pavadinimą, tačiau nepatikslina, kokioje šalies savivaldybėje ši vietovė yra. Lietuvoje galima suskaičiuoti net iki keliolikos vienodų vietovardžių, todėl būna neaišku, kur pristatyti gyventojų siunčiamą siuntą: ar, pavyzdžiui, į Butrimonių paštą Alytaus rajono savivaldybėje, ar į Butrimonių paštą, esantį Šalčininkų rajone. Pašto skirstytojams, papildomai peržiūrintiems neteisingai adresuotas siuntas ir bandantiems patikslinti gavėjų adresus, gali pagelbėti tik penkiaženkliai pašto kodai, todėl gyventojų primygtinai prašome nepamiršti jų nurodyti“, – teigė I. Dundulienė. Ant registruotosios pašto siuntos nurodžius gavėjo mobiliojo telefono numerį, gavėjas apie gautą siuntą, jeigu laiškininkas jo neras namuose, bus informuotas SMS žinute. Siunčiant siuntą į užsienį, adresą reikėtų rašyti pagal tos šalies reikalavimus, todėl patariama, kad gavėjas pateiktų siuntėjui tikslų savo adresą. Žinotina, kad gavėjo šalies pavadinimas turi būti užrašytas spausdintinėmis raidėmis anglų arba prancūzų kalba. 3 patarimas. Paštu nesiųsti to, kas draudžiama Lietuvos paštas primena, kad siuntėjas yra atsakingas už savo pašto siuntos turinį, todėl privalo užtikrinti, kad joje nebūtų draudžiamų ir pavojingų siųsti daiktų. Jei tokių aptinkama pašto siuntoje, ji pareigūnų sulaikoma arba konfiskuojama ir gavėjo nepasiekia. „Nebūtinai iš piktos valios, dažniau gal iš nežinojimo apie draudžiamus siųsti daiktus (prekes) pašto siuntose atsiduria ličio baterijų, dezodorantų, oro pagalvių, šaunamųjų antikvarinių ginklų ant net tam tikrų maisto produktų. Tad gyventojų prašome atsakingai ruošti šventinius siuntinius. Labai rekomenduojame papildomai pasidomėti, kokius ribojimus taiko šalis, į kurią rengiamasi siųsti siuntą“, – pažymėjo I. Dundulienė ir priminė, kad draudžiamų siųsti daiktų sąrašą pagal atskiras užsienio šalis galima rasti Lietuvos pašto internetinėje svetainėje www.lietuvospaštas.lt. Primenama, kad tiek siunčiantieji siuntas į trečiąsias šalis (ne ES valstybes), tiek laukiantieji siuntų iš JAV, Kinijos, Rusijos ar kitų trečiųjų šalių turi paprašyti siuntėjų tinkamai užpildyti CN 22 arba CN 23 muitinės deklaracijas ir pridėti visus muitinės formalumams atlikti reikalingus dokumentus. Tai padės išvengti nesklandumų muitinėje, o siunta greičiau pasieks gavėją. Daugiau informacijos apie draudžiamus paštu siųsti daiktus, taisyklingą adresavimą, pašto kodus, tinkamą siuntos pakuotę ir pakavimą galima rasti Lietuvos pašto internetiniame tinklalapyje www.lietuvospaštas.lt arba sužinoti informacijos telefonu 8 700 55 400. Prieškalėdiniu laikotarpiu informacinė Lietuvos pašto linija dirba ir šeštadieniais.