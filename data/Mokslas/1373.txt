„Lietuvoje yra daug gabių žmonių, kurie gali kurti inovatyvius, visame pasaulyje pripažįstamus technologinius sprendimus. Tikiuosi, kad ši programa leis Lietuvos moterims naujai pažvelgti į atsiveriančias galimybes ir paskatins jas drąsiau imtis iniciatyvos technologinių inovacijų kūrime“, – sako programos globėja prezidentė Dalia Grybauskaitė. Pirmą kartą norą dalyvauti programoje pareiškė net 251 kandidatė, tad projekto organizatoriai tikisi, kad prisijungti prie antrojo „Women Go Tech“ sezono norės dar daugiau jaunų moterų. „Kaip ir pernai, įmonių direktoriai, vadovai ir technologijų ekspertai taps mentoriais ir padės moterims surasti atsakymus į iškilusius karjeros pasirinkimo klausimus, parodys tinkamą kryptį atskleidžiant profesinį potencialą technologijų sektoriuje. Šiemet gausėja ir norinčiųjų pasidalinti savo žiniomis bei patirtimi – jau dabar prie programos prisijungė daugiau nei 50 mentorių“, – teigia technologijų įmonės „ELDES“ pardavimų grupės vadovė, viena iš „Women Go Tech“ iniciatorių Žydrūnė Vitaitė. Po mentorystės – naujas darbas Projekto organizatoriai teigia, kad itin svarbu nesivadovauti stereotipais. „Idėjos apie „moteriškas“ ir „vyriškas“ profesijas atsiranda vaikystėje, todėl stengiamės dar mokykloje besimokančias mergaites paskatinti nepaisyti įsišaknijusių stereotipų. Dažnai tereikia padrąsinimo ir įkvepiančio pavyzdžio – po mūsų „IT Girls Allowed“ renginių septynios iš dešimties mergaičių teigia linkusios ateityje rinktis IT kaip būsimą profesiją. Sužinoję apie „Women Go Tech“ programą ir galimybę paraginti rinktis IT jau šiuo metu ant karjeros slenksčio stovinčias moteris, nedvejodami prisijungėme“, – sako „Barclays“ operacijų centro Lietuvoje vykdomasis direktorius Mariano Andrade Gonzalez. Savo profesinį kelią technologijų srityje norinčios atrasti moterys kviečiamos pildyti iniciatyvos svetainėje womengotech.lt esančią anketą ir dalyvauti atrankoje. Anketas galima siųsti iki gruodžio 1 d. Daugiau nei 100 merginų bus pakviestos į antrąjį turą, kuriame bus vertinama kandidačių motyvacija, lyderystės įgūdžiai ir perspektyvos pradėti karjerą technologijų srityje. Po antrojo etapo paaiškės, kurios dalyvės pateks į programą ir pradės penkis mėnesius trunkantį mokymosi ciklą. Reportažą apie tai žiūrėkite ČIA.