Mėgstate klasikinę išvaizdą, o garsas jums patinka natūralus ir toks, kokį norėjo išgauti muzikos kūrėjai? Tada verta pabandyti „Meze 99 Classics“ – bent jau taip apie šias ausines kalba Antonio Meze, kompanijos įkūrėjas ir pagrindinis dizaineris, su šiuo projektu dirbęs apie du metus. Bet ar tikrai šios ausinės vertos virš 300 eurų? Ar tikrai visos tos gražios kalbos nėra marketingas? Pats pirmas įspūdis neblogas - elegantiškas įpakavimas, panaudoti magnetai, viskas patogu, santūru ir gražu. Dėžutės turinys – gan įprastas ir labiau džiugina ne kiekybe, bet kokybe. Pridėtas dėklas yra itin tvirtas ir kokybiškas, yra keli medžiaga aptraukti laidai, adapteris ir, žinoma, pasveikinimas įsigijus šį ypatingą produktą. Paėmęs „Meze 99 Classics“ pasijunti šiek tiek ypatingas. Panaudotas tikras medis, tad kiekvienos ausinės yra unikalios. Ausinių pagalvėlės – odinės, minkštos. Šios ausinės, žinoma, ne tik gražios, bet ir itin patogios, jos puikiai apgaubia ausis, lankelis prie galvos formos prisitaiko pats ir minėtos pagalvėlės neblogai izoliuoja garsą. Jeigu norėsite žiūrėti ilgą filmą ar tiesiog kelias valandas klausytis muzikos, tą galėsite daryti be jokio diskomforto. Vienintelis trūkumas? Dydis. „99 Classics“ yra tiesiog milžiniškos, jos niekaip nesusilanksto ir nesusideda, o ir pats dėklas nemažas, todėl į keliones šių ausinių, tikriausiai, neimsite. Šiek tiek gaila – toks grožis, o niekam už namų ribų neparodysi. Na ką gi, bent jau garsas tikrai nenuvilia. Šioms ausinėms išorinis garso stiprintuvas nėra būtinas, „99 Classics“ ir taip groja itin garsiai, bet jis tikrai netrukdys, jeigu norite dar daugiau kokybės. Apžvalgoje naudotas „Nexum AQUA“ stiprintuvas. Šios ausinės tinka visiems žanrams, jeigu mėgstate natūralų garsą, bet, ko gero, geriausiai jos atsiskleis klausant klasikinės ar bet kokios kitos instrumentinės muzikos – girdėsite kiekvieną instrumentą, jausite kokioje pozicijoje jis yra. Nė vienų dažnių „Meze“ nepadaugino ir nepagailėjo. Jeigu mėgstate „bumčikus“, jeigu norite kuo daugiau žemų dažnių, šios ausinės ne jums. Nesupraskite neteisingai, žemi dažniai tikrai jaučiami ir klausant „2Pac‘o“, Nicolo Jaaro ar kokio „Two Feet“, tiesiog tai nėra „Beats by Dre“ ausinėmis girdimas žemų dažnių kiekis. Tai subalansuotos ausinės su labai nedideliu žiupsniu papildomų žemų dažnių. Jis toks nedidelis, kad daugeliu atveju jo net nepajusite, nes nei vieni dažniai tikrai niekada nesipjauna, nesikerta ir neužgožia vieni kitų. Švarus, visas ir šiltas garsas. Nuo aukščiausių zvimbt iki žemiausių „poof“, girdėsite viską ir girdėsite taip, lyg būtumėte šalia. Dažnai naudojate ausines filmams ar žaidimams? Puiku, „99 Classics“ tinka ir tam – tai tiesiog universalios ausinės. Deja, tas universalumas pasibaigia vos tik jums reikia kažkur išvykti. „Meze“ yra Rumunijos kompanija, kuri gal ir negali varžytis su „Sennheiser“, „Beyerdynamic“ ar „Audio-Technica“. Bet tiek dizainas, tiek garsas, tiek komfortas vertas pagyrų. Jeigu jums patinka natūralumas visomis prasmėmis ir jeigu planuojate ausines naudoti tik namie – „99 Classics“ puikus pasirinkimas, tiesa, jei turite atliekamus 300 eurų. Ausinės buvo bandytos su „MSI GP72“ bei „Xiaomi Mi5“ naudojant „NEXUM Aqua“ stiprintuvą. Muzika buvo klausoma iš FLAC įrašų, „Google Play Music“ bei „YouTube“.