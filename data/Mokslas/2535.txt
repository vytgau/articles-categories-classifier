Leidinio „Tech Insider“ žurnalistai atnaujiną modelį pamėgino sunaikinti keliais būdais. Pirmasis atliktas testas: kas nutiks mobiliajam jį išmetus iš kišenės ant asfalto. Jo rezultatas – keli įbrėžimai, bet įrenginys toliau puikiai veikia. Antrasis testas: telefonas ant asfalto metamas iš žmogaus aukščio. Tačiau ir po tokio smūgio jo veikla nesutriko, bet ant korpuso atsirado dar daugiau įbrėžimų. Trečiasis testas: telefonas išmestas iš antro aukšto. Dėl smūgio iškrito įrenginio baterija, tačiau ją įdėjus, telefonas veikė. Galiausiai telefonas išmestas iš 5-o aukšto, po šio smūgio telefonas įsijungia, bet jo ekraras yra sudužęs. Galiausiai telefoną pamėginta mesti į sieną. Po tokių smūgių jis nebeįsijungė. „Įrenginys buvo sunaikintas. Tačiau tai nebuvo lengva“, - apibendrino eksperimento autoriai. Pristatant telefoną buvo pranešta, kad jo pradinė kaina rinkoms sieks nuo 49 eurų, Lietuvoje jis turėtų pasirodyti ne anksčiau nei liepą.  Skelbta, kad naujai pristatytas telefonas sveria 79 g ir po vieno pakrovimo gali būti naudojamas 22 valandų trukmės pokalbiams. Kalbant originaliąja „Nokia 3310“, ji išsikraudavo 10 kartų greičiau. Telefonas turi 240x320 dydžio, 2.4 colių spalvotą ekraną su polarizuota danga, kuri turėtų leisti geriau įžiūrėti informaciją telefone šviečiant saulei. Ekranas yra lietimui nejautrus, tad mygtukai atlieka tas funkcijas, kurios yra aprašytos ekrane. Aparate naudojamas nedidelis ekranas ir paprasta operacinė sistema, tad įdėjus 1200 mAh talpos bateriją telefonas turėtų neišsikrauti mėnesį, jei bus naudojamas tik budėjimo režimu. Mikro USB jungtis yra telefono viršuje, o ausinių lizdas – apačioje. Telefono nugarėlėje – 2 MP fotoaparatas su LED blykste. Nuėmus telefono nugarėlę galima pamatyti bateriją ir vietą MicroSD kortelei, daugiausiai 32 GB talpos. Telefonas yra keturių spalvų: matinis juodas, šviesiai pilkas, blizgus raudonas arba geltonas. Telefono operacinė sistema - „Series 30+“, specialiai bendrovės „Mediatek“ sukurta „Nokia“. Operacinė sistema „S30+“ vartotojams leis atsisiųsti kai kurias programėles, bet, suprantama, jų bus gerokai mažiau nei telefonams, naudojantiems „Android“ ar kitą labiau išplėtotą operacinę sistemą. Telefone yra naujoji žaidimo „Snake“ versija, kurią sukūrė Prancūzijos žaidimų gamintoja „Gameloft“, šis žaidimas spalvotas. Telefone yra ir kitų „Gameloft“ žaidimų, pavyzdžiui „Asphalt 6“. Telefonu galima naršyti internete, tam naudojama „Opera“ naršyklė.