„Didysis Amerikos užtemimas“ bus matomas visoje šalies teritorijoje; šešėlis slinks įstrižai nuo Oregono šiaurės vakaruose iki Pietų Karolinos pietryčiuose. Toliau pateikiama keletas faktų apie šį užtemimą. Kodėl jis svarbus? Tai bus pirmas Saulės užtemimas, kuris bus matomas JAV XXI amžiuje. Be to, tai bus pirmas stebėsimas visiškas Saulės užtemimas nuo 1991 metų, kalbant apie visas JAV teritorijas. Praėjusį kartą toks užtemimas buvo matomas iš Didžiosios Havajų salos. Tačiau žemyninėje JAV dalyje visiško Saulės užtemimo nebuvo nuo 1979-ųjų. Visgi ir tąkart jis buvo matomas vos keliose šiaurės vakarų valstijose. Visiškas Saulės užtemimas, slenkantis per visą JAV teritoriją, yra gana retas reiškinys. Pastarąjį kartą jis buvo stebimas 1918-aisiais. Tuo tarpu kito – „žiedinio“ – tipo užtemimas per visą šalies teritoriją praslinko 1994 metais. Kadangi Mėnulis buvo netoli savo toliausio orbitos taško nuo Žemės, tąkart jis užstojo apie 94 proc. Saulės paviršiaus. Kas yra užtemimas? Saulės užtemimas įvyksta tuomet, kai Mėnulis atsiduria vienoje linijoje tarp Žemės ir Saulės ir uždengia tam tikrą dalį Saulės paviršiaus. Mėnulio diametras yra 400 kartų mažesnis už Saulės, tačiau šis dangaus kūnas taip pat yra 400 kartų toliau nei Žemės palydovas. Dėl šios priežasties iš Žemės abu dangaus kūnai atrodo vienodo dydžio, todėl ir įvyksta visiškų Saulės užtemimų. Jiems išsidėsčius vienoje linijoje, Mėnulis uždengia visą Saulę, o dangus užtemsta. Visiški Saulės užtemimai vyksta kas 12-18 mėnesių įvairiose pasaulio vietose. Dažnai jie matomi tik iš atviro vandenyno, nes didžiąją Žemės paviršiaus dalį dengia vanduo. Kada jis įvyks? Dalinė „Didžiojo Amerikos užtemimo“ fazė prasidės virš Ramiojo vandenyno 8 val. 46 min. vietos (18 val. 46 min. Lietuvos) laiku. Jei tuo metu nebus debesuota, pirmieji žemyninėje JAV dalyje užtemimą išvys Linkoln Bičo Oregono valstijoje gyventojai. JAV Nacionalinės aeronautikos ir kosmoso administracijos (NASA) duomenimis, ten jis prasidės 9 val. 5 min. vietos (19 val. 5 min. Lietuvos) laiku. Visiškas užtemimas prasidės netoli to paties miesto kiek daugiau nei po valandos – 10 val. 16 min. vietos (20 val. 16 min. Lietuvos) laiku. Visiško Saulės užtemimo šešėlio skersmuo bus apie 113 km ir jis praslinks per 14 valstijų. „ Ilgiausia jo trukmė bus netoli Karbondeilio Ilinojuje, kur Saulė bus visiškai uždengta 2 min. ir 40 sek.“ – nurodė NASA. Visiškas užtemimas baigsis 14 val. 48 min. vietos (21 val. 48 min. Lietuvos) laiku šalia Čarlstono Pietų Karolinoje. Tuomet dar bus matomas dalinis užtemimas, kol Mėnulis pamažu trauksis iš vienos linijos su Saule. Mėnulio šešėlis pasitrauks iš JAV 16 val. 9 min. vietos (23 val. 9 min. Lietuvos) laiku. Kas galės jį stebėti? Saulės užtemimą galės stebėti šimtai milijonų žmonių, nes daugiau ar mažiau užtems visa JAV teritorija. Visišką užtemimą turės galimybę stebėti apie 12 mln. amerikiečių, pranešė Amerikos astronomijos draugija. Ką galime sužinoti? Mokslininkų teigimu, šis užtemimas bus svarbus, nes astronomai galės ištirti išorinį Saulės sluoksnį, vadinamąjį vainiką. Sužinojus daugiau apie tai, kaip veikia Saulė ir kaip susidaro Saulės žybsniai, galima apsaugoti į kosmosą skrendančius astronautus bei Žemėje esančius elektros tinklus. Kaip jį stebėti? Kad šį reiškinį norintys stebėti žmonės nepakenktų savo akims, ekspertai ragina juos užsidėti specialius akinius arba žiūrėti į Saulę per tamsintą suvirintojo skydelį. Saulės šviesa gali išdeginti akies tinklainę, o tai gali sukelti įvairių regėjimo sutrikimų. Ekspertai taip pat siūlo visišką užtemimą stebėti popieriaus ar kartono lape, ant kurio Saulės vaizdas būtų projektuojamas pro pradurtą skylutę kitame lape.