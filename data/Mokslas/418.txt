Komitetas pranešė, kad įvertinti jų saugumą prašo reaguodamas į Jungtinių Amerikos Valstijų (JAV) žvalgybos tarnybų rekomendacijas nesinaudoti „Huawei“ telefonais. „Turime atsakingai reaguoti į šią situaciją, nes kibernetinis ir informacinis saugumas yra jautri ir itin aktuali tema. Vertinimas gali turėti įtakos ateityje planuojamiems įsigijimams“, – pranešime sakė komiteto pirmininkas Vytautas Bakas. NSGK kreipėsi į Nacionalinio kibernetinio saugumo centrą, Krašto apsaugos ministeriją (KAM), Valstybės saugumo departamentą, Antrąjį operatyvinių tyrimų departamentą prie KAM ir Viešųjų pirkimų tarnybą. Institucijų prašoma pateikti situacijos vertinimą ir rekomendacijas. Anot Komiteto pranešimo, šiais telefonais naudojasi ir Seimo kanceliarijos darbuotojai. ELTA jau rašė, kad „Huawei“ telefonais naudojasi Lietuvos institucijos, ministerijos. Tačiau jos galimybę jų atsisakyti svarstytų tik tuomet, jeigu Nacionalinio kibernetinio saugumo centras informuotų, kad jais nesaugu naudotis. „Huawei“ telefonais institucijos naudojasi, nes viešuosiuose pirkimuose jie laimi konkursus, kainuoja pigiau. Vis dėlto šio gamintojo telefonų paplitimas valstybės įstaigose nėra itin didelis. Centrinės perkančiosios organizacijos (CPO) duomenimis, 2017 metų trečią-ketvirtą ketvirčius vykdyti 69 užsakymai, kuriuos laimėjo „Huawei“ telefonų pasiūlymai. Šiuos telefonus yra įsigijusios Vilniaus miesto ir rajono savivaldybių administracijos, viešoji įstaiga „Investuok Lietuvoje“, Valstybinė maisto ir veterinarijos tarnyba, Ryšių reguliavimo tarnyba, Informacijos ir ryšių departamentas, Migracijos departamentas, Nacionalinė teismų administracija, „Lietuvos geležinkeliai“ ir kitos. Viešųjų pirkimų tvarka tokių telefonų yra įsigijusios Energetikos ir Ūkio ministerijos. Tarp įsigijusių „Huawei“ telefonus šiuo periodu buvo ir Valstybės sienos apsaugos tarnyba, kurios pirkimo vertė siekė 2299 eurus. Dideliam projektui – 4G tinklo modernizavimui – „Huawei Technologies (Vilnius)“ technologiniu partneriu prieš pustrečių metų pasirinko bendrovė Lietuvos radijo ir televizijos centras (Telecentras). Paklaustas, kaip vertina informaciją, kad JAV gyventojai raginami nesinaudoti „Huawei“ produkcija, Telecentro generalinis direktorius Remigijus Šeris teigė, jog tokią informaciją turėtų vertinti ir atitinkamus sprendimus priimti atsakingos institucijos. Finansų, Krašto apsaugos, Vidaus reikalų ministerijos teigė, kad nėra įsigijusios šio gamintojo telefonų. Nacionalinis kibernetinio saugumo centras Eltą anksčiau informavo, kad, kaip ir anksčiau, stebi ir vertina situaciją dėl „Huawei“ mobiliųjų įrenginių, tačiau iki šiol su šia kompanija susijusių kenkėjiškų veikų kibernetinio saugumo srityje nėra užfiksuota. JAV žvalgyba vasarį perspėjo gyventojus nenaudoti „Huawei“ telefonų, nes kinų gamintojas esą labai glaudžiai susijęs su šalies vyriausybe ir galimai nutekina vartotojų informaciją. Tačiau, pasirodžius šiai informacijai, Jungtinės Karalystės Nacionalinis kibernetinio saugumo centras paskelbė, kad pasitiki šiuo gamintoju ir tęs su juo bendradarbiavimą. „Huawei“ atmeta JAV kaltinimus ir skelbia planus tapti pirmaujančia pasaulyje ateities kartos 5G tinklo sprendimų kūrėja. Kai kurių užsienio technologijų apžvalgininkų nuomone, neįrodytų gandų dėl nesaugumo platinimas gali būti ir JAV pastangos proteguoti savus gamintojus.