Išmaniųjų telefonų rinka vis labiau kaista ir konkuruoti joje tampa vis sudėtingiau. Dar sunkiau išlaikyti lyderės poziciją. Taip, „Samsung“ kol kas gali girtis savo telefonų pardavimais, tačiau „Huawei“ gerina pozicijas aplenkdama „Apple“, o kur dar „Xiaomi“ su pigesnių išmaniųjų telefonų linija. Greitai neužteks būti tik geru, reikės pasiūlyti ką nors išskirtinio, kad vartotojas neabejotų, o tai darosi vis sunkiau. Lojalumu girtis gali tik „Apple“. Visai kita situacija „Android“ įrenginių segmente. „Samsung“ gali didžiuotis „Galaxy S8”. „EISA“ išrinktas geriausiu metų išmaniuoju telefonu ir su tuo sunku ginčytis. Geriausias ekranas, puiki kamera, lenkti kraštai, atsparus drėgmei ir dulkėms. Viskas, ką „Android“ įrenginyje galima gauti, „S8” duoda. „Samsung Galaxy Note 8” - geriausias tampa dar geresniu. Taip trumpai galima pristatyti šį išmanųjį. Jis gali nepatikti „iPhone“ fanams ar besinaudojantiems kitų gamintojų telefonais, bet jis produktyvus. Gaila, pasinaudoti juo galėjau tik savaitę ir išnaudoti visų galimybių tikrai nepavyko.  Didelis, ilgas ir primenantis plytą Tiesa, pirmas įspūdis paėmus „Samsung Galaxy Note 8” į rankas – ilgas ir didelis. Ir taip atrodė ne man vienam. Telefonas, prie kurio dydžio reikės priprasti, o jei nuspręsite įsigyti ir valdyti viena ranka - ne visiems pavyks. Tegu nesupyksta gamintojas, bet „Note 8” forma man panaši į plytą. Švarko kišenė jam buvo per maža. Be to, jis gana slidus, bet pastaruoju metu visi gamintojai gamina labai slidžius telefonus, o man ne visada patinka naudoti dėklą, kuris paslepia visą telefono grožį. Kam tada išvis kurti patrauklų dizainą, kurį uždengia plastikinis ar odinis dėklas? Aišku, „Samsung“ gali didžiuotis – kol kas jų flagmanų ekranai patys geriausi, o 6,3 colių lenktas „Infinity Display“ ekranas tiesiog įspūdingas. 18.5:9 kraštinių santykis ir „QuadHD+” raiškos ekranas (2960x1440) nusileidžia tik „Sony Xperia XZ Premium“ telefonui su 4K ekranu (3840x2160). Tiesa, įjungus „Samsung Galaxy Note 8“, reiktų pasikeisti ekrano raišką, nes nustatyta tik 2220x1440 raiška. Teoriškai, „Galaxy Note 8” ekranas turi tokias pačias galimybes kaip ir aukščiausios klasės televizoriai. Galima matyti „HDR“ turinį. Vienintelis trūkumas: „Netflix“ tik žada tokią galimybę telefonams, o žinant mūsų situaciją, į Lietuvą geras vaizdo turinys kol kas sunkiai atkeliauja, o ir mokėti už jį reikia papildomai. „HDR“ vaizdo turinį galės pasiekti net tik „Note 8”, bet ir „LG V30” bei „Sony Xperia XZ1”. Processorius „Samsung“ flagmanai išleidžiami su dviem skirtingais procesoriais skirtais Europai ir Amerikai bei Kinijai. Ne išimtis ir šį kartą. „Samsung Galaxy Note 8” Lietuvoje ir Europoje su „Exynos 8895” procesoriumi, o Amerikoje ir Kinijoje su „Snapdragon 835”. Gamintojai tvirtina, kad jie identiški, tačiau palyginimui kaip tik turėjau ir „OnePlus 5” flagmaną su „Snapdragon 835” versija. Kol kas šis procesorius naujausias ir „OnePlus“ su juo veikė šiek tiek greičiau nei „Note 8” su „Exynos“ procesoriumi. Gal dėl to, kad „flagmanų žudikas“ nėra apkrautas nereikalingomis programomis, o vartotojui paliekamos tik pagrindinės „Google“ programėlės. „Antutu“ teste taip pat „OnePlus 5” aplenkė „Galaxy Note 8”. Keisčiausia tai, kad skirtumo beveik nėra, bet kaina skiriasi dvigubai. Taip, „OnePlus“ neturi rašiklio, „Infinity Display“ ir nėra atsparus vandeniui, bet kaina tik 559 eurai prieš 1009 eurus už „Samsung Galaxy Note 8”. Visgi, skųstis negaliu - abu išmanieji greitai veikė ir jokių nusiskundimų neturėjau. Paėmus į rankas „iPhone 7 Plus”, obuoliukas atrodė gerokai lėtesnis nei šie „Android“ flagmanai. Verta paminėti, kad „Note 8” turi 6 GB RAM darbinės atminties, tačiau tik 64 GB vidinės atminties, kai mano bandytas „OnePlus 5” su 8 GB RAM ir 128 GB vidine atmintimi. Abu telefonai turi galimybę naudotis dviem SIM korteles, tik „OnePlus“ neturi galimybės praplėsti micro SD kortele, kai „Note 8” galima rinktis – dvi SIM arba viena SIM ir micro SD iki 256 GB. „OnePlus 5” šiuo atveju turi privalumą – daugiau atminties, o papildoma gera SD kortelė kainuoja nemažai. „Note 8” beveik visada išnaudodavo apie 5 GB RAM. Per savaitę naudojimosi laikotarpį įrenginys veikė be priekaištų, bet su laiku apkraunant telefono atmintį programėlėmis gali ir pritrūkti 6 GB RAM. Jei įrenginys pradės veikti lėčiau, patartina išvalyti telefono darbinę atmintį. Tokia galimybė „Note 8“ išmaniajame yra ir papildomų programėlių siųstis nereikia. „S Pen“ ir „Bixby“ asistentas „Samsung Galaxy Note 8” privalumas ir išskirtinumas - „S Pen“ rašiklis. Pieštukas, kuriuo galėsite animuoti pranešimus, kurti GIF paveikslėlius, iškirpti norimą video turinį, rašyti ant neaktyvaus ekrano net neatrakinus įrenginio. Taip pat galima pasinaudoti vertimo galimybe. Užvedus rašiklį ant norimo žodžio, ekrane parodomas vertimas. Turėjau „Samsung Galaxy Note 3” ir rašikliu beveik nesinaudojau, todėl prieš renkantis „Note“ serijos išmanųjį verta pagalvoti, ar tikrai jums reikia pieštuku rašyti telefone. „Note 3” buvo idealus – didelis, bet ne toks ilgas kaip „Note 8”. „S Pen“ rašiklio panaudojimas pritaikytas konkrečiai auditorijai: tai galėtų būti architektas, dizaineris ar įmonės vadovas, kurie greitai galėtų nupiešti naujo projekto eskizus ar susirinkimo metu pasižymėti ir užsirašyti pastabas telefone. Siųsti animuotus pranešimus sumokant 1000 eurų? Tai bus įdomu pirmą mėnesį, o ir auditorija, kuriai tai būtų aktualu, vargu ar rinksis didelį telefoną už tokią kainą. Labiausiai mane erzino funkcinis „Bixby“ asistento mygtukas esantis šalia garsumo mygtukų. Labai dažnai supainiodavau ir įjungdavau. Ir pasirodo ne vien tik man užkliuvo. Vartotojų skundai buvo išgirsti ir „Samsung“ leis išjungti šį mygtuką. Apskritai, „Bixby“ mūsų rinkoje dar labai ribotas, todėl šis funkcionalumas aktualus ne visiems. Veido atpažinimas „Samsung Galaxy Note 8”, kaip ir „Galaxy S8”, turi nemažai apsaugos priemonių: rainelės jutiklis, veido atpažinimas, pirštų antspaudų jutiklis ir įprasti PIN kodai. „Face ID“ arba veido atpažinimas telefone veikė neidealiai. Kartais atpažindavo greitai, bet vietomis kiek bebandytum teko surinkti PIN kodą. Bus įdomu išbandyti „iPhone X“, kuriame tik tokia galimybė taip pat bus. Tamsoje, deja, visai nereagavo. Jei vakare lovoje žiūrėsite filmą ir nuspręsite paskaityti naujienas, telefoną pavyks atrakinti tik su kodu. Kaip ir „Bixby“ funkcinis mygtukas, taip ir piršto atpažinimo jutiklis, yra nepatogioje vietoje, todėl naudojant išmanųjį viena ranka, pasiekti nugarėlėje esantį jutiklį nepatogu. Kamera Pagaliau „Samsung“ flagmanas su dviejų objektyvų kamera ir abi jos turi optinį stabilizatorių. Nauja tik tai, kad abi turi „dual OIS“ funkciją. Visa kita konkurentai jau pristatė ir dvi kameros ne naujovė. Per pristatymą kalbėta, kad „Gyvas fokusavimas“ yra nauja funkcija, bet tai funkcija, kuri pavadinta kitaip nei konkurentų. Kiti tai vadina „Potrait Mode“ ar „Plati Diafragma“, bet rezultatas panašus. Galima pasirinkti norimą fokusą prieš darant nuotrauką arba vėliau reguliuoti antro plano suliejimo lygį. Ši funkcija puikiai veikia naujuose „Huawei“ telefonuose ir rezultatas nenuvilia. Didžiausias trūkumas šio „bokeh“ efekto tas, kad kartais fotografuojant portretus, fonas išsilieja neidealiai ir aplink veidą matosi nekokybiškas suliejimas. Fotografuojant „Note 8“ „Gyvas Fokusavimas“ režimu, atstumas turi būti 1,2 m. Kitaip rezultatas gali ir nepavykti. Ekrane parodoma, kada galima fotografuoti. Gerai tuo, kad padaromos dvi nuotraukos - viena plataus kampo, kita priartinta. Taip, „Samsung“ gali girtis, kad nuotraukų rezultatas vienas geriausių lyginant su kitais modeliais, bet konkurentai beveik nenusileidžia. Puikios alternatyvos, tokios kaip „Huawei P10”, „OnePlus 5” ar „iPhone 7 Plus”, rezultatas taip pat nenuvils, o gal net bus geriau. Galerijoje palyginau „Note 8” ir „OnePlus 5” darytas nuotraukas. Abu telefonai turi dvigubas kameras ir panašiai veikia. Ar „Samsung“ rezultatas vertas papildomų 500 eurų? Tie, kuriems kamera yra prioritetu telefone, tačiau rašiklis nebūtinas, alternatyvų ras. Visų gamintojų flagmanai daro puikias nuotraukas dienos šviesoje. „DxOmark“ specialistų nuomone geriausias šiai dienai naujasis „iPhone 8 Plus”, bet „Galaxy Note 8“ bus ryškus lyderis mobiliojoje fotografijoje. Lauksime įvertinimo ir „Samsung“ flagmano. Įjungus „Samsung Galaxy Note 8“ telefoną, iškart atėjo kameros atnaujinimas ir keletas pataisymų. Apskritai, nauji telefonai pasirodę rinkose ir pirkėjų rankose, turi tam tikrų trūkumų, kuriuos anksčiau ar vėliau gamintojas sutvarko, bet tada ar verta įsigyti iškart, vos tik telefonas pasiekia parduotuvių lentynas? „iPhone 7 Plus” portreto režimas tik po metų tapo funkcionaliai užbaigta funkcija. Visus metus teko naudotis „beta” versija. „Note 8” telefono kameros programėlėje nepatiko tai, kad HDR pasirinkimą perkėlė į nustatymus, o vietoj jo leidžia rinktis nuotrauką daryti per visą ekraną ar 4:3 formatu. Taip pat nuotraukų redagavimo programėlė labai jau „skurdi“, todėl net neverta ja naudotis. Nors optinį vaizdo stabilizavimą turi abi „Samsung Galaxy Note 8” kameros, filmuojant judesyje jaučiasi skaitmeninis drebėjimas kadre. Iškart pasakysi, kad filmuota telefonu. Laikant rankose telefoną stabiliai ar naudojant trikojį, rezultatas bus kur kas geresnis. Taip pat, bus galimybė filmuoti 4K raiška 60 kadrų per sekundę kaip ir „iPhone 8 Plus” tik reikės sulaukti atnaujinimo. Baterija Akumuliatoriaus talpa „Samsung Galaxy Note 8” tik 3300 mAh talpos. Tokiam ekranui mažoka ir jei būsite aktyvus vartotojas, telefonas išsikraus per dieną. Tai išmanusis, kuris suteikia labai daug galimybių, todėl turėti ir nesinaudoti būtų beprasmiška. Teko išbandyti naudojant dvi SIM korteles, tad įpusėjus dienai akumuliatoriaus likutis buvo tik 34 procentai. Naudojant tik vieną kortelę baterija tarnauja ilgiau, bet ne dvi paras. Telefonas turi greito krovimo funkciją ir pilnai pasikrauna beveik per dvi valandas. Yra tik du telefonai, kurie greičiausiai kraunasi – „OnePlus 5” ir „Motorola Moto Z“. Šiems užtenka šiek tiek daugiau nei valandos įkrauti akumuliatorių. Apibendrinimas „Samsung Galaxy Note 8” išmanusis turi ir gali daug. Neabejotinai, tai geriausia, ką gali gauti iš išmaniojo telefono – gera ir greičiausia kamera telefone šiai dienai, atsparus drėgmei ir dulkėms, geriausias ekranas. „Galaxy Note 8” patiko, nes ekrano raiška beveik tobula. Kamera, nors ir su keliais trūkumais, geriausia rinkoje. Rašiklis suteikia funkcionalumo. Nepatiko dydis ir forma. Baterijos tarnavimo laikas aktyviai naudojant greitai išsikrauna. Ir 64 GB vidinės talpos per mažai kaip flagmanui už tokią kainą.