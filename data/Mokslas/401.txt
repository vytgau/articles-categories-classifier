Spalvos aplink jus daro jums didesnę įtaką nei jūs manote. Pavyzdžiui, ar žinojote, kad jūsų kambario sienos daro tiesioginę įtaką jūsų nuotaikai? Galite manyti, kad tai – tik mitas, tačiau jį patvirtina ir psichologai. Ir iš tikrųjų tai nėra tokia jau didelė paslaptis, nes žmonės nuo seniausių laikų vienas spalvas priskiria džiaugsmui ir linksmybėms, o kitas – liūdesiui. Tai kodėl tada daugelio lėktuvų salonuose viskas yra mėlyna? Lengva būtų pamanyti, kad tai – tik atsitiktinumas, sutapimas. Tačiau, pasirodo, taip nėra. Mėlyna spalva yra raminanti. Ji atpalaiduoja, išsklaido baimę ir negatyvias emocijas. Tai patvirtino ir „Boeing“ – kompanija teigia, kad mėlyna spalva dažniausiai pasirenkama todėl, kad ji padeda kovoti su skrydžio baime. Dangus yra mėlynas. Net jei jį visiškai uždengia debesys, pažvelgę į viršų išvysime kokį nors mėlyną atspalvį. Jis mus natūraliai ramina. Išsiskiria dopaminas, sulėtėja širdies dažnis, susinormalizuoja kraujo spaudimas – mes atsipalaiduojame. Aišku, tie, kurie rimtai bijo skraidyti, tikriausiai dabar stebisi – nepriklausomai nuo sėdynių spalvos bijoma vienodai. Jei tik yra galimybių, oro linijos turi pasinaudoti visais įmanomais triukais, kad tik žmonės nusiramintų. Jei mėlyna teigiamai paveiks bent keletą keleivių, ją rinktis verta (nors aišku, kad masinio vėmimo atvejais ji mažai kuo gali pagelbėti). Mėlyna spalva vis dažniau pasitelkiama ir mokyklose, restoranuose ir biuruose. Ji padeda žmonėms nurimti ir visai nieko nekainuoja – juk kokius nors kilimus vis tiek reikėtų patiesti. Vis dėlto, tikriausiai pastebėjote, kad ne visos oro linijos naudoja mėlynus atspalvius – pasitaiko ir kitokių. Ne visi kompanijų vadovai mano, kad atsipalaidavimas yra tai, ko reikia lėktuve – linksmesnės, šiltesnės spalvos pakelia nuotaiką. O kas jei mėlynas salonas nepadėjo – kaip dar galima kovoti su skrydžio baime? Kalbėkitės kita tema. Jei norite padėti žmogui atsikratyti skrydžio baimės, tikrai nesivarginkite pasakoti apie tai, koks statistiškai saugus keliavimo būdas yra aviacija. Geriau kalbėkitės apie tai, kur keliaujate, darbą, šunis, krepšinį ir taip toliau. Įtikinkite save, kad nebijote. Jei pats bijote skraidyti, meluokite sau. Tai – keistas psichologinis triukas. Dar prieš skrydį pradėkite sau kartoti, kad nekantraujate jo sulaukti. Skrydžio metu sau kartokite, kad nieko nebijote, ir kontroliuokite save – nekreipkite dėmesio į turbulenciją, vaizdą pro langą ar kažkur smegenų kampe glūdinčią baimę. Pasiruoškite. Turbulencija nieko lėktuvui padaryti negali, avarijos yra labai retos ir lėktuvų ore yra daugybė. Skaitykite pozityvią informaciją apie aviaciją prieš keliones. Įsitikinkite, ko bijote labiausiai ir paskaitykite apie tai. Skrydžių bijoti nėra ko, tai nėra racionalu, todėl nesunkiai rasite informacijos, kuri paneigs jūsų baimes.