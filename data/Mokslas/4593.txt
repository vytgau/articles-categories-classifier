Visų pirma, tai naujas 64 bitų procesorius „A10 Fusion“ su keturiais branduoliais. Jis veikia į big.LITTLE algoritmą panašiu principu, kur dviem energiją taupančiais branduoliais atlieka paprastas užduotis, o didelio našumo branduoliai naudojami esant didelei apkrovai. „A10 Fusion“ gaminamas taikant 14 nm FinFET technologinį procesą ir gamintojas tvirtina, kad naujienos sparta padidėjo 40 proc., palyginti su pirmtaku A9. Našesniu tapo ir grafikos apdorojimas, kuris yra 1,5 karto efektyvesnis už naudojamą „iPhone 6s“. Be to naujasis lustas energijos suvartoja du kartus mažiau nei ankstesnės kartos gaminys. „iPhone 7“ procesoriaus galia buvo išbandyta populiarioje našumo testavimo programėlėje „AnTuTu“. „A10 Fusion“ pasiekė 178 397 taškų rezultatą, ir tai yra beveik tūkstančiu balų daugiau už „iPad Pro“ pasiekimus. „Android“ išmanieji telefonai, naudojantys galingiausius konkurentų lustus „Snapdragon 820“ arba „Exynos 8 Octa“, „AnTuTu“ bandyme gauna 132-135 tūkst. taškų. Neseniai iš testavimo programos „Geekbench“ paskelbtų duomenų paaiškėjo, kad „iPhone 7“ gavo 2 GB RAM, o „iPhone 7 Plus“ naudoja 3 GB operatyviosios atminties, todėl pastarasis tikriausiai pademonstruos dar didesnę veikimo spartą. „Android“ gerbėjams belieka tikėtis, kad kitais metais pasirodysiantis „Snapdragon 830“ lustas į našumo reitingų viršūnes vėl sugrąžins išmaniuosius su „Google“ operacine sistema.