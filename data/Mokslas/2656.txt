Kaip pranešama, ši ataka buvo didelio masto. Kompiuteriniai nusikaltėliai taip pat smogė agentūros „Twitter“ paskyrai. Kataro lyderio vardu paskelbtame suklastotame pranešime, be kitų klausimų, kalbama apie palestiniečių ir Izraelio konfliktą, strateginius santykius su Iranu ir pateikiama komentarų apie palestiniečių islamistų judėjimą „Hamas“. Jame taip pat esama neigiamų pasisakymų apie Kataro ryšius su JAV prezidento Donaldo Trumpo naująja administracija. Kilus sąmyšiui dėl šių pareiškimų Doha nurodė, kad pranešimas, paskelbtas naujienų agentūros tinklapyje, yra visiškai neteisingas. „Į Kataro naujienų agentūros (QNA) tinklapį įsilaužė nežinomas subjektas, – sakoma Vyriausybės ryšių biuro pranešime. – Buvo paskelbtas melagingas pareiškimas, priskirtas Jo Aukštybei.“ Biuras nurodė, kad bus pradėtas tyrimas dėl saugumo pažeidimo. „Melagingame pranešime“ teigiama, kad emyras kontroversiškų pareiškimų išsakė antradienį, praėjus dviem dienoms po Kataro lyderio susitikimo su D.Trumpu Saudo Arabijoje, kur JAV prezidentas viešėjo pradėjęs kelionę po Artimuosius Rytus. Šį QNA sistemoje paskelbtą pranešimą išplatino arba citavo regiono transliuotojai, tarp jų Jungtinių Arabų Emyratų žiniasklaida. Paskelbta žinutė taip pat sukėlė sąmyšį tarp Persijos įlankos regiono socialinių tinklų vartotojų. Trečiadienį paryčiais Doha šią informaciją paneigė. Dohoje įsikūrusi televizija „al Jazeera“ taip pat pranešė, kad per šią ataką buvo paveikta QNA „Twitter“ paskyra ir kad buvo paskelbta pranešimų, esą Kataras atšaukia savo ambasadorius iš kelių regiono valstybių. Šie pranešimai vėliau buvo paneigti. Ryšių biuras nurodė, kad Kataro valstybė sieks patraukti atsakomybėn šios atakos kaltininkus. Keliomis dienomis anksčiau Doha skundėsi tapusi surežisuotos šmeižto kampanijos auka dėl neva jos teikiamos „paramos“ terorizmui. Praeitą savaitgalį Vyriausybės ryšių biuras paskelbė oficialų pareiškimą, kad dujų turtingas emyratas atakuojamas prieš Katarą nusiteikusių organizacijų. Kai kurie sluoksniai anksčiau kritikavo Dohą už jos palaikymą sukilėliams, kovojantiems su Sirijos prezidento Basharo al Assado režimu. Pastarosiomis savaitėmis amerikiečių žiniasklaidoje pasirodė straipsnių, kuriuose Kataras kaltinamas tiesiogiai finansuojantis terorą. Katare taip pat gyvena buvęs „Hamas“ lyderis Khaledas Meshaalas (Chalidas Mešaalas), anksčiau šį mėnesį Dohoje paskelbę naują politikos dokumentą, deklaruojantį šiek tiek švelnesnę šio judėjimo poziciją Izraelio atžvilgiu.