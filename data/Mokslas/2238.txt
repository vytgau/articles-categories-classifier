Pranešime spaudai rašoma, kad netrukus tikimasi šią paslaugą pasiūlyti visiems „Skynet“ privatiems ir verslo klientams. „10 Gb/s sparta – tai ateities greitis, kuris lenkia dabartines technologijas ir orientuojasi į tas pažangias inovacijas, kurios dar tik ateina į mūsų rinką. Vartotojų lūkesčiai didėja, jiems jau nepakanka tradicinio interneto, virtualioji realybė tampa kasdienių mūsų pramogų dalimi, todėl būtina spėti kartu su naujomis technologijomis ir net jas aplenkti“, – sako Povilas Keburis, „Penkių kontinentų komunikacijų centro“ Produktų valdymo departamento vadovas. Šviesolaidinis internetas, skirtingai, nei vis labiau populiarėjantis 4G, neriboja duomenų kiekio. Šviesolaidinis kabelis užtikrina patikimiausią, saugiausią ir sparčiausią duomenų perdavimą ir geriausią kokybę klientui. 10 Gb/s spartos internetas ne tik greičiausias Lietuvoje, bet ir išskirtinis Europos kontekste. „Testuojant tokio greičio internetą kitose šalyse, buvo panaudota pasyvaus optinio tinklo 10G EPON technologija, kuri leidžia pasiekti iki 10 Gb/s atsisiuntimo greitį, tačiau išsiuntimo greitis apsiriboja 2,5 Gb/s. „Skynet“ testuojama inovatyvi technologija „10 Gigabit Ethernet“ yra simetriška ir leidžia pasiekti iki 10 Gb/s ne tik atsisiunčiant, bet ir išsiunčiant duomenis“, – teigia „Penkių kontinentų komunikacijų centro“ generalinio direktoriaus pavaduotojas techniniais klausimais Ignatas Girnis.  I. Girnis priduria, kad tokios spartos prieigos testavimai rodo, kad artėjama prie ateities vizijos, kai kompiuterių fizines vietines laikmenas pakeis „debesys“, nes tinkle esančius duomenis bus galima pasiekti greičiau, nei esančius vietiniame kompiuteryje. Pavyzdžiui, šiuo metu SSD laikmenos pateikia duomenis 3 kartus, o magnetiniai kietieji diskai – net 10 kartų lėčiau, nei pavyko pasiekti bandymo metu. Šis bandymas parodo, kad ateities technologijos, kurios iš vienos pusės atrodo dar tolimos, jau nebėra tokios nepasiekiamos. 10 Gb/s sparta eiliniam vartotojui dabar atrodo, kaip dar sunkiai suprantamas ar įsisąmoninamas greitis. Gyvename technologijų amžiuje, kuriame vis labiau dominuoja dideli informacijos kiekiai, kuriems pasisiųsti reikia užtikrinti ir kuo spartesnį interneto greitį. Vartotojai to taip akivaizdžiai nepastebi, tačiau mobilaus interneto tiekėjai kasmet siūlo didesnius duomenų parsisiuntimo paketus, nes dabartinių jau nebepakanka, šviesolaidinio interneto tiekėjai vos ne kasmet didina interneto spartą, nes vartotojai dažnai namuose dalijasi vieno greičiu kanalu ir naudoja ne vieną, o kelis įrenginius, kurie yra prijungti prie bevielio interneto stotelės. Kuo daugiau namuose yra prijungtų kompiuterių ar mobiliojo ryšio telefonų, tuo mažėja interneto sparta, todėl vartotojai linkę užsisakinėti vis spartesnius planus. Ką reiškia 10 Gb/s – įvairūs failai atsisiūs ar interneto puslapiai versis 10 kartų greičiau nei dabar. Pranešime teigiama, kad tokios spartos interneto vis labiau reikės vartotojams, kurie norės mėgautis 4K ar 3D technologijų privalumais, kadangi jos yra labai imlios dideliems duomenų kiekiams. Taip pat tiems vartotojams, kurie pas save diegia intelektinės pastatų sistemas (smarthouse), kurios valdo visas gyvenamųjų namų ar biurų sistemas: apšvietimą, vėdinimą ir kondicionavimą, šildymą, vaizdo ir garso aparatūrą bei buitinę techniką, vaizdo stebėjimo, saugos įrangą ir t. t. Tokie pastatai patys pasirūpina savo saugumu, tačiau joms būtinas ir sparčiai veikiantis internetas. Tokios spartos internetas reikalingas verslo įmonėms, kurios dirba su dideliais duomenų kiekiais (Big data), teikiančios hosto paslaugas, ar toms, kurios vis daugiau veiklos perkelia į debesų kompiuteriją ir t.t.