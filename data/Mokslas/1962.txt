Užtemimas bus matomas 14 valstijų nuo JAV Vakarų iki Rytų pakrantės. Istoriniame Čarlstono mieste, kurio gatvės grįstos akmenimis ir kur stovi gausybė elegantiškų senos statybos vilų, sekmadienį tvyrojo pakili nuotaika. Visi miesto restoranai buvo pilni lankytojų, o pasistatyti automobilį miesto centre esančiose aikštelėse kainavo gerokai brangiau nei įprastai. Pajūrio promenada vaikštinėjo gausybė vietinių ir turistų, nekantriai laukiančių užtemimo. „Pašėlęs tempas prasidėjo nuo penktadienio vakaro, – sakė vieno baro savininkas Chazas Wendellas. – Tikriausiai tai bus mūsų užimčiausias savaitgalis per visus metus.“ Čarlstono turizmo sektorius taip pat naudojasi situacija ir nustatė didesnes apgyvendinimo ir maitinimo paslaugų kainas. Visgi pirmadienio orų prognozė miesto gyventojų ir iš toli atvykusių svečių nedžiugino: tuo metu, kai Mėnulis uždengs Saulės diską, pranašaujami debesuoti su perkūnija orai. „Labai nekantraujame“, – sakė 38 metų Brandy Mullins, persikėlusi su šeima į Čarlstoną prieš pusantro mėnesio. Ji sakė, kad pasirūpino specialiais akiniais ir drauge su trimis savo vaikais stebės Saulės užtemimą, jei tik leis oro sąlygos. „(Orų prognozė) neatrodo labai gerai, – sakė ji. – Bet viskas gerai; vis tiek tai patirsime ir pamatysime tamsą.“ 59 metų Nickas Willderis ir jo 60-metė žmona Sarah Boylan iš Notingamo Anglijoje pasakojo specialiai suplanavę savo dviejų savaičių atostogas pietinėse JAV, kad pamatytų Saulės užtemimą Čarlstone. Tai bus jau trečias poros bandymas pamatyti visišką Saulės užtemimą. N.Willderis sakė, kad anksčiau jie bandė pamatyti užtemimus savo gimtojoje šalyje ir Kinijoje, bet abu bandymai buvo nesėkmingi dėl lietaus. Kada vyks „Didysis Amerikos užtemimas“ bus matomas visoje JAV teritorijoje; šešėlis slinks įstrižai nuo Oregono šiaurės vakaruose iki Pietų Karolinos pietryčiuose. Visoje šalyje šia proga planuojama gausybė renginių: užtemimo stebėjimo vakarėlių ant pastatų stogų, muzikos festivalių, baidarių žygių, beisbolo rungtynių ir netgi vestuvių. Jei tuo metu nebus debesuota, žemyninėje šalies dalyje pirmieji užtemimą išvys Linkoln Bičo Oregono valstijoje gyventojai. JAV Nacionalinės aeronautikos ir kosmoso administracijos (NASA) duomenimis, ten jis prasidės 9 val. 5 min. vietos (19 val. 5 min. Lietuvos) laiku. Fazė, kai Mėnulis visiškai uždengs Saulę, prasidės šalia to paties miesto praėjus kiek daugiau kaip valandai – 10 val. 16 min. vietos (20 val. 16 min. Lietuvos) laiku. „Deja, Lietuvoje šis Saulės užtemimas nesimatys, bet bus matomas iš esmės visoje Šiaurinėje ir Centrinėje Amerikoje, o pilnas užtemimas - tik žemyninėje JAV dalyje, nuo Oregono valstijos iki Pietų Karolinos. Tai labai palankus amerikiečiams užtemimas, daug kam bus patogu nuvažiuoti, įsivaizduokite, jeigu toks užtemimas eitų per Lietuvos vidurį: Klaipėdą, Kėdainius, Vilnių“, - DELFI yra sakęs Vilniaus universiteto Teorinės fizikos ir astronomijos instituto jaunesnysis mokslo darbuotojas, astronomas Mindaugas Macijauskas. Lietuvoje užtemimu bus galima pasigrožėti tik iš nuotraukų. Artimiausiu metu Lietuvoje Saulės užtemimo pamatyti nesitikima, nors Europoje jų pastaruoju metu buvo keletas. „Žemėje pilni Saulės užtemimai matomi gana dažnai, kas 18-a mėnesių, bet jie gali būti matomi iš vandenyno vidurio, Arkties, Antarkties ir retas jį pamato“, - pasakojo M. Macijauskas. Jis primena, kad europiečiai gana neseniai galėjo pasigrožėti Saulės užtemimu, kai 1999 m. jis buvo matomas Centrinėje Europoje, Vengrijoje, o 2006 m. pilnas Saulės užtemimas buvo matomas Egipte. Visiškas Saulės užtemimas vyksta, nes Mėnulio ir Saulės regimieji dydžiai, žiūrint iš Žemės, yra vienodi — Saulė yra maždaug 400 kartų platesnė už Mėnulį, tačiau jis maždaug 400 kartų arčiau. Visiški užtemimai konkrečioje vietoje gan reti, mat Mėnulio vidinis šešėlis gan mažas, tad ir plotas, kuriame regimas visiškas užtemimas, yra ribotas. Vidutiniškai tame pačiame plote visiškas Saulės užtemimas pasitaiko kartą per 375 metus. Daliniai užtemimai, kai Mėnulis uždengia tik dalį Saulės, regimi daug didesniame plote. Tikisi milijono svečių Oregono pareigūnai sakė, kad tikisi mieste sulaukti apie milijono svečių, todėl baiminamasi, kad jų kelionių metu gali susidaryti didžiulės spūstys, o poilsiavietėse jau nebėra vietų, pranešė vietos žiniasklaida. Visiško užtemimo šešėlis slinks įstrižai JAV teritorijos ir popiet pasieks Pietų Karoliną. Nors visiškas užtemimas bus matomas tik minėtoje teritorijoje, dalinį Saulės užtemimą, jei leis oro sąlygos, galės pamatyti tiek Albertos Kanadoje, tiek Brazilijos gyventojai. Nedidelį užtemimą saulei leidžiantis veikiausiai bus galima pamatyti net Didžiojoje Britanijoje ir vakarų Prancūzijoje. Visiško Saulės užtemimo, kai Mėnulis visiškai uždengia Saulės diską, šešėlio skersmuo ant Žemės paviršiaus bus apie 113 kilometrų. Jis praslinks per 14 JAV valstijų. Visišką užtemimą turės galimybę stebėti apie 12 mln. amerikiečių, pranešė Amerikos astronomijos draugija. Saulės užtemimą galės stebėti šimtai milijonų žmonių, nes daugiau ar mažiau užtems visa JAV teritorija. Prekybininkai sureagavo iškart Artėjant Saulės užtemimui gatvėse pradėta pardavinėti su juo susijusius marškinėlius ir ženkliukus. Pardavėjas Janas Dahouasas iš Atlantos Džordžijos valstijoje po 20 dolerių (17 eurų) pardavinėjo savo sukurtus marškinėlius ir ženkliukus su užrašu „Keep Calm and Stare at the Sun“ (liet. Nusiraminkite ir spoksokite į saulę). „Esu tikrai tuo užsidegęs, – sakė jis. – Kiek girdėjau, tai bus tikrai jaudinantis (įvykis).“ Kai kurie vietos restoranai reklamavo specialius akinius, su kuriais bus saugu stebėti Saulės užtemimą. Ekspertai perspėja, kad žiūrint tiesiai į užtemimą gali išdegti akies tinklainė, o tai gali sukelti įvairių regėjimo sutrikimų ir netgi aklumą. Prieš kelias savaites tokie akiniai kainavo po dolerį, o dabar gatvės prekeiviai už jų porą prašo 15-20 dolerių (12-17 eurų). „Užsidedi juos ir nieko negali matyti“, – sakė šešerių metų Zoe Spyridonos apie kartoninius akinius, kuriuos jai nupirko tėvai. „Taigi, tiesiog žiūri į Saulę ir tada ji būna ne tokia ryški“, – sakė mergaitė. Kai kurios Čarlstono vietos valdžios institucijos planuoja trumpam nutraukti darbą, kad darbuotojai galėtų stebėti Saulės užtemimą, o policija ir pagalbos tarnybos į gatves išsiųs daugiau pareigūnų, padėsiančių kontroliuoti minias žmonių, informavo laikraštis „The Post and Courier“. Manoma, kad į Pietų Karolinos valstiją Saulės užtemimo stebėti atvyks iki 2 mln. lankytojų. Tačiau kyla klausimas: kas bus, jei po viso šio įtempto pasiruošimo ir didelių lūkesčių dėl prastų orų nebus galima pamatyti šio reto reiškinio? N.Willderis, britų architektas, turėjo gana filosofinį atsakymą. „Jei nepamatysime užtemimo, tai ne taip ir svarbu, – sakė jis, kad yra puiki proga pakeliauti. - Tai lyg pažymėti smeigtuku žemėlapyje.“