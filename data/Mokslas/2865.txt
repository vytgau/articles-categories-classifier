Prastos sanitarinės sąlygos kelia didžiulę grėsmę žmogaus gyvybei besivystančiose šalyse – kasmet miršta 1,7 mln. žmonių, iš kurių trečdalis – vaikai iki 5 m. amžiaus. Didžiąja dalimi taip yra todėl, kad apie 2,4 mlrd. žmonių neturi higieniškų tualetų, rašo iflscience.com. Apmaudu, juo labiau, kad pasaulyje maždaug toks pat skaičius žmonių turi išmaniuosius telefonus. Padėtį iš esmės galėtų pakeisti paprastas, pigus, lengvai įmontuojamas higieniškas tualetas „SaTo Pan“, į kurį reikalai atliekami tupint. Tualeto įduba plastmasinė, ji kainuoja vos 1,5 JAV dolerio. Tualetas funkcionuoja panašiai kaip liukas: norint atlikti reikalus ir atsistojus virš tualeto, nuo svorio prasiveria dugnas ir viskas įkrenta žemyn, paskui nuo atsvaros dugnas užsidaro. Tai nesudėtingas būdas be vandens nuleisti viską, ką reikia, žemyn. Šis tualetas ne tik apsaugo akis nuo nemalonių reginių, bet ir žymiai sumažina ligų plitimą, kadangi aplink tualetus neskraido vabzdžiai. Iki šiol apie milijonas tokių tualetų paaukota 14-oje pasaulio šalių, maždaug 800 000 tokių tualetų nukeliavo į Bangladešą, Ugandą, Haitį, Malavį, Nepalą, Nigeriją ir Filipinus. Tualetą sukūrė amerikiečių kompanija „American Standards“, šią idėją rėmė „Billo ir Melindos Gatesų fondas, taip prisidėdamas prie didesnio masto programos „Vanduo, sanitarija ir higiena“, kuri skatina kurti technologijas, galinčias pagerinti prastą sanitarijos būklę besivystančiose šalyse.  Savaime suprantama, mažas mėlynas tualetas tėra puikios iniciatyvos pradžia, kita vertus, tokių technologijų kūrėjai lavina, skatina žmonių sąmoningumą.