Atakamos dykumoje Čilės teritorijoje dar 2003 metais rastas vos 15 cm ilgio skeletas su mumifikuotos odos liekanomis išvaizda primena mažą žmogų, tačiau jo galva – neįprastos formos: pailga, o akiduobės – įstrižos. Be to, jis turi 10 porų šonkaulių, kai žmonės jų turi 12. Fantastinių filmų kūrėjai neretai būtent taip vaizduoja ateivius iš kosmoso, todėl vos paviešinus radinio nuotraukas atkuto nežemiškų civilizacijų mėgėjai iš viso pasaulio: štai – neginčijamas įrodymas, kad Žemėje lankosi ufonautai. Žinia per 14 metų pakurstė įvairiausias fantazijas, tačiau galiausiai žodį tarė mokslo atstovai, paneigę visas anksčiau spekuliacijas. Po išsamių Kalifornijos, San Fransisko ir Stanfordo universitetų mokslininkų bei teismo medicinos ekspertų tyrimų paskelbta, kad palaikai neabejotinai yra žmogaus, rimtai paveikto nežinomos genetinės mutacijos, kurių pasekmė – sutrikęs žmogaus kaulų išsivystymas. Mistiškojo skeleto kaulų struktūra yra tokia pati, kaip ir jauno amžiaus žmogaus ar vaiko. Be to, apie 40 metų amžiaus palaikuose buvo užtektinai mėginių, reikiamų kokybiškam DNR tyrimui atlikti su naujausia šios srities technologija. Jų rezultatai rodo, kad tai galėtų būti neišnešioto moteriškos lyties vaisiaus liekanos. Smulkmeniška analizė taip pat leidžia daryti išvadą, kad vaisius – Amerikos ir Europos žemynų atstovų palikuonis. Palaikai buvo aptikti odiniame maišelyje netoli apleistos bažnyčios. Čilė, kaip ir visa Pietų Amerika, yra itin religinga šalis, todėl gali būti, kad neišnešiotą kūdikį kas nors specialiai palaidojo šalia Dievo namų. Kūnelį ketinama grąžinti į kilmės šalį, kurioje jis būtų palaidotas pagal Čilės teisę. Nors keistos išvaizdos radinys aptiktas prieš daugiau kaip 14 metų, visuomenė ir mokslininkai apie jį sužinojo daug vėliau – palaikai iš pradžių juodojoje rinkoje buvo parduoti vienam Ispanijos verslininkui.  Daugiau naujienų saviems Jungtinėje Karalystėje - tiesa.com.