Sekmadienį, gegužės 7 dieną, NASA Kennedy‘io kosmoso centre Floridoje sėkmingai nusileido eksperimentinis kosminis lėktuvas X-37B. Jis baigė beveik dvejus metus trukusią slaptą misiją, teigia JAV karinių oro pajėgų atstovai. Bepilotis X-37B, kuris iš pirmo žvilgsnio primena miniatiūrinį kosminį laivą, žemę pasiekė apie 8 valandą ryto vietos laiku. Jis nusileido nusileidimo take, kuriame seniau leisdavosi kosminiai laivai. X-37B (Jungtinių Valstijų karinės oro pajėgos juos turi du) eksperimentus orbitoje vykdė ilgiau nei 700 dienų. Tviteryje „US Air Focre“ paskelbė, kad erdvėlaivis X37B nutūpė sekmadienį Kennedy kosminio centro Kanaveralo kyšulyje, orbitoje išbuvęs 718 parų. Daugybėje žiniasklaidos pranešimų pažymima, kad 29 pėdų (8,83 metro) ilgio aparatas sugrįžo su trenksmu, sukrėtusiu vidurinę Floridos pusiasalio dalį ir girdėtu net Tampoje ir Fort Majerse. Šis erdvėlaivis Floridoje nutūpė pirmą kartą. Ankstesnės bandomosios misijos baigdavosi Vandenbergo karinių oro pajėgų bazėje Kalifornijoje. Oficialiame pranešime nurodoma, kad X37B erdvėlaivis dalyvauja „eksperimentinėje bandymų programoje, kuria siekiama pademonstruoti technologijas patikimai daugkartinio naudojimo, bepilotei bandomajai kosminei platformai JAV karinėms oro pajėgoms“. Pasak JAV kariškių, dabartinis skrydis buvo jau ketvirtas, įgyvendinant paslaptingą programą, pagal kurią kosmose išbandomi aparatai su sudvejintais pakartotinio naudojimo varikliais, jie iškeliami į kosmosą kaip palydovai „Atlas 5“ raketomis, o paskui nutupdomi kaip lėktuvai. Pastarąjį kartą X37B nutūpė tame pačiame Kennedy centro tūpimo take kaip ir NASA 1984-2011 metais pilotuojami erdvėlaiviai šaudyklės. Šitaip siekiama parodyti, kad naujuosius aparatus galima iškelti ir nuleisti tame pačiame oro uoste. Kita bandomoji šio aparato misija numatyta vėliau šiais metais iš Kanaveralo kyšulio.