Hibridinio tipo interneto paslauga sukurta sujungus varinę interneto prieigą su visą šalį padengusiu 4G mobiliojo interneto maršrutizatoriumi. „Ten, kur šiuo metu dar nėra šviesolaidžio ryšio, o žmonėms reikia stabilaus ir greito interneto, hibridinio tipo paslauga užtikrinsime iki 100 Mb/s siekiančią greitaveiką. Žmonių namuose jos pakaks ir išmaniajai televizijai, ir sparčiam naršymui skirtingais įrenginiais, o įmonėms suteiks daugiau greičio ir garantuos patikimą interneto veikimą, kada jo labiausiai reikia“, – pranešime cituojamas „Telia“ technologijų vadovas Andrius Šemeškevičius. Šis sprendimas yra aktualus tiems, kurie negali naudotis šviesolaidžiu, nes jis iki jų dar nėra nutiestas, pavyzdžiui, tolimesnėse gyvenvietėse įsikūrusiems žmonėms. „Ši paslauga yra aktuali tiems, pas kuriuos dar likęs varinis interneto laidas, o jis yra likęs beveik visur Lietuvoje, ir neateina šviesolaidis. Tose vietose iki šiol mes galėjome pasiūlyti tik DSL sprendimus, kuris dėl technologinių niuansų turi tam tikrų apribojimų: jis duoda labai stabilų greitį, bet nedidelį. Per stabilų greitį veikia televizija, bet jei norisi pasivaikščioti po „Youtube“, jau tinka 4G internetas“, - komentavo A. Šemeškevičius DELFI. Hibridinio tipo interneto greitis siekia iki 100 megabitų, kai šviesolaidis – iki 1 gigabito, t.y., apie 10 kartų greičiau. „Šiandien mūsų DSL yra iki 19 megabitų, tad dabar pridedame pajėgumų iš 4G ir turime iki 100“, - komentavo jis. Vartotojai, norintys naudotis šia paslauga turi persirašyti sutartis su bendrove. Hibridinio tipo internetas suteikia galimybę kokybiškai teikti išmaniosios televizijos paslaugą bei tą daryti ir nuo didžiųjų miestų nutolusiose vietovėse. Fiksuotas internetas paslaugai suteikia stabilumo, o mobilusis – papildomos spartos. Lietuva yra 3-ia šalis pasaulyje po Vokietijos ir Belgijos, kurioje komerciškai įdiegtas hibridinio tipo internetas. Šiuo metu šią paslaugą gali užsisakyti privatūs klientai, o artimiausiu metu – ir įmonės. Sprendimas verslui – „Telia Cloud“ „Telia Cloud“ paslauga siūloma įmonėms valdyti savo IT išteklius ir mokėti tik tiek, kiek reikia konkrečiu metu. Verslui pristatoma „Telia Cloud“ debesų kompiuterijos paslauga yra viena pirmųjų Šiaurės šalių regione, sukurta „OpenStack“ platformos pagrindu. „Šis debesijos sprendimas yra alternatyva verslui, svarstančiam, ar verta investuoti į savo IT infrastruktūros kūrimą“, – pažymi A. Šemeškevičius. „Telia Cloud“ debesis – tai atviro API kodo platforma, kuri leidžia individualiai valdyti ir išmaniai kurti norimus funkcionalumus. Šį pasirinkusios bendrovės išsilaisvina nuo vienkartinių išlaidų serveriams ir palaikymo išlaidų elektrai, su sistemų priežiūra susijusiai komandai bei jos darbui ir IT kompetencijų išlaikymu įmonės viduje. Naujasis „Telia Cloud“ debesijos sprendimas suteikia galimybę teikti atviros debesų platformos paslaugas (PaaS) bei turi įvairių aplikacijų pasiūlymų. Naudojantis „Telia Cloud“ verslo įmonėms nereikia kurti ir diegti savo sistemų nuo nulio, nes galima naudotis „Telia“ paruoštais šablonais, o sistemų mikropaslaugos, pavyzdžiui, „Storage as a Service“, „Database as a Service“, „Desktop as a Service“ ir kitos. „Telia“ debesijos paslauga teikiama naudojant du duomenų centrus Baltijos jūros regione, kurie yra sertifikuoti pagal TIER III saugumo standartus. Tai leidžia pasiekti 99,95 proc. paslaugos patikimumo lygį ir garantuoja avarinį sistemų atstatymą. „Telia Lietuva“ naują „Telia Cloud“ debesijos platformą kūrė drauge su partneriais „Huawei“, „Intel“, „Mirantis“ bei „Talligent“.