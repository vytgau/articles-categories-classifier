„Inovacijų savaitės metu norime paskatinti žmones dar labiau domėtis inovacijomis, padėti suprasti, iš kur jos atsiranda, kaip jas kurti patiems, supažindinti su jau sukurtais inovacijų pavyzdžiais ir prototipais. Todėl visą savaitę kas dieną vis kita miesto erdvė taps traukos centru – visuomenei duris atvers inovatyvios įmonės, laboratorijos, bus organizuojami pažintiniai turai, renginiai mokslo ir technologijų parkuose, kūrybinėse dirbtuvėse, vyks seminarai, atviros paskaitos, kontaktų mugės, diskusijos su verslininkais, parodos ir daug kitų renginių“, – pasakoja ūkio viceministras Marius Skarupskas. Pranešime žiniasklaidai rašoma, kad vienas iš savaitės akcentų – tarptautinė konferencija „Inovacijos: ateitis prasideda šiandien“, kurioje daugiausia dėmesio bus skirta temai, kaip sukurti inovacijoms palankią aplinką. Taip pat bus aptarta, kaip plėsti finansines technologijas, diskutuojama apie dalijimosi ekonomiką, daiktų internetą, palydovinių duomenų panaudojimo iššūkius ir naujų produktų įvedimo į rinką klausimus. Konferencijos metu tradiciškai bus apdovanotas ir konkurso „Verslo ir mokslo partnerystė 2016“ nugalėtojas. Per „Inovacijų savaitę 2016“ pirmą kartą visiems besidomintiems duris atvers didžiausi bei stipriausi Lietuvoje mokslo centrai ir inovatyvios verslo įmonės. Sužinosite apie genų redagavimo žirklių naudą, žmogaus smegenų tyrimų paslaptis, pamatysite, kaip kuriamos laikui nepavaldžios konstrukcijos, sužinosite, koks pirmasis lietuviškas produktas pateko į „Apple“ parduotuves, ir dar daugiau. Kauno renginių akcentas – dizaino bibliotekos „Design Library“ atidarymas. Tai vos ketvirtoji tokio tipo biblioteka pasaulyje! Joje sukaupta didžiulė dizaino leidinių kolekcija. Inovacijų savaitę užbaigs Vilniuje prie Baltojo tilto vyksianti šeimos šventė. Čia į gatves išžygiuos robotai ir dronai, vyks jų lenktynės ir kovos, bepiločiai skraiduoliai surengs pasirodymą, o jaunieji inovatoriai galės patys susikonstruoti robotą ir jį išbandyti. Per šeimų pikniką bus pristatyti ir technologiniai būreliai tėvams ir vaikams.