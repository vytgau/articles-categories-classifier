Ją jau galima parsisiųsti, tačiau klausimas, ar to norite. Daug žmonių socialiniuose tinkluose tvirtino, kad atnaujinimo procesas nėra toks sklandus kaip ankstesnių operacinių sistemų išleidimo metu. Bendrovė „Apple“ interneto portalui businessinsider.com patvirtino, kad problema egzistavo, tačiau ji jau išspręsta: „Mes patyrėme sunkumų su operacinės sistemos atnaujinimu, tačiau tai paveikė tik labai nedidelę dalį vartotojų. Problemos buvo greitai išspręstos, mes atsiprašome savo klientų už patirtus nepatogumus. Kiekvienas, kuris patyrė nesklandumų instaliacijos metu, turėtų prisijungti prie „iTunes“ ir pabaigti instaliuoti „iOS 10“ arba susisiekti su „AppleCare“. Kai kurie „iPhone“ naudotojai tvirtino, kad „iOS 10“ atnaujinimo metu jų prašyta prisijungti prie „iTunes“. Jei jūs bandote atnaujinti savo telefoną ir šalia neturite kompiuterio, tai tikriausiai negalėsite naudotis juo tol, kol nerasite kompiuterio, kuriame būtų instaliuota programa „iTunes“. Vienas vartotojas skundėsi, kad jo telefonas jam pasiūlė rinktis vieną iš dviejų: arba atnaujinti, arba ištrinti visus telefono duomenis. Tačiau jei telefonas prijungiamas prie „iTunes“, tai jo atnaujinimas nereikalauja ištrinti duomenų. Jei perkrovus telefoną vis dar matomas „iTunes“ ekranas, „Apple“ rekomenduoja prijungti prietaisą prie kompiuterio naudojantis kabeliu, kuris gautas kartu su prietaisu. Atsiradus pasiūlymui atnaujinti prietaisą ar ištrinti visus duomenis ir atnaujinti iki gamyklinių naujinimų, reikėtų spausti perinstaliavimo mygtuką. Tokiu atveju duomenys bus apsaugoti.