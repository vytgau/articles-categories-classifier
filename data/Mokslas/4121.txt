„Eye Tracker 4C“ sistema infraraudonųjų spindulių pagalba skenuoja naudotojo akis ir nustato žvilgsnio kryptį bei galvos padėtį. Prietaiso skeneris nustato žvilgsnio kryptį pagal akies ragenos ir tinklainės atspindį. Tokiu būdu programa nustato į kurį ekrano objektą nukreiptas dėmesys ir leidžia kontroliuoti objektą, pavyzdžiui, paprastu mirktelėjimu. Manipuliatorius „Eye Tracker 4C“ papildo klaviatūrą ir pelę, taip žymiai išplėsdamas žmonių su negalia darbo kompiuteriu galimybes. „Tobii“ projektas susilaukė didelės gamintojų paramos. Pirmosios kartos bendrovės manipuliatoriai buvo pritaikyti „Dell“, „Acer“ ir „MSI“ nešiojamuose kompiuteriuose bei gaminami atskirų modulių pavidalu su USB jungtimi. Antrosios kartos akių sekimo principu veikiančius manipuliatorius bus galima įsigyti nuo lapkričio 25 d. už 150 dolerių kainą (apie 135 eurai). Jie įgijo specializuotą akceleratorių „Tobii EyeChip“, kuris leis sumažinti kompiuterio CPU apkrovą, kadangi pats apdoros žvilgsnio krypties nustatymo procesą. Šis integracijos lygis jau sudomino ir išmaniųjų telefonų gamintojus. „Reuters“ naujienų agentūra praneša, kad bendrovės „Tobii“ atstovai pripažino, jog nesitikėjo tokio didelio susidomėjimo „Eye Tracker“ projektu. Nuo 2015 metų balandžio bendrovės akcijų vertė išaugo 170 proc.. Šiandien daugiau nei 40 populiarių žaidimų palaiko valdymą akimis, įskaitant keletą AAA klasės žaidimų (Deus Ex: Mankind Divided, Tom Clancy’s The Division, planuojama – Watch Dogs 2). Neseniai „Tobii“ savo plėtrai gavo apie 50 mln. dolerių investicijų. Beveik visa ši suma išleista projekto „Eye Tracker“ pritaikymui telefonams. Paprasčiau tariant, išmanieji gaus integruotą valdymo žvilgsniu sistemą. Beje, prieš mažiau nei dvi savaites, bendrovė „Alfabet“ įsigijo kompaniją „Eyefluence“, kuri užsiima panašių į „Tobii“ projektų kūrimu. Akių valdymo sąsaja turi daug privalumų, ypač virtualiosios realybės šalmuose – akimis bus patogiau naršyti po virtualią aplinką, nei daryti tą patį su kreiptuku ar padedant kitam manipuliatoriui.