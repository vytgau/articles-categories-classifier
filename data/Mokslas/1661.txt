A. Paulauskui už darbą „Virtualia realybe pagrįsti reabilitaciniai žaidimai“ skirtas specialusis PRACE prizas už geriausią kompiuterių mokslo srities projektą. Jaunasis mokslininkas laimėjo apsilankymą superkompiuterių centre Amsterdame, Olandijoje, rašoma pranešime spaudai. A. Paulausko sukurtas žaidimas leidžia traumas ar judėjimą sutrikdančias ligas patyrusiems pacientams reabilitacinius pratimus, pavyzdžiui, spardant virtualius kamuoliukus, atlikti namie – tam reikia tik kompiuterio ir lengvai prieinamo jutiklio, kurį galima įsigyti bet kurioje elektronikos prekių parduotuvėje. „Konkurse ne tik pristačiau savo projektą, bet ir susipažinau su daug įdomių žmonių iš kitų šalių. Įgijau daug vertingos patirties, dar daugiau jos įgyti tikiuosi Amsterdame – rasti idėjų, įgyti žinių, kurios padės dabartiniuose ir ateities projektuose“, – įspūdžiais dalinosi jis. Matas Aliuškevičius apdovanotas Europos maisto ir gėrimų industrijos „FoodDrinkEurope“ piniginiu prizu už darbą „Bičių šeimos garsai atskleidžia slaptą avilių gyvenimą“. Šis prizas skiriamas siekiant jaunuosius mokslininkus paskatinti tęsti tyrimus ir ateityje, plėtoti savo projektus. Matas tyrė normalios Apis mellifera bičių šeimos, išsigimstančios į traninę šeimą, akustinių parametrų (spektro) kitimą viso proceso metu, sudarė algoritmą, leidžiantį aptikti ankstyvą bičių šeimos išsigimimą, ir sukūrė to algoritmo nustatymui pritaikytą išmaniąją programėlę „Beegnostic“. Naudojantis programėle ir mikrofonu galima laiku aptikti bičių motinos netektį, nustatyti šeimos išsigimimo proceso pradžią ir ženkliai sumažinti bitininkų patiriamus nuostolius. „Laimėtą prizą skirsiu programėlės paleidimui į rinką. Konkurse susipažinti su „Beegnostic“ programėle atėjo daug bitininkų iš Estijos, Belgijos, Ispanijos ir kitų šalių. Jie džiaugėsi programėlės pritaikomumu ir mielai ja naudotųsi, taigi jau artimiausiu metu tikiuosi, kad bitininkai visame pasaulyje galės šią programėlę atsisiųsti ir naudoti. Su mano projektu galima susipažinti www.beegnostic.eu.“, – apie tolimesnius savo planus kalbėjo jaunasis mokslininkas. Šis projektas buvo pristatytas inžinerijos srityje. Moksliniai projektai Europos Sąjungos jaunųjų mokslininkų konkurse pristatomi biologijos, chemijos, kompiuterijos, inžinerijos, aplinkos, medžiagų, matematikos, medicinos, fizikos ir socialinių mokslų srityse. Jau 29-ąjį kartą surengtame konkurse Lietuvos atstovai varžėsi su jaunaisiais mokslininkais ne tik iš Europos šalių, bet ir Pietų Korėjos, Kinijos, JAV. Lietuva ES jaunųjų mokslininkų konkurse dalyvauja nuo 1997 m., Šiemet mūsų šalies apdovanojimų skaičius išaugo iki 21. Konkursas gabiems mokiniams ir studentams suteikia unikalią galimybę ne tik susipažinti su savo bendraamžių atliekamais tyrimais ir kuriamais išradimais, bet ir dalintis patirtimi bei varžytis tarpusavyje. Konkursu siekiama skatinti jaunus žmones siekti karjeros mokslo ir technologijų srityje. Kitais metais jubiliejinis 30-tasis konkursas vyks Dubline, Airijoje.