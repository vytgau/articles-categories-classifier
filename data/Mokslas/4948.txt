„Ledinio kibiro iššūkis“, kuris itin išpopuliarėjo prieš dvejus metus, padėjo surinkti šimtus milijonų dolerių ir nustatyti naują geną, kuris sukelia neurodegeneracinę ligą – amiotrofinę lateralinę sklerozę (ALS), kuri dar dažnai vadinama Lou Gehrig‘o liga, teigia tyrėjai. Šio iššūkio esmė buvo tokia, kad žmonės užsipildavo sau ant galvos kibirą šalto vandens su ledu, nufilmuodavo, kaip jie tai daro, paskelbdavo vaizdo įrašą socialinėje žiniasklaidoje ir paaukodavo pinigų ALS ligos tyrimams. Šia liga serga, pvz., britų fizikas Stephenas Hawkingas. Šiame iššūkyje 2014 metais dalyvavo milijonai žmonių, tarp jų ir nemažai įžymybių, tokių kaip aktorė Hilary Swank ir buvęs JAV prezidentas George‘as W. Bushas. Vaizdo įrašai su šiuo iššūkiu socialinėje žiniasklaidoje buvo peržiūrėti daugiau nei 400 mln. kartų. Vašingtone įsikūrusios ALS asociacijos duomenimis, „Ledinio kibiro iššūkis“ visame pasaulyje padėjo surinkti 220 mln. dolerių. Šie pinigai padėjo finansuoti naujus tyrimus, kurių metu ir buvo atrastas naujasis genas. Trečiadienį, kai buvo paskelbta apie jo atradimą, „Ledinio kibiro iššūkis“ sukėlė naują susidomėjimo bangą internete.