Tačiau paskutinė Musko prognozė verčia suklusti, nes ji jau pildosi – Muskas vienai šaliai prognozuoja „Pašėlusio Makso“ siužetą. Šiuo metu Elono Musko „Tesla“ Australijoje stato ličio jonų baterijų terminalą, kuris saugos pertelkinę vėjo jėgainių kuriamą energiją. Tai – labai svarbi sritis, nes nemažai energijos yra iššvaistoma, kuomet vėjo jėgainių parkai jos pagamina daugiau nei tuo metu jos reikia tinklui. Toks 50 milijonų dolerių vertės terminalas saugos šią perteklinę energiją ir ją atiduos į tinklus tuomet, kai jos reikės, o vėjo nebus. Tai nėra visiškai nauja idėja, tačiau Elonas Muskas atsakydamas į kritiką pažadėjo šias baterijas įrengti per 100 darbo dienų. „Tesla“ vadovas netgi pažadėjo neimti pinigų, jei nesuspės. Tai įvyko rugsėjį ir iki šiol jis savo planų laikosi. Visgi, neseniai Muskas davė interviu, kuriame Australijai piešia niūrią ateitį. Ir tam tikrai turi pagrindo. Dėl vietinių politikų trypčiojimo, atsinaujinanti energetika į priekį stumiasi labai lėtai. Dar daugiau – elektra nuolat brangsta, daugėja nuošalių namų, kurie paprasčiausiai atsijungia, nes šeimininkai negali sau leisti padengti tokių didelių sąskaitų. Elonas Muskas sako, kad taip nutiko dėl neatsinaujinančios energetikos. „Jei naudojami neatsinaujinantys šaltiniai, jie tikrai išseks“, - sako Muskas, dar pridėdamas, kad galutinis sistemos žlugimas Australiją nustumtų į tamsiuosius amžius. Šis poapokaliptinis pasaulis veikiausiai primintų „Pašėlusio Makso“ siužetą. Šiuose filmuose kiekvienas turi kovoti už save, keliaudamas ir ieškodamas nors kokių resursų. Galbūt tokia prognozė ir yra per daug niūri, vis dėlto Australijos energetikos problemos yra gerai žinomos jau keletą metų, tačiau politikams trūksta valios ryžtis jas spręsti. Paprasčiausiai nesutariama dėl sprendimo būdų – kai kuriems atsinaujinanti energetika atrodo nepatikima ir per brangi. Taigi, ką pakeis Elono Musko projektas Australijos pietuose? 100 MWh stotis gali užtikrinti energijos tiekimą 30 tūkstančių namų. Maždaug tiek namų neteko elektros tiekimo 2016 metų rugsėjį. Pastatytas prie 99 vėjo jėgainių parko šis terminalas priartins atsinaujinančią energetiką prie ekonomiškai prieinamos realybės. Juolab, kad 50 milijonų dolerių vertės baterijos ten atsiras vos per 100 dienų ir jau veiks gruodžio 1 dieną. Nebent, aišku, Muskas lažybas pralaimės.