Richardas Appiah Akoto kaimo vaikams iš neturtingų šeimų aiškindavo kompiuterio veikimo principus, lentoje spalvotomis kreidelėmis braižydamas diagramas, tačiau tviskančiame Azijos technologijų centre bendravo su Silicio slėnio šulais. R. A. Akoto, anksčiau niekada neišvykęs iš Ganos, sakė, kad į „Microsoft“ remiamą susitikimą buvo pakviestas internete išplitus vaizdo įrašui su jo pamokomis. Socialinio tinklo „Facebook“ vartotojai žavėjosi jo detaliai pavaizduotu kompiuterio ekranu, klaviatūra ir pele, kuriuos jis nupiešė vaikams, iki tol niekada nemačiusiems kompiuterio. „Tada tiesiog nupiešdavau pelę su laidu ir sakydavau, kad tai pelė, čia kūnas, o čia – pelės uodega“, – pasakojo šis informacinių ir komunikacijos technologijų mokytojas. Jis sakė, kad skurdaus Sekjedomasės kaimo vidurinėje turėjo improvizuoti, nes mokykloje nebuvo kompiuterio, o jo paties nešiojamasis kompiuteris sugedo. Kai buvo paskelbti jo pamokų atvaizdai, pasaulis sureagavo iškart: ėmė plūsti pažadai padėti.  „Žmonės ėmė man skambinti ... Sakiau, kad prisidariau sau problemų. Bet visa tai gerai. Galiausiai iš to išėjo kažkas gera“, – sakė jis. Vienas donoras iš Didžiosios Britanijos padovanojo nešiojamąjį kompiuterį, o viena Ganos informacinių technologijų firma atsiuntė mokyklai penkis kompiuterius ir dar vieną nešiojamąjį kompiuterį, skirtą R. A. Akoto. Pirmą kartą pamatę kompiuterius, moksleiviai labai džiaugėsi, bet jau žinojo, kas kur yra, pasakojo mokytojas. Po tris dienas trukusios konferencijos Singapūre, kur jam buvo plojama atsistojus, 33 metų R. A. Akoto sakė, kad su gautomis dovanomis jam niekada nebereikės vėl griebtis kreidelių. „Tikiuosi gauti daugiau kompiuterių, kad prie jų galėtų sėdėti po vieną (vaiką)“, – penktadienį sakė jis. Mokytojas išreiškė viltį, kad gaus dar daugiau kompiuterių, kuriuos galės atiduoti jų taip pat neturinčioms aplinkinėms mokykloms.