Po starto, kuris įvyko kaip suplanuota, 13 val. 25 min. vietos (23 val. 25 min. Lietuvos) laiku iš Vandenbergo oro pajėgų bazės Kalifornijoje, „Falcon 9“ pirmoji pakopa nepraėjus nė 8 minutėms grįžo į Žemę. Kaip ir planuota, ji nusileido ant baržos Ramiajame vandenyne. „SpaceX“ sėkmingai nutupdė daug raketų, sausumoje ir ant vandens. Pakartotinai naudodama daug milijonų dolerių kainuojančius komponentus, kompanija bando mažinti kosminių skrydžių kainą. Tai antra „Iridium“ palydovų grupė, kurią į orbitą iškėlė „SpaceX“. Pirmieji 10 palydovų buvo iškelti sausio mėnesį. Bendrai „SpaceX“, kuriai vadovauja milijardierius Elonas Muskas, iki 2018 metų kompanijai „Iridium“ paleis 75 palydovus. Šis 3 mlrd. dolerių (2,7 mlrd. eurų) projektas yra bandymas atnaujinti Virdžinijoje įsikūrusios „Iridium“ pasaulinį komunikacijų tinklą.