Daiktų internetas (angl. Internet of Things) tampa neatsiejama kiekvieno mūsų darbo ar laisvalaikio dalis, apimanti tarpusavyje sujungtus prietaisus ir objektus, jutiklius, duomenų surinkimo, apdorojimo, perdavimo ir saugojimo sistemas. Daiktų interneto technologijų rasite daugelyje pramonės šakų: žemės ūkyje, pastatų valdyme, sveikatos priežiūroje, energetikoje, transporte. Šių technologijų panaudojimas leidžia automatizuoti daugelį procesų, padarant juos patogesnius vartotojams ir sukuriant papildomą vertę (pvz., padidėjęs energetinis efektyvumas). Daiktų internetas padeda verslui sumažinti gamybos kaštus, didinti efektyvumą ir kurti naujus paklausius gaminius. Daiktų interneto pavyzdžiu gali būti žmogaus biometrinių parametrų analizės sistema, identifikuojant asmenis pagal jų kūno individualius parametrus (pirštų antspaudai, veidas, akies rainelė, balsas ir pan.). Tokios sistemos naudojamos žmonių ar gyvūnų tapatybei patvirtinti, patekimo į patalpas kontrolei, finansinėms operacijoms atlikti. Yra nemažai sėkmingų startuolių įmonių (pvz., „Promwad“, „Friday Lab“, „Cujo“), kuriančių daiktų interneto produktus. Inžinierių sukurtais įrenginiais naudojasi tūkstančiai žmonių visame pasaulyje. Trečioji pramonės revoliucija, sujungianti fizines sistemas, daiktų (įrangos) internetą ir debesų kompiuteriją, jau dabar keičia įmonių, vyriausybių ir darbuotojų santykius. Todėl tenka įgyti naujų įgūdžių ir kompetencijų, būtinų sėkmingai veikti XXI a. pasaulyje – gebėjimo mokytis visą gyvenimą, kūrybiškumo, gero informacinių ir ryšių technologijų išmanymo. Pingant techninei ir programinei įrangai (didelė dalis jos yra nemokama), taip pat vis daugiau žmonių turint programavimo įgūdžių, atsiranda įvairių galimybių išmaniąsias technologijas ar išmaniąją aplinką susikurti patiems. Tokios platformos kaip Lego Mindstorms, Arduino, Raspberry Pi turi dideles bendruomenes, kurios laisvai keičiasi idėjomis, technine informacija, programų kodu, padeda išmokti kurti išmaniąsias sistemas net naujokams. Šiaulių universiteto mokslininkai sėkmingai dirba, kurdami išmaniąsias sistemas. Seminaro dalyviai sužinos apie tokius sprendimus energetikoje, aplinkosaugoje ir medžiagų apdirbimo pramonėje. Susipažins su pagrindinėmis daiktų interneto sistemos platformomis ir patys pasigamins išmanųjį aplinkos parametrų matuoklį, realiu laiku vertinantį patalpų oro būklę ir kaupiantį reikalingus duomenis. Seminaras „Daiktų internetas. Susikurk išmaniąją aplinką pats“ įvyks rugsėjo 9 d. 13 val. ŠU Technologijos, fizinių ir biomedicinos mokslų fakultete (Vilniaus g. 141, Šiauliai).