Pasaulio dėmesį italas patraukė 2015 metais, kai pareiškė besirengiąs atlikti pirmąją istorijoje gyvo žmogaus galvos transplantaciją. S. Canavero planavo tai atlikti 2017 m. Pirmuoju pasaulyje pacientu, turėjusiu gauti svetimą kūną, turėjo tapti rusas programuotojas Valerijus Spiridonovas, kuriam diagnozuota Verdingo–Hofmano liga. V. Spiridonovo kūnas beveik nejuda ir jam tenka laiką leisti neįgaliojo vežimėlyje. Operacija būtų trukusi 36 valandas ir kainavusi 11 mln dolerių. Kūno donoru turėjo tapti „sveikas“ žmogus, kuriam nustatyta smegenų mirtis. Savanoris ir S. Canavero išgarsėjo, tačiau vėliau paskelbta, kad pirmuoju pacientu taps kitas žmogus – Kinijos pilietis. Garsusis chirurgas pavydėtinai reguliariai praneša apie naujus, istorinį momentą artinančius, pasiekimus. Dabar Vienoje vykstančioje spaudos konferencijoje S. Canavero pranešė apie sėkmingą galvos persodinimą lavonui. Eksperimente dalyvavo specialistai iš Harbino medicinos universiteto Kinijoje. Operacija truko 18 valandų. Nėra žinoma, kieno kūnai buvo panaudoti eksperimentui. Visuomenę su detalėmis S. Canavero žada supažindinti moksliniame straipsnyje, kuri turėtų pasirodyti jau netrukus. Kitu S. Canavero tyrimų etapu turėtų tapti gyvo žmogaus galvos transplantacija. Tačiau yra nemažai abejojančių mokslininko pareiškimų teisingumu. Ypač dažnai jį kritikuoja tyrėjai iš Europos ir JAV. Būtent todėl S. Canavero pirmosios galvos persodinimo operacijos vieta pasirinko Kiniją. „Kinijos lyderis Si Dzinpingas nori grąžinti Kinijos didybę ir siekia padaryti ją vienintele pasaulio supervalstybe, ir aš tikiu, kad jis tai atliks“, — pareiškė chirurgas. Galvos ryšį su naujuoju kūnu chirurgai turės atkurti, sujungdami perpjautus aksonus — ilgas cilindrines nervų ląstelių ataugas. Perpjautų aksonų atsistatymą norima paskatinti polietilenglikoliu arba citozinu. Na, o pagrindinį vaidmenį operacijoje (išskyrus ją atlikti norinčių žmonių) vaidins „ultraaštrus skalpelis“, kuriuo bus pjaunamos nugaros smegenys. Anksčiau, besiruošdamas gyvo žmogaus galvos persodinimui S. Canavero atliko bandymus su gyvūnais. Jis pateikė nuotraukas, kur matomi suaugantys bandomųjų pelių nugaros smegenų neuronai. Tačiau žymiausi pasaulio neurochirurgai abejoja S. Canavero sumanymu persodinti galvą ir vadina tai amoraliu ir galimai net nusikalstamu veiksmu. Jei tikina, kad iki šiol dar niekam nepavyko atkurti stuburo smegenų funkcijos po to, kai jos buvo pažeistos. Medikai reikalauja pateikti įrodymų, kad S. Canavero pavyko atlikti galvos persodinimo operaciją kokiems nors stambesniems gyvūnams ir kad nuo to jų gyvenimo kokybė pagerėjo, rašoma independent.co.uk. I. Vedmedenko