Dabar šis buvęs interneto milžinės „Google“ inžinierius savo svajonę verčia tikrove, pasitelkęs startuolį „Built Robotics“, kuriantį technologiją, turinčią sudaryti galimybę buldozeriams, ekskavatoriams ir kitoms statybų mašinoms veikti autonomiškai. „Built Robotics“ idėja – panaudoti automatizavimo technologiją, kad statybos taptų saugesnės, greitesnės ir pigesnės“, – sakė N. Ready-Campbellas, stovėdamas žemės sklype, kur nedidelis buldozeris, nevaldomas jokio žmogaus, stumdė grunto krūvas. San Fransiske įsikūręs startuolis yra dalis statybų pramonę transformuojančios automatizavimo bangos. Vis dėlto šios modernios technologijos į statybų sektorių žengė gerokai lėčiau negu į kitus techninių inovacijų sektorius. Rizikos kapitalo investicijų remiami techniniai startuoliai kuria robotus, bepilotes skraidykles, dirbtinio intelekto (DI) programas ir kitas technologijas, turinčias padėti padidinti statybų spartą, saugumą ir našumą. Autonominės mašinos keičia statybos darbų pobūdį sektoriuje, kuriam sunku rasti pakankamai kvalifikuotų darbininkų, todėl dažnai projektų įgyvendinimą tenka pavėlinti.  „Kad ekonomika augtų, mums reikalingi visi robotai, kokių tik galime gauti, taip pat kad dirbtų visi darbininkai“, – sakė San Fransiske įsikūrusio privataus analitinio centro „McKinsey Global Institute“ partneris Michaelas Chui. „Kadangi mašinos atlieka dalį darbų, kuriuos anksčiau nudirbdavo žmonės, jiems reikės migruoti ir pereiti prie kitokio pobūdžio darbų. Tai reiškia, kad daugelį reikės iš naujo apmokyti“, – aiškino jis. Englvudo miestelyje Kolorado valstijoje įsikūrusios kompanijos „Berich Masonry“ darbuotojai neseniai kelias savaites mokėsi valdyti mūrijimo robotą SAM (Semi-Automated Mason, „Pusiau automatinis mūrininkas“). Šias 400 tūkst. dolerių (325 tūkst. eurų) kainuojančias mašinas gamina Niujorke įsikūrusi kompanija „Construction Robotics“. Šis aparatas per 8 val. darbo pamainą gali sumūryti apie 3 000 plytų – kelis kartus daugiau negu žmogus. SAM mechaninis manipuliatorius ima plytas, užtepa skiedinio ir atsargiai padeda ant mūrijamos naujos pradinės mokyklos sienos. Ant pastolių besidarbuojantys statybininkai krovė į mašiną plytas ir gramdė roboto paliktą skiedinio perteklių. Kompanijos prezidentas Toddas Berichas sakė, kad siekiama naudoti šią technologiją, kad būtų atlikta daugiau darbo ir kad dabartiniai bendrovės klientai liktų patenkinti. „Dėl dabartinių pajėgumų šiuo metu turiu jiems sakyti „ne“, – aiškino vadovas. Mūrininkas Michaelas Walshas sakė, kad robotas mažina jo fizinį krūvį, bet vyras teigė nemanąs, kad mašina atims iš jo darbą. „Žmonių jis nepakeis“, – sakė M. Walshas. Tarptautinė mūrininkų ir susijusių profesijų sąjunga taip pat nėra pernelyg susirūpinusi, kad robotai gali kada nors greitai pakeisti jos narius, sakė organizacijos politikos direktorius Brianas Kennedy. „Esama daugybė dalykų, kurių SAM nesugeba atlikti, ir tam reikalingi įgudę mūrininkai, – aiškino B. Kennedy. – Palaikome viską, kas remia mūrininkavimo industriją. Technologijoms kelio nepastojame.“ Darbo jėgos stygius Naujų statybos robotų randasi tokiu metu, kai statybų sektorius smarkiai kenčia nuo darbo jėgos stygiaus. Neseniai šio verslo asociacijos „Associated General Contractors of America“ atlikta apklausa parodė, kad 70 proc. statybų bendrovių patiria sunkumų ieškodamos kvalifikuotų darbuotojų. „Kvalifikuotų žmonių, gebančių valdyti krautuvą, vairuoti sunkvežimį arba netgi vadovauti įmonei šiuo metu sunku rasti, – skundėsi statybinių medžiagų gamintojos „Lehigh Hanson“ kasybos padalinio direktorius Mike'as Moy. – Niekas nebenori teptis rankų. Norima malonaus, švaraus darbo biure.“ Savo įmonėje, įsikūrusioje Sunolyje, Kalifornijos valstijoje, M. Moy sutaupo laiko ir pinigų naudodamas bepilotę skraidyklę matuoti didžiulėms akmenų ir žvyro krūvoms, jo kompanijos parduodamoms statybų bendrovėms. Autonominis kvadrokopteris visą 36,4 ha teritoriją gali patikrinti maždaug per 25 minutes. Anksčiau bendrovė samdydavo rangovus, kuriems išmatuoti medžiagų krūvas ant sunkvežimio sumontuotu lazeriniu prietaisu prireikdavo visos dienos. Tokius dronus gamina Silicio slėnio kompanija „Kespry“, pagal aparatų surinktus duomenis sudaranti išsamius trimačius žemėlapius ir savo paslaugas klientams teikianti už metinį abonento mokestį. Šis startuolis taip pat aprūpina bepilotėmis skraidyklėmis ir specialia programine įranga draudimo bendroves, vertinančias stichinių nelaimių padarytą žalą pastatams. „Taip ne vien saugiau ir sparčiau, bet ir gaunama daugiau duomenų – nuo dešimties iki šimto kartų daugiau duomenų“, – sakė „Kespry“ vadovas George'as Mathew. „Tai pradeda iš esmės keisti padėtį atliekant darbus daugelyje sričių“, – pridūrė jis. Tuo metu „Built Robotics“ įkūrėjas ir vadovas N. Ready-Campbellas prognozuoja, kad ateityje statybos taps partneryste tarp žmonių ir išmaniųjų mašinų. „Iš esmės robotai atlieka 80 proc. nuolat besikartojančių, pavojingesnių ir monotoniškesnių darbų, – sakė jis, – Na, o operatorius atlieka kvalifikuotesnį darbą, reikalaujantį didelio išmanymo ir patirties.“