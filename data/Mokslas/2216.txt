Pradėkime nuo pradžių - kas gi ta operatyvioji atmintis (RAM)? Atsakymas ganėtinai paprastas - tai laikinoji atminties telefone, kuri bus išvalyta po kiekvieno telefono perkrovimo. Bendrai kalbant, kuo daugiau operatyviosios atminties tuo daugiau procesų jis gali vienu metu apdoroti. Būtent didesnis RAM kiekis Jums leidžia naudotis daugiau programėlių vienu metu (angl. multitasking), leidžia atsidaryti daugiau skirtukų Jūsų internetinėje naršyklėje ir pan. Tačiau priešingai nei vidinė atmintis (ROM) – RAM atmintis išsivalo kiekvieną kartą perkrovus išmanųjį telefoną arba išjungus pasirinktas programėles ir nėra saugoma ilgajam periodui. Kiek operatyviosios atminties reikia „Android“ OS? Gerokai anksčiau išmanieji telefonai turėdavo vos 1 GB operatyviosios atminties, o dažnai ir mažiau ir atrodė, jog to tikrai pakanka. Tačiau šiomis dienomis telefonai su 2 GB operatyviosios atminties jau tampa sunkiau naudojami. Kodėl? „Android“ operacinei sistemai šiuo metu reikia ne mažiau kaip 832 MB RAM, o tai rodo tai, jog jeigu Jūsų telefone yra 2 GB tokios atminties, tai Jums lieka maždaug 1,17 GB nepanaudotos atminties. Tačiau nepamirškime, jog mes tikrai savo telefone turėsime bent jau „Facebook“ aplikaciją, kuriai reikalingi 480 MB operatyviosios atminties, o ką jau kalbėti jeigu įsirašysime „Messenger“, interneto naršyklę ar papildomą žaidimą. Žinoma, Jūsų telefonas veiks ir su 2 GB operatyviosios atminties (RAM), tačiau ne retai kai kurie procesai bus atliekami sunkiai, programėlėms reikės daugiau laiko užsikrauti. Kodėl? Nes Jūsų telefone truks atminties ir naudojamasis nebus toks sklandus. Taigi, kyla klausimas kiek gi tos atminties mums reikia? Metų pradžioje pasirodę daugumos gamintojų flagmanai pasižymi nuo 4 GB iki 6 GB operatyviosios atminties. Pavyzdžiui, Kinijoje sukurtas „flagmanų žudikas“ „OnePlus 3T“ turi 6 GB, tačiau „Samsung Galaxy S8“ pasižymi tik 4 GB. Ar tai yra pakankamai tokios atminties? Ir vienu ir kitu atveju – taip, tai yra tikrai pakankama. „Samsung“ technikai yra netgi įsitikinę, jog 6 GB RAM yra visai nereikalingi šiuo metu. Koks skirtumas tarp 4 GB ir 6 GB operatyviosios atminties „Android“ telefone? Kaip jau minėjome, „Samsung“ yra įsitikinę, jog 4 GB operatyviosios atminties šiuo metu yra pakankama, tačiau kodėl tuomet „OnePlus“ savo telefone siūlo gerokai daugiau atminties ir kokia iš to nauda? Vienareikšmiško atsakymo šiuo metu rasti turbūt nepavyktų, tačiau išnaudoti 6 GB RAM telefone yra praktiškai neįmanoma. Pavyzdžiui, naudojantis „OnePlus 3T“ telefone dažniausiai yra naudojama apie 3-3,3 GB operatyviosios atminties. Norint išnaudoti tokį kiekį laikinosios atminties pakanka būti įjungus keletą socialinių tinklų programėlių. Tačiau tai labai toli iki 6 GB. Labai daug trūksta ir tuomet, kai bandoma įjungti daugybę programėlių ir žaidimų vienu metu. To rezultatas - naudojama 4,3 GB atminties. Taip, tai yra šiek tiek daugiau nei „Samsung“ siūlo savo naujausiame flagmane. Tačiau kaip dažnai mes įsirašome papildomus 4 žaidimus, įjungiame kone visas įmanomas programėles? Tikriausiai labai retai, o dauguma turbūt niekada. Taigi, tikriausiai esminis skirtumas tarp 4 GB ir 6 GB operatyviosios atminties (RAM) yra tas, jog prireikus Jūs turėsite papildomų resursų, kurių šiuo metu kasdieniam naudojime greičiausiai niekada neišnaudosite. Vertėtų žinoti ir tai, jog sklandžiam vartojimui Jums nebūtinai reikalingi ir 4 GB laikinosios atminties, todėl pilnai gali pakakti ir 3 GB. Tačiau jeigu planuojate įsigyti išmanųjį telefoną ilgesniam periodui, pavyzdžiui porai metų, tuomet jau vertėtų įsigyti įrenginį su kuo daugiau atminties, nes mobiliosios technologijos itin sparčiai juda į priekį ir tai ko pakanka dabar – gali nepakakti jau po metų. Tai ar verta pirkti telefoną su itin dideliu RAM kiekiu? Kadangi jau žinome, jog 2 GB operatyviosios atminties (RAM) šiais laikais yra jau gana mažai ir tai gali pasiteisinti tik tuo atveju, jei planuojate telefoną dažniausiai naudoti pagal tiesioginę paskirtį - skambučiams, o ne įvairių programėlių vykdymui. Tuo tarpu 3-4 GB iš esmės yra šiuo metu aukso viduriukas, kuris reiškia, jog turime nei per daug nei per mažai atminties. Logiškas klausimas - ar verta pirkti telefoną su itin dideliu kiekiu operatyviosios atminties? Paprasčiausias atsakymas tikriausiai būtų tas, jog vertėtų atsižvelgti į įrenginio kainą ir kokiam periodui jis yra perkamas. Jeigu mėgstate dažnai keisti telefonus – tuomet Jums tikrai pilnai pakaks 3-4 GB RAM, nes po pusmečio ar metų galėsite jį pakeisti į naujesnį su didesniu kiekiu. Tačiau jeigu ieškote telefono ilgesniam periodui, tarkime porai metų, tuomet vertėtų apie tai pagalvoti jau dabar ir pasirinkti telefoną su didesniu kiekiu laikinosios atminties. Kodėl? Technologijos juda taip sparčiai, jog kartais tampa net sunku pastebėti tam tikrus smulkesnius pasikeitimus. Pavyzdžiui dar prieš metus dauguma gamintojų siūlė telefonus su 3 GB operatyviosios atminties ir tik retas kuris pagamindavo įrenginius su 4 GB. Šiemet telefonuose, ypač aukštos klasės, randame bent 4 GB, o kai kurie jau turi ir 6 GB. Viskas juda itin sparčiai į priekį, todėl labai svarbu į tai atsižvelgti prieš įsigyjant naują telefoną! Verta pastebėti ir tokį dalyką, jog modernūs procesoriai sugeba itin efektyviai paskirstyti atliekamas užduotis tarp branduolių. Vidutinės ir aukštesnės klasės procesoriai turi kelis branduolių klasterius - jeigu telefone paleidžiate nesudėtingą programėlę, pavyzdžiui, skaičiuotuvą ar siunčiate tekstinius pranešimus, šias užduotis atlieka vienas branduolių klasteris, o kiti automatiškai pereina į budėjimo režimą ir praktiškai nenaudoja akumuliatoriaus energijos. Tačiau jei vykdant paprastą užduotį paleidžiama ir kitos, sudėtingesnės programos, jos iš karto nukreipiamos į laisvus branduolių klasterius, tad telefonas vienu metu gali atlikti daug užduočių ir visiškai nesijausti stabdymo. Tačiau su viena sąlyga - telefone turi pakakti laisvos operacinės atminties. Taigi, dabartiniai procesoriai dar ir po metų ar dviejų turėtų efektyviai susidoroti su įvairiomis programėlėmis, bet jeigu joms neužteks RAM atminties, iš karto pajusite ženklų stabdymą. Žiūrint iš tokios pusės ir planuojant naudotis telefonu daugiau nei metus, didesnis RAM kiekis yra labai perspektyvi investicija. Deja, RAM - vienas iš brangiausių komponentų. Verta pastebėti, jog dar prieš metus telefonai su 6 GB RAM būdavo ženkliai brangesni už rinkos vidurkį, tačiau dabar Kinijoje jau pasitaiko galimybių įsigyti modelių su 6GB, kainuojančių pigiau nei už 200€. Žinoma, tokia kaina - vis dar išskirtinė ir paprastai būna pritaikoma tik tiems modeliams, kuriems taikomos nuolaidos, pavyzdžiui, šiuo metu tai yra „Vernee Mars Pro“ išmanusis, turintis 6 GB RAM ir kainuojantis 176€.