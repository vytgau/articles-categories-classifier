Tyrimas pradėtas reaguojant į asociacijos „Stop Planned Obsolescence“ (HOP) skundą, kuris buvo pateiktas po to, kai „Apple“ praėjusį mėnesį pripažino, kad tyčia lėtina kai kurių senesnių „iPhone“ modelių darbą. Šaltinio teigimu, penktadienį buvo pradėtas tyrimas dėl „planuojamo senėjimo“ arba „sukčiavimo“. Jam vadovauja kovos su konkurenciniais pažeidimais bei vartotojų apsaugos specialistai iš Prancūzijos ekonomikos ministerijos. Susisiekus su „Apple“ atstovybe Prancūzijoje šios atstovai negalėjo pakomentuoti šios informacijos. Planuojamas produkcijos senėjimas yra plačiai kritikuojama komercinė praktika, kai gamintojai naudojasi numatomu savo produkcijos pasenimu, kad priverstų vartotojus pirkti naujos produkcijos. Tokią praktiką smarkiai kritikuoja vartotojų grupės, vadinančios ją neetiška. Manoma, kad tokia praktika yra itin paplitusi elektronikos srityje, dėl to kiekvienais metais pagaminama daug perdirbti neįmanomų atliekų. Siekdama spręsti šią problema Prancūzija 2015 metais priėmė vadinamąjį „Hamono įstatymą“, kuris tokią praktika pripažįsta neteisėta. Teoriškai šis įstatymas įpareigoja pardavėjus nurodyti pirkėjams, kur galima rasti jų produkcijos atsarginių dalių. Įstatyme, pavadintame buvusio socialistų ministro Benoit Hamono vargu, taip pat numatytos baudos iki 5 proc. nuo metinės kompanijos apyvartos už tyčinį produktų naudojimo termino trumpinimą. O tokios bendrovės vadovams gresia ir kalėjimas iki dvejų metų. HOP gyrė Prancūzijos valdžios sprendimą pradėti tyrimą „Apple“ atžvilgiu. „Tai yra pirma baudžiamoji procedūra pasaulyje prieš kompaniją dėl planuojamo senėjimo“, – sakė HOP advokatas Emile Meunieras. Praėjusį mėnesį „Apple“ patvirtino tai, ką kritikai įtarė ne vienerius metus: kad bendrovė tyčiai lėtina senesnių „iPhone“ modelių veikimą senstant jų baterijai. Po daugybės vartotojų skundų „Apple“ atsiprašė už tyčinį tam tikrų „iPhone“ modelių veikimo lėtinimą. „Žinome, jog kai kurie iš jūsų jaučiasi taip, tarsi „Apple“ jus nuvylė, – rašoma pranešime, paskelbtame įmonės svetainėje. – Atsiprašome už tai.“ Įmonė pažadėjo sumažinti baterijos keitimo paslaugos kainą ir į atnaujintą „iPhone“ operacinės sistemos versiją, kuri pasirodys 2018 metų pradžioje, įtraukti baterijos būklės sekimo funkciją. Šį mėnesį įvairius prietaisus testuojančios bendrovės „Geekbench“ įkūrėjas Johnas Poole‘as pranešė, jog, senstant baterijai, „iPhone 6s“ ir „iPhone 7“ modeliai ima veikti lėčiau. „Apple“ pripažino, kad „iPhone“ telefonų ličio jonų baterijos laikui bėgant silpsta ir esant kai kurioms sąlygoms, pavyzdžiui, naudojantis telefonu šaltyje ar senkant baterijai, nebesusidoroja su apkrova. Dėl to įrenginys gali atsijungti, nes tai numatyta siekiant apsaugoti „jo elektroninius komponentus“. Tam, kad užkirstų kelia tokiems „iPhone 6“, „iPhone 6s“ ir „iPhone SE“ atsijungimams, kurie sukėlė daugybę nusiskundimų, „Apple“ pakoregavo savo operacinę sistemą iOS, kad sulėtintų tam tikrų daugiausiai skaičiavimo išteklių reikalaujančių užduočių atlikimą. Viena iš tokių užduočių, pavyzdžiui, yra „Snapchat“ filtro sukūrimas. „Apple“ veiksmai sukėlė gausybę klausimų, be kita ko, dėl įmonės produktų kokybės ir dėl sumetimų, kuriais ji vadovavosi, kai priėmė sprendimą sulėtinti savo telefonų veikimą, rašo JAV verslo dienraštis „Wall Street Journal“. Įmonei jau buvo pareikštas keletas ieškinių. „Visada norėjome, kad mūsų klientai savo telefonais „iPhone“ galėtų naudotis kuo ilgiau. Didžiuojamės, kad „Apple“ produktai garsėja savo patvarumu ir tuo, kad savo vertę išlaiko ilgiau negu konkurentų įtaisai“, – pareiškė įmonė. „Apple“ pranešė, kad „iPhone 6“ ir vėlesnių modelių baterijos keitimo paslaugos kaina bus sumažinta nuo 79 iki 29 JAV dolerių. Atpigus šiai paslaugai, vartotojai turbūt galės ilgiau naudotis vienu įtaisu. Ši nuolaida galios nuo 2018 metų sausio pabaigos iki gruodžio pabaigos. Pastaruoju metu „Apple“ klientai ėmė ilgiau naudotis įsigyjamais „iPhone“ telefonais. „Guggenheim Partners“ duomenimis, turimą „iPhone“ naujesniu modeliu jie keičia kartą į trejus metus, o ne kartą į dvejus metus, kaip buvo anksčiau. Dėl to „Apple“ įtaisų pardavimų augimas sulėtėjo. Pavyzdžiui, 2017 finansiniais metais įmonė pardavė 216 mln. „iPhone“ telefonų, tuo tarpu 2015 finansiniais metais jų buvo parduota 231 mln. vienetų.