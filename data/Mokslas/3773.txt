Verslo temomis neretai rašantis ir pasisakantis specialistas iš JAV Stephenas Shapiro įsitikinęs, kad išradingumą skatina būtinybė, o inovacijos randasi iš tingėjimo. Tačiau teoriją kol kas pamirškime ir pamėginkime praktiškai išbandyti pažangius ir inovatyvius dėvimuosius įtaisus. Būtent tokią galimybę turi nuo ketvirtadienio iki sekmadienio Las Vegase vykstančios didžiausios pasaulyje plačiajai visuomenei skirtos technikos parodos lankytojai. Vartotojams skirtos elektronikos (angl. – Consumer Electronics Show; CES) paroda sutraukė tūkstančius rimtai technologijomis beišdominčių ar šiaip akis paganyti panorusių lankytojų. Parodos ekspozicijoje ne tik į virtualiąją realybę perkeliantys akiniai ar išmanieji laikrodžiai. Čia galima išmėginti ir batus, kurių raišteliai užrišami ir atrišami mobilių programėlių komandomis. Jei tokius įsigysite, galėsite pamiršti apie lankstymąsi prireikus nusiauti ar apsiauti. Išmaniuosius telefonus naudojantiems vyrams, kuriems rūpi reprodukcinė sveikata, siūlomos nuo įrenginių skleidžiamų spindulių apsaugančios trumpikės. Parodoje buvo galima apžiūrėti ne tik žmonėms skirtus dėvimuosius įtaisus. Inovacijų kūrėjai nepamiršo ir geriausio žmogaus draugo – šuns.