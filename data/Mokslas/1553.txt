Kuo toliau, tuo labiau Devintosios planetos egzistavimas atrodo tikėtinas Devintosios planetos egzistavimo hipotezę pirmieji iškėlė Konstantin Batygin ir Mike Brown 2016 sausį, paremdami ją keista kai kurių tolimų transneptūninių objektų konfigūracija. Šis pasaulis turėtų būti dešimteriopai sunkesnis už mūsų planetą, o jo orbita turėtų būti 20 kartų toliau, nei Neptūno. Jokių tiesioginių šio kūno stebėjimų dar nebuvo, bet kuo toliau, tuo labiau jo egzistavimas atrodo tikėtinas. „Dabar yra penki stebėjimai, kurie nurodo Devintosios planetos egzistavimą,“ sakoma Batygino pranešime. „Atmetus šį paaiškinimą ir tariant, kad Devintoji planeta neegzistuoja, kyla daugiau problemų, negu išsprendžiama. Iškart atsiranda penkios skirtingos mįslės, ir jų paaiškinimui reikėtų penkių skirtingų teorijų." Pirmieji trys požymiai susiję su Koiperio juosta, už Neptūno orbitos esančiu Saulės sistemos regionu, ir jie buvo pirmame publikuotame Batygino ir Browno straipsnyje apie Devintąją planetą. Visi iki šiol aptikti objektai skrieja elipsinėmis orbitomis, nukreiptomis ta pačia kryptimi ir jos sudaro maždaug 30 laipsnių kampą su Saulės sistemos plokštuma. Tokios planetos egzistavimas rodo esant objektus, skriejančius 90 laipsnių pasvirusia orbita ir penki tokie objektai šį apibūdinimą atitinka. Ketvirtasis požymis yra iš Elizabeth Bailey vadovaujant atlikto tyrimo, parodžiusio, kaip Devintoji planeta galėtų paaiškinti Saulės sistemos plokštumos pokrypį. Visų planetų orbitos yra praktiškai vienoje plokštumoje, bet ši plokštuma 6 laipsniais nesutampa su Saulės pusiauju. Šią paslaptį galima išspręsti, pridedant kažką panašaus į Devintąją planetą. Paskutinioji užuomina yra „priešginos“, Koiperio juostos objektai, kurių orbitos yra nukreiptos priešinga kryptimi, nei likę Saulės sistemos objektai. Tokį neįprastą jų elgesį gali kelti Devintoji planeta. „Joks kitas modelis negali paaiškinti šių stipriai pakreiptų orbitų keistumo,“ pridūrė Batyginas. „Panašu, jas natūraliai sukuria Devintoji planeta. Devintoji planeta šiuos objektus išsuko iš Saulės sistemos plokštumos, o tada Neptūnas juos išbarstė vidun.“ Devintosios planetos įrodymai atrodo tvirti, tačiau, kol jos nepamatysime, visa tai lieka tik spekuliacija. Tyrėjai paieškas tęs gruodį. Alfredo Carpineti iflscience.com