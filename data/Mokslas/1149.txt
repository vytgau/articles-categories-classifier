Daugelis žmonių juoksis iš tokių pasvarstymų. Praktiškai lauke miegojo mūsų tolimi protėviai, galbūt jiems Mėnulio fazė ką nors ir reiškė. Tačiau mums, civilizuotiems žmonėms, tai nebėra taip svarbu. Tiesą sakant, daugelis tikriausiai net nežino, jog dabar yra pilnatis. Visgi, kiti žino ir teigia, kad jiems dabar Mėnulis trukdo miegoti. Mokslininkai turi ką apie tai pasakyti. Vienas tyrimas, atliktas įtraukiant 675 danų vaikus, atskleidė, kad pilnaties metu vaikai miega ilgiau. Kitas tyrimas, atliktas su suagusiaisiais, parodė, kad miegas pilnaties metu nėra toks efektyvus. Kitaip tariant, žmonės ryte pabunda nepailsėję. O kur dar visa eilė žmonių, kurie tai pastebi patys. Aišku, mokslui visuomet reikia įrodymų. 2013 metais publikuotas tyrimas, kuriame trejus metus buvo sekami 33 suaugusiųjų miego ritmai. Mokslininkai pastebėjo, kad pilnaties metu žmonėms sunkiau sekasi užmigti, jie trumpiau miega ir pabunda nepailsėję. Taigi, pilnaties įtaka yra, galima sakyti, akivaizdi, bet kodėl? Galima sugrįžti prie mūsų tolimų protėvių. Jiems pilnatis trukdydavo tiesiogiai – naktį būdavo šviesiau, todėl užmigti sekėsi sunkiau. Vis dėlto, evoliucija išmokė prie to prisitaikyti, o tuomet persikėlėme į vidų. Tačiau šis ritmas mūsų organizme paliko tam tikrus pėdsakus – žmogaus kūnas greičiausiai tikisi pilnaties tam tikru metu. Tai paaiškintų ir tai, kodėl šis fenomenas pastebimas tikrai ne visų žmonių – evoliucija ir toliau dirba savo darbą ir jis po truputį nyksta. Vis labiau pasikliaujame dirbtine šviesa, kuri net nenorint kėsinasi ir į mūsų namus. Kita vertus, mokslininkai tikslaus atsakymo nežino, todėl tyrimai tęsiasi. Jei pastebėjote, kad pastaruoju metu prasčiau miegate, Mėnulio kaltinti neskubėkite. Visgi, jei tai kartosis maždaug kas 29 dienas, visko gali būti, kad esate tarp tų laimingųjų, kurie pilnaties metu vaikšto šiek tiek labiau pavargę.