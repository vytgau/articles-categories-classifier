O dabar galima apžvelgti tuos darbus, kuriuos įvairiuose pasaulio kampeliuose robotai jau dabar dirba vietoj žmogaus. Garsiausio Italijos tenoro Andrea Bocelli balsas sklendžia iki pat Toskanos teatro lubų, tačiau publikos akys krypsta ne į jį, o į neįprastą orkestro dirigentą. Garsiosios arijos iš kompozitoriaus Giuseppe Verdi operos „Rigoletas“ atlikėjams pirmą kartą pasaulyje diriguoja dvi Šveicarijoje sukurto roboto YuMi mechaninės rankos. Šis Pizos širdyje vykstantis koncertas vainikuoja didįjį Tarptautinio robotikos festivalio finalą. Vis dėlto atsidavusiems muzikos gerbėjams YuMi neatstos dirigento: jis diriguoja orkestrui, tačiau improvizuoti ir bendrauti su muzikantais dar negali. O štai paslaugų sektoriuje, kur improvizacijai vietos maža, robotai įsitvirtina vis sparčiau. Įsivaizduokite: lėktuvo keleiviai ilsisi prabangioje laukimo salėje, kol robotai renka jų bagažą. Kol kas tai – tik ateities vizija. Tačiau ateitis tikriausia artima, mat jau dabar robotai darbuojasi didžiuosiuose Azijos oro uostuose. Štai Seulo oro uoste jie atlieka valymo bei bagažo gabenimo darbus. Kai kurie iš jų turi net pasiūtas uniformas. Robotais Seulo oro uostas stengiasi pakeisti savo, kaip gana nykios vietos, skirtos nusigauti nuo taško A iki taško B, įvaizdį. Dažnas tikisi, kad ateityje dėl technologijų pažangos varginančios laukimo valandos perkrautuose terminaluose bus pakeistos į keleiviams kur kas malonesnes patirtis. Tuo metu Amerikos viešbučiuose robotai jau kelerius metus atlieka kambarinių funkcijas. Pavyzdžiui, robotas į svečių kambarius gabena telefonų įkroviklius, užkandžius, net dantų šepetukus. Mechaninis viešbučio tarnautojas suranda kelią naudodamasis jutikliais bei lazeriais ir naudoja belaidį internetą įspėti apie savo atvykimą. Viešbučio svečiai gali jį įvertinti palikdami žinutę tviteryje, nes arbatpinigių jis neįvertina. Įprastų arbatpinigių nesupranta ir neseniai Las Vegase atidarytame bare dirbantis barmenas Tipsy. Jo mechaninė ranka metodiškai pasirenka gėrimui reikalingą stiklinę, suskaldo ledą ir sumaišo gėrimą. Tačiau, kaip įprasta Holivudo filmuose, mirktelėjimo, patarimo ar kito draugiško gesto iš Tipsy nesulauksi. Bare naktį vietoj penkių ar šešių darbuotojų dabar dirba keturi. Baro savininkas taip per metus sutaupo tūkstančius dolerių.