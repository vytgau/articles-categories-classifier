Tie, kurie domisi mobiliųjų telefonų naujienomis, žino, kad „Xiaomi“ išmanieji įrenginiai jų gimtojoje šalyje kainuoja gerokai pigiau nei garsiųjų gamintojų telefonai, nors parametrais ne visada prastesni už konkurentus. Apskritai, tokioje šalyje kaip Kinija technikos gamintojams yra sunku konkuruoti tarpusavyje, nes ten pasirinkimas gerokai didesnis nei Europoje. Todėl kiekvienas gamintojas stengiasi kuo nors pranokti konkurentą.  Žinia, kad „Xiaomi“ ateis į Europą oficialiai, buvo paskleista dar praėjusiais metais. O naujo rinkos žaidėjo atsiradimas rinkoje vartotojams visada naudingas. Tiesa, įsigyti šios kompanijos gaminamų telefonų buvo galima ir seniau: parsisiųsti tiesiai iš Kinijos ar pasirinkti mūsų vietinius pardavėjus, kurie ne visuomet prekiavo mūsų rinkai skirtais išmaniaisiais. Telekomunikacijų bendrovė „Telia“ Lietuvos vartotojams siūlo 4 „Xiaomi“ modelius, iš kurių du išbandžiau ir aš. Man teko ekonominės klasės ir flagmanas „Xiaomi Mi Note 2“. Šį kartą apžvelgsiu ekonominį variantą. Panašumai su „iPhone“ „Xiaomi Redmi 4X” - tai vienas iš pigesnių išmaniųjų telefonų. 209 eurus be sutarties kainuojantis telefonas konkurentų su panašiais parametrais turi nedaug. Ekranas 5 colių IPS 1280x720 raiškos, kurios tikrai pakaks tokio dydžio išmaniajam įrenginiui. Rankoje gal kiek keistai mažas, užapvalinti kraštai, korpusas slidus, todėl svarbu neišmesti iš rankų. Procesorius aštuonių branduolių „Snapdragon 435”, 3GB RAM ir 32GB vidinės atminties su galimybe praplėsti atmintį microSD kortele iki 128GB. Teko bandyti „Just5 FreedomX1” telefoną su panašiais parametrais, bet veikiančiu „Mediatek“ procesoriumi. Mano manymu, „Snapdragon“ dirba geriau. Kai kurios programėlės pasileidžia lėčiau nei norėtųsi, bet „Redmi 4X“ nepretenduoja į flagmanų kategoriją. Kai tenka dažniau testuoti gamintojų flagmanus, labai greitai pripranti prie jų stabilumo, bet per dvi savaites man „Xiaomi Redmi 4X“ nesukėlė didelių rūpesčių. Trys funkciniai mygtukai esantys apačioje – nepatogūs ir neturi apšvietimo. Vos matomi net šviesoje, todėl tamsiu paros metu telefonu tenka naudotis intuityviai. Nežinau ar sąmoningai, bet daugelio noras turėti „iPhone“ modelį gamintojus verčia pataikauti vartotojams ir kurti išmaniuosius panašius į „Apple“ kompanijos gaminamus telefonus. Jei išvaizda „Xiaomi Redmi 4X“ dar nėra idealiai panašus, tai programėlių ikonėlės labai primena „iOS“ naudojamas programėles. Kamera taip pat pasileidžia identiškai kaip „iPhone“ modeliuose – perbraukus užrakintą ekraną kairėn. Apskritai, daugelis šiuolaikinių išmaniųjų, tokie kaip „Asus Zenfone 3 Zoom“, „Huawei P10“ ar „Oneplus 5“ labai panašūs į „Apple“ gaminamus telefonus, todėl „Xiaomi Redmi 4X“ priekaištauti neverta. Paleidus „Antutu“ testą, „Redmi 4X” surinko vos 41824 taškus ir pretenduoti negali net į vidutinės klasės telefonų kategoriją. Tačiau šiame išmaniajame jau yra pirštų antspaudo atpažinimo funkcija, o tai pakelia jo vertę. Daugiau atminties Džiugina, kad vidinės atminties, atnaujinus pagrindines programėles, lieka apie 24GB ir tai pakankamai solidu, kaip už tokią kainą. Panašiai kainuojantys konkurentai turi tik 16GB atminties, o kai kurie vos 8GB. Išmanieji telefonai labai greitai užpildo vidinę atmintį savo atnaujinimais, o jei dar mėgstate fotografuoti, tai greitai kils nepatogumų dėl to. Rekomenduoju išmanųjį rinktis bent su 32 GB atmintimi ir, jei yra galimybė praplėsti ją microSD kortele. Keista, bet įdiegta „MIUI“ forumo programėlė, kurioje gali pasiskaityti naujienas ir komentarus apie „Xiaomi“ įrenginius reikalavo atnaujinimo. Tačiau to padaryti negalėjau, nes diegimas buvo užblokuotas dėl saugumo sumetimais telefone nustatytų programų įsigytų iš nežinomų šaltinių. Programėlė jau iš anksto instaliuota, bet – kaip nežinomas šaltinis. Diegti programas tokiu būdu yra nerekomenduojama. Dvi SIM ir antroji erdvė Jei užtenka esamos vietos ir nereikia papildomos atminties, galite naudoti antrą SIM kortelę. Jei abi kortelės turi galimybę naudotis mobiliuoju internetu, tai lengvai galite pasirinkti, kuri kortelė tai darys – viena veiks 4G tinkle, kita naudos tik 3G ryšį. Jei išnaudojate vienos kortelės duomenų limitą, galite sėkmingai tai daryti kita kortele. Taip pat telefone yra galimybė susikurti antrąją erdvę ir taip turėti du telefonus viename. Vienoje erdvėje galite laikyti jums svarbius dokumentus ir nuotraukas ar svarbius kontaktus, kitoje – žaidimus ar kitą informaciją. Tiesia, ši funkcija man nelabai patiko. Reikia susikurti slaptažodžius ar piešinius norint atrakinti įrenginį, o tai darant telefonas strigo ir ne visada pavykdavo jį atrakinti. Kamera būtiniausioms akimirkoms Didžiausias skirtumas tarp ekonominės klasės telefonų ir flagmanų kategorijos būna kamera. Brangiausi išmanieji, tokie kaip „Samsung Galaxy S8”, „iPhone 7” ar „Huawei P10” gali girtis savo kameros galimybėmis, tačiau retai kada gera kamera gali pasigirti biudžetiniai modeliai. Pagrindinė kamera tik 13MP, o priekinė 5MP. Skaičiai tikrai nėra rodiklis, kad rezultatas bus geras. Svarbu sensorius, technologija ir programinė įranga, dėl kurių gauname gera rezultatą. Auto režimu fotografuoja pakankamai greitai, bet judančius objektus sufokusuoja sunkiai. Fotografuojant „HDR“ režimu, nuotraukos išsaugojimas užtrunka ilgiau. Nustatymuose galima nusistatyti kontrasto, spalvingumo ir ryškumo lygius. Pasibandyti verta, bet aš dažniausiai naudojausi įprastais nustatymais. Gal kiek keistoka, kad nuotraukos kokybę galėjau pasirinkti tik aukštą, standartinę arba žemą, filmavimas tik FULL HD, HD arba SD kokybe. Nėra vaizdo stabilizavimo sistemos, todėl filmuojant reiktų pasistengti laikyti telefoną tvirčiau arba naudoti trikojį. Baterija Kuo „Xiaomi Redmi 4X“ gali tikrai didžiuotis, tai – baterija. Net 4100 mAh akumuliatorius neturi sau lygių ekonominės klasės kategorijoje. Pilnai įkrovus telefoną, dvi dienas tikrai neišsikraus, o jei nesate aktyvus vartotojas, tarnaus ir ilgiau. Gerai, jei savaitgalį išvykstate į gamtą ir neturite galimybės kur įkrauti savo įrenginį. Pilnai baterija pasikrauna per tris valandas. Kai kuriems tai gali pasirodyti ilgokai, kai gamintojai stengiasi naudoti greito krovimo funkciją, tačiau ilgiau tarnaujanti baterija atperka ilgesnį krovimo laiką. Palyginimui, „iPhone 7 Plus” turi 2900 mAh akumuliatorių, tačiau kraunasi apie 4 valandas. Pagrindiniai privalumai: Ilgas baterijos tarnavimo laikas; 3GB RAM ir 32GB vidinės atminties; Galimybė naudotis dviem SIM kortelėmis arba praplėsti atmintį microSD kortele iki 128GB; Piršto antspaudo atpažinimo funkcija. Pagrindiniai trūkumai: Dar neturi naujausios „Android“ versijos; Neturi ekrano apsaugos; Nėra USB-Type C jungties.