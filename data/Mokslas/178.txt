Oficialus šio siaubūno pavadinimas yra „Super Monster Wolf“. Jį inžinieriai suprojektavo tam, kad atbaidytų laukinius gyvūnus, kurie nuėda ūkininko pasėlius. Tiesą pasakius, ši roboto vilko istorijos pradžia yra gana liūdna. Kaip praneša „Motherboard“, vilkai Japonijoje išnyko dar 1800-ųjų pradžioje. Kokia priežastis? Valstybės remiama vilkų išnaikinimo kampanija. Dėl šio sprendimo Japonija dabar kenčia – ji yra perpildyta elniais ir šernais. O jie itin mėgsta ūkininkų auginamus ryžius ir kaštainių sėklas. Akivaizdu, kad ūkininkams tai nepatinka ir praėjus 200 metų žmonės pradeda kurti robotus vilkus, kurie pakeičia jų pačių išnaikintas rūšis. Bet yra ir keletas gerų naujienų. Pirmasis oficialus roboto vilko bandymas buvo itin sėkmingas. Tiesą sakant, sėkmė buvo tokia didelė, kad kaip praneša „Asahi Television“ robotas vilkas jau kitą mėnesį buvo pradėtas gaminti masiškai. Galiausiai eksperimentas parodė, kad šis robotas vilkas yra efektyvus vieno kilometro spinduliu, „todėl jis yra efektyvesnis ir už elektrinę tvorą“, – sakė „Chiba Nippo“ naujienų agentūrai Chihiko Umezwa iš Japonijos žemės ūkio kooperatyvo. O kaip už to kilometro spindulio ribos? Na teks investuoti į dar keletą robotų vilkų, nes kol kas jų negalima judinti iš vietos. Jei įprasta kaliausė nebedomina ir jau atsirado noras įsigyti „Robowolf‘ą“, galite jį užsisakyti už 4840 dolerių (3911 eurų aut. past.). Kaina, žinoma, yra nemaža. Na gerai – didžiulė kaina, tačiau šį robotą vilką galima įsigyti ir išsimokėtinai. Be abejo, viskas būtų buvę kur kas pigiau, jei vilkai nebūtų buvę išnaikinti, tačiau dabar apie tai japonams kalbėti yra gerokai per vėlu. Šio roboto vilko ilgis siekia apie 65 centimetrus. Jis yra maždaug tokio paties dydžio kaip ir tikrasis Japonijos vilkas. Jis „papuoštas“ įvairaus ilgio plaukų kuokšteliais ir baltomis pėdomis. Pats robotas vilkas naudoja saulės baterijas, tad reikalingos energijos pasigamina pats, o dėl įrengto infraraudonųjų spindulių detektoriaus aptinka į teritoriją atėjusius įsibrovėlius. Kaip praneša BBC, vos tik robotas vilkas „pajaučia“ netoliese esantį gyvį, jis pradeda skleisti daugybę garsų, įskaitant šūvio garsą, kaukimą ir žmogaus balsą, ir taip išgąsdina gyvį, kuris atėjo į nemokamą „valgyklą“. Žinoma, kai kurie žmonės einantys pro šalį ir išgirdę šūvio garsus ar staugimą taip pat išsigąsta, bet tai turbūt yra ta kaina, kurią reikia sumokėti už šiuolaikinius patogumus. 