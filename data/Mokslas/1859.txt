Tokio tyrimo išvados buvo paskelbtos žurnale „Frontiers in Human Neuroscience“, o jį atliko Magdeburgo mieste veikiančio Vokietijos neurodegeneracinių ligų centro mokslininkai, rašo „IFLScience“. Tyrimo apimtis nebuvo didelė, tačiau smegenų tyrimai paprastai būtent tokie, nes atlikti magnetinio rezonanso tyrimus yra brangu. Tyrime dalyvavo 26 žmonės, iš kurių 14 šoko. Jų vidutinis amžius buvo 67 metai. O sportuojančių grupei priklausė 12 žmonių, kurių amžiaus vidurkis buvo 69. 18 mėnesių šokančiai grupei kiekvieną savaitę buvo duodama užduotis išmokti vieną ar kitą judesių derinį. O sportuojančios grupės nariai atliko ištvermės ir lankstumo pratimų. Abiejų grupių atstovų smegenyse padidėjo hipokampas. Ši smegenų dalis yra susijusi su tokiomis ligomis, kaip Alzhaimerio liga. Ji taip pat yra atsakinga už atmintį ir pusiausvyrą. Tačiau šokančios grupės atstovų pusiausvyra pagerėjo labiau, nes jiems kiekvieną savaitę teko mokytis naujo žingsnelių derinio. „Mes su senjorais išmėginome įvairius muzikos žanrus, įskaitant džiazą, lotynų amerikiečių, bei linijinius šokius, – sakė tyrimui vadovavusi mokslų daktarė Kathrin Rehfeld. – Žingsneliai, rankų judesiai, įvairios rikiuotės, greitis ir ritmas buvo keičiami kas antrą savaitę, kad vyktų nuolatinis mokymosi procesas. Sunkiausia jiems buvo atsiminti derinius spaudžiant laikui ir nepasakinėjant instruktoriui.“ Dabar mokslininkai nori pasinaudoti šio tyrimo rezultatais ir sukurti specialias mankštos programas, kurios padėtų vyresnio amžiaus žmonėms kovoti su smegenų senėjimu. Mokslininkai taip pat mano, kad reikėtų atlikti didesnio masto tyrimų šioje srityje. „Manau, kad visi norėtų iki garbaus amžiaus gyventi nepriklausomai ir sveikai. Manau, kad šokiai yra galingas įrankis kovojant su naujais kūno ir proto iššūkiais, ypač vyresniame amžiuje“, – sakė mokslų daktarė K. Rehfeld.