Mokslininko Tomo Haineso su kolegomis sukurtas algoritmas leidžia atkartoti net ir smulkiausius rašysenos niuansus – kompiuteriu užrašyto teksto nuo originalo neatskyrė net ir akyliausi rašysenos ekspertai. Ši programa, pavadinta „My Text In Your Handwriting“ pirmiausiai labai detaliai išanalizuoja kiekvieną vartotojo ranka užrašytų raidžių ir skyrybos ženklų požymį. Vėliau tekstą galima rinkti klaviatūra, o programa jį užrašo ranka rašytu tekstu, kuris turi visus išanalizuoto teksto požymius. Algoritmas leidžia rašyti įvairaus ilgio tekstus – nuo sakinių iki ištisų puslapių. Programa išlaiko individualias autoriaus rankraščio detales – raidžių sujungimus ir palinkimą, specifinį raidžių iškraipymą, storesnes ir plonesnes linijas, kurios atsiranda stipriau ar silpniau spaudžiant rašiklį. Net jei jūs ranka rašote lyg su vištos koja, Londono universiteto koledžo tyrėjų sukurta programa be vargo pakartos visas keverzones. Beje, šis algoritmas be vargo gali atkartoti ir seniai mirusių istorinių asmenybių rašyseną – svarbu tik turėti pakankamai geros kokybės originalių rankraščių, kurie padėtų apmokyti programą. T. Haines su kolegomis pavyko sukurti identiškas Šerloko Holmso autoriaus Arturo Konano Doilio, meksikiečių tapytojos Fridos Kahlo bei JAV prezidento Abraomo Linkolno rankraščius. Tačiau tyrėjai neapsistojo tik ties identišku rankraščio imitavimu – užtenka tam pačiam žmogui užrašyti tą patį sakinį kelis kartus ir net be mikroskopo matosi, kad kas kartą ženklai ir raidės atrodys kiek kitaip. Tuo tarpu kompiuterinė programa turėtų visada tą patį sakinį užrašyti identiškai – nereiktų nė ekspertų suprasti, kad tai padirbinys, mat žmogaus smegenys geba pastebėti, jei ranka rašytas tekstas yra įtartinai vienodas. Todėl mokslininkams svarbu buvo algoritmą „išmokyti“ rankraštį kas kartą šiek tiek pakeisti, kad atsirastų nedideli rašto skirtumai – didesni ar mažesni tarpai tarp raidžių ar jų pasvirimas. Ši programa praverstų žmonėms, negalintiems rašyti ranka, pavyzdžiui, patyrusiems insultą. Žmogaus ranka užrašytas tekstas sukuria artimesnį ryšį su adresatu nei paprastas spausdintinis tekstas. Taip pat toks algoritmas galėtų būti naudojamas internetinėse parduotuvėse, „ranka“ užrašant sveikinimų atvirukus siunčiamus kartu su dovana. T. Haines pripažįsta, kad jo su kolegomis sukurta programa taip pat galėtų pasinaudoti ir įvairūs sukčiai, bandydami padirbti svarbius ar vertingus dokumentus. Visgi mokslininkas mano, kad tokių padirbinių nuo originalų neatskirtų tik paprasti žmonės – ekspertai gan lengvai pastebėtų kopiją, mat tikrumas nustatomas ne tik pagal rašto autentiškumą, bet ir pagal popierių, ant kurio užrašytas tekstas. 