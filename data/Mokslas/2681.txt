Konstruojant važiuojančius robotus visuomet kyla klausimas – kas suks roboto ratus? Naudojant nuolatinės srovės variklį - gaunamas didelis greitis, tačiau mažai jėgos, todėl jei robotas sunkus, varikliai arba nesisuka arba įsisuka labai lėtai. Šiai problemai spręsti naudojami reduktoriai – tai dantračių sistema, leidžianti, aukojant greitį, didinti variklio sukamąją jėgą. Jeigu robotas bus valdomas mikrovaldiklio pagalba, nuolatinės srovės varikliui valdyti bus reikalingas atskiras valdiklis, nes mikrovaldikliai nėra pritaikyti darbui su aukštos įtampos ir srovės užduotimis ir neturi apsaugos nuo perkrovų. Visi šie trūkumai yra išspręsti servo variklyje – tai nuolatinės srovės variklis su reduktoriumi ir integruotu valdikliu, todėl jo valdymui nereikia papildomų komponentų. Šiuo atveju pagrindinė problema – servo variklio struktūra. Standartinėje sudėtyje, servo varikliai sukasi tik pusę ciklo (180 laipsnių) tačiau leidžia tiksliai valdyti pasukimo kampą. Tam, kad servo variklis suktų ratus, jį reikia paversti nuolatinio sukimosi servo varikliu.