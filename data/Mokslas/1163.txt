„Nacionalinis kibernetinio saugumo centras (NCSC) išsiųs visiems vyriausybės departamentams perspėjimą nenaudoti šių priemonių sistemose, susijusiose su nacionaliniu saugumu“, – sakoma pranešime. Agentūra ketina pranešti, kad šia programine įranga gali pasinaudoti Rusijos vyriausybė. BBC nurodė, kad Rusijos kompiuterinio saugumo bendrovės „Kaspersky Labs“ antivirusinės programos naudojamos kai kuriose Britanijos vyriausybės įstaigose. Jungtinės Valstijos anksčiau apkaltino „Kaspersky Labs“, kad Rusijos vyriausybė naudoja jos programomis šnipinėjimui, nors bendrovė šiuos kaltinimus neigė. Pasak pareigūnų, NCSC sprendimas veikiau pagrįstas potencialios grėsmės vertinimais negu įrodymais, kad buvo kokių nors mėginimų šnipinėti. NCSC techninio direktoriaus Iano Levy pranešime sakoma: „Pagal mūsų vertinimus, rusai rengia kibernetines atakas prieš JK (Jungtinę Karalystę) dėl valstybinių priežasčių, todėl esame įsitikinę, kad kai kurioms JK vyriausybės (įstaigoms) ir kritiškai svarbioms nacionalinėms sistemoms iškilusi padidėjusi grėsmė.“ BBC nurodė, kad NCSC veikiausiai palaiko dialogą su „Kaspersky Labs“. Bendrovė sako ketinanti išnagrinėti galimybes sumažinti riziką ir aiškintis, ar įmanoma sukurti sistemą, kuri galėtų nepriklausomai patikrinti jos produktų saugumą. NSCS vadovas Ciaranas Martinas savo pranešime nurodė, kad vyriausybės įstaigos neturėtų naudoti rusiškų programų jokiose sistemose, naudojančiose konfidencialius duomenis, bet agentūra nesiūlo paprastiems vartotojams atsisakyti šių produktų. „Kaspersky“ generalinis direktorius ir vienas šios bendrovės įkūrėjų Jevgenijus Kasperskis anksčiau šią savaitę kalbėdamasis su BBC neigė pareiškimus, kad Rusijos vyriausybė galėtų panaudoti jų programas šnipinėjimui. „Netiesa, kad Rusijos valstybė turi prieigą prie duomenų. Tokių faktų nėra“, – pabrėžė jis. J. Kasperskis teigė, kad jis perkeltų savo bendrovę į kitą šalį, jeigu Rusijos vyriausybė paprašytų jam suteikti prieigą prie duomenų.