Mažas palydovas yra „CubeSat" klasės, maždaug duonos kepalo dydžio. Jis bus iškeltas „Soyuz 2.1v" raketa penktadienį, liepos 14 dieną iš Baikonuro kosmodromo Kazachstane, kaip antrinis krovinys. Maskvos valstybino mechaninės inžinerijos universiteto projektassurinko daugiau nei 30 tūkst. JAV dol. sutelktinio finansavimo svetainėje „Boomstarter". Orbitoje, maždaug 600 kilometrų aukštyje, palydovas išskleis didžiulį piramidės formos reflektorių. Misijos tikslas – padaryti palydovą ryškiau už bet kurią žvaigždę nakties danguje šviečiančiu objektu, rašo „IFLScience". Kad tai būtų pasiekta, reflektorius buvo pagamintas iš 16 kv. metrų Mylaro, 20 kartų plonesnio už žmogaus plauką. Misija taip pat bus technologijos demonstravimas – bus bandomas palydovų stabdymas ir pašalinimas iš orbitos. Remiantis ankstesniais skaičiavimais, jo ryškis turėtų būti apie -3,6. Tai būtų ketvirtasis ryškiausias objektas danguje po Saulės, Mėnulio ir Veneros. Pagal kitus pranešimus, jo ryškis turėtų siekti -10, tai yra ryškesnis už Venerą (m= -4,4). Nors tai ir įdomus projektas, tačiau nebūtinai geras dalykas. Daugelis astronomijos programų remiasi viso naktinio dangaus vaizdu, ir klajojanti netikra žvaigždė gali sukelti problemų. „Mes taip kovojame už tamsų dangų planetoje ir apie ją“, - „IFLScience" sakė astronomas ir buvęs Kielder observatorijos Northumberlande direktoriaus pavaduotojas Nickas Howesas. - Regint, kaip tai gali sužlugdyti kažkokia paika sutelktinio finansavimo nesąmonė, man tiesiog plyšta širdis.“ Projekto vadovas Alex Shaenko anksčiau sakė, kad tai „nebus problema“, ir pridėjo, kad „nakties danguje skraido daug kosminių zondų, o kai kurie net ryškesni už „Mayaką“. Tai tam tikra prasme tiesa, bet daugelį galima lengvai atsekti ir atitinkamai atlikti korekcijas. Savo ruožtu projekto inžinieriai tikisi taip paskatinti žmones įsitraukti į kosmoso veiklą. „Mayakas" skries virš daugelio skirtingų vietovių, tad jį galės regėti daug žmonių. Savo interneto svetainėje jie pažymi, kad projekto tikslas – „astronautikos ir kosmoso tyrimų populiarinimas Rusijoje“ bei „mokslo ir technologijų švietimo populiarinimas jauniems žmonėms“. Jis galės tai atlikti. Bet ir panervins kelis astronomus.