Antradienio duomenimis, virusas šalyje preliminariai paveikė 105 adresatus. Toks pats užkrėstų kompiuterių skaičius buvo ir pirmadienį. „Tų naujų apkrėtimo atvejų, naujų blogybių mes Lietuvoje kol kas nematome, nes tai susiję su pasauline situacija, kad viruso veikla buvo kiek užšaldyta“, - antradienį sakė Ryšių reguliavimo tarnybos Tinklų ir informacijos saugumo departamento direktorius Rytis Rainys. Pasak jo, viruso plitimą pasaulyje pristabdė britų informacinių technologijų specialistai: „Bet šita situacija gali būti laikina, nes šiuo metu specialistai laukia viruso modifikacijos“. Specialistas teigė, kad tarp nukentėjusių adresatų Lietuvoje nėra valstybinės reikšmės objektų ar kitų itin svarbių sistemų. Virusas „WannaCry“ kompiuteriuose visame pasaulyje išplito praėjusį penktadienį. Norintiesiems apsisaugoti nuo išpuolio specialistai rekomenduoja atsisiųsti dar kovą sukurtus „Microsoft“ atnaujinimus. Taip pat rekomenduojama, kad pažeidžiamos sistemos, kurioms nėra sukurti atitinkami atnaujinimai, turėtų būti atjungtos nuo tinklo arba visiškai išjungtos. Sistemų administratoriams siūloma blokuoti prievadus 137, 138, 139, 445, kuriais virusas plinta tinkluose. Programišių ataka paveikė per 150 tūkst. kompiuterių visame pasaulyje. Per išpuolį žalinga programa užšifruoja vartotojo failus. Atakos organizatoriai reikalauja, kad jų aukos sumokėtų išpirką virtualiąja valiuta – bitkoinais, jeigu nori susigrąžinti prieigą prie informacijos. Ekspertai nerekomenduoja mokėti išpirkos už duomenų išsaugojimą ir atkodavimą, kadangi nėra garantijos, jog programišiai žodžio laikysis.