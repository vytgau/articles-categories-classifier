Pranešime žiniasklaidai rašoma, kad tarp nugalėtojų yra ir Lietuvos projektas – skaidrumo iniciatyva „Jonvabaliai“. Šis projektas tapo nugalėtoju kategorijoje „Veiksmingas valdymas“. Iniciatyva „Jonvabaliai“ vienija organizacijas, kurios nori ir gali gyventojams plačiau papasakoti, kaip įgyvendino ES lėšomis finansuotus projektus. Prie iniciatyvos prisijungę ES projektų vykdytojai savanoriškai pildo skaidrumo deklaracijas, atsakydami į klausimus, kaip ir kur buvo panaudotos ES investicijos. Be to, „Jonvabaliai“ skatina gyventojų įsitraukimą – jie kviečiami susipažinti su projektų vykdytojų pateiktomis skaidrumo deklaracijomis, specialiai sukurtame žemėlapyje ieškoti aktualių, įdomių projektų, pakviesti prie iniciatyvos prisijungti dominančius projektus. Tai – ne pirmasis Lietuvos projektas, sulaukęs Europos Komisijos teigiamų įvertinimų. „RegioStars 2009“ apdovanojimų finale dalyvavo projektas „Lazeriai mikroapdirbimui ir diagnostikai“. „RegioStars 2010“ apdovanojimų finale buvo net trys Lietuvoje įgyvendinti projektai –, socialinės reabilitacijos projektas, vykdytas salotų restorane „Mano guru“, taip pat aljanso „Langas į ateitį“ vykdytas kompiuterinio raštingumo projektas bei ES struktūrinių fondų svetainė. Tąsyk du iš jų – aljanso „Langas į ateitį“ vykdytas kompiuterinio raštingumo projektas apdovanotas Informacinių komunikacijos technologijų kategorijoje, o ES struktūrinių fondų svetainė www.esparama.lt – kategorijoje „Komunikacija: tinklalapis, siūlantis vertingą informaciją ir parodantis ES pridėtinę vertę“. Prieš trejus metus „RegioStars 2013“ garbingą apdovanojimą pelnė viešosios įstaigos „Respublikinis kurčiųjų reabilitacijos centras“ vykdyto projekto „Darbo link“ socialinė reklama.