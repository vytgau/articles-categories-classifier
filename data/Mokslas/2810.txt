35 proc. – vidutiniškai tiek europiečių yra pirkę elektroninėje parduotuvėje naudodamiesi savo išmaniuoju telefonu. Lietuvoje šis rodiklis gerokai aukštesnis – 46 proc. Tiesa, šios srities lyderiai Europoje yra Kroatija (53 proc.) ir Rumunija (58 proc.), rašoma pranešime spaudai. Lietuvoje populiariausia apsipirkimo internete priemonė – nešiojamas kompiuteris. Pirkdami elektroninėje erdvėje juo naudojasi 67 proc. Lietuvos gyventojų. Antroje vietoje – stacionarus kompiuteris (48 proc.), trečioje – išmanusis telefonas (46 proc.), ketvirtoje – planšetiniai kompiuteriai (23 proc.), rodo „DPD Group“ atliktas, 21 Europos valstybę apimantis tyrimas „E-shopper barometer Global report“. „Neabejotina, kad po metų pirkimai telefonais bus antrojoje pozicijoje, o vėliau gali tapti ir pirmaisiais. Tačiau šiuo metu kur kas svarbesnis yra kitas aspektas. Mūsų duomenys rodo, kad vienos prekės pirkimui Lietuvos gyventojas naudoja vidutiniškai 1,9 prietaiso, t. y. vienu prietaisu jis pirkinį susiranda, o kitu – įsigyja. O jeigu omenyje turėsime neseną „Gemius“ naujieną, kad kovo mėnesį telefonais buvo peržiūrėta daugiau puslapių nei kompiuteriais, nesunkai suprasime, kad išmanieji - viena pagrindinių platformų Lietuvoje“, - mano bendrovės „DPD Lietuva“ pardavimų ir rinkodaros direktorius Baltijos šalims Gabrielius Bilevičius. Tyrimo duomenimis, elektroninių parduotuvių programėlėmis Lietuvoje naudojasi 18 proc. išmaniųjų telefonų bei planšetinių kompiuterių savininkų, 48 proc. pirkinius atranda per naršykles, 34 proc. renkasi ir naršykles, ir programėles.