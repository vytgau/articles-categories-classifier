P. Sonveaux 2014 m. įrodė mitochondrijų vaidmenį formuojant metastazę. Metastazė – tai vėžinių ląstelių plitimas iš to organo, kuriame vėžys prasidėjo, į kitas kūno vietas. Mokslininko atlikti bandymai su pelėmis parodė, kad viena molekulė, pavadinta MitoQ, gali blokuoti metastazių susidarymą. Dabar tyrėjai rado ir antrąją molekulę, kuri veikia prieš metastazių susidarymą. Nors MitoQ yra sintetinė molekulė, antroji molekulė yra natūralios kilmės. Ją gamina augalas Indonezijoje. Abi molekulės veikia mitochondrijas, o ne visą ląstelę, taigi pastarosios veikla nėra sustabdoma. „Molekulės gali užkirsti kelią vėžio plitimui, bet negali jo išgydyti“, – profesorių P. Sonveaux cituoja Belgijos žinių portalas nieuwsblad.be. Tačiau mokslininkas tikisi, kad kiti bandymai gali įrodyti tokio gydymo veiksmingumą, naudojant jį kartu su chemoterapija. Bandymai toliau bus atliekami su tam tikros rūšies vėžiu sergančiomis pelėmis. Šis mokslininkų atradimas teikia vilties jau artimiausioje ateityje rasti efektyvų būdą sustabdyti vėžio plitimą, tačiau P. Sonveaux teigimu, vis dar neaišku, ar abi molekulės bus veiksmingos ir gydant žmones. Kol kas tyrimai atliekami tik su pelėmis. Nepaisant to, viena Belgijos farmacijos kompanija paskelbė, kad nori investuoti į tolimesnius tyrimus, kad vieną dieną vaistas nuo vėžio plitimo būtų atrastas ir padėtų ligoniams.