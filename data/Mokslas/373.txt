Šis maždaug delno dydžio vos 280 g sveriantis įrenginys gali projektuoti 120 colių (305 cm) įstrižainės vaizdą iš palyginti nedidelio 3,5 m atstumo. Taip projektorius bet kurią plokštumą pavers didžiuliu ekranu, tinkančiu demonstruoti pristatymams verslo susitikimuose, žaidimams, lauko renginiams ar filmų peržiūrai naktį. Naujojo projektoriaus lempos šviesumo lygis siekia 105 liumenus, kontrasto santykis yra 400:1. Projektoriuje integruotos baterijos talpa – 5 000 mAh, kurios pakanka nepertraukiamam darbui iki dviejų valandų trukmės. Projektoriaus veikimą galima pratęsti prijungus jį prie kompiuterio per USB-C tipo jungtį arba pasinaudoti įprastu elektros tinklo adapteriu. Naudojant „MP-CD1“ lauko sąlygomis, jį taip pat galima įkrauti iš nešiojamo įkroviklio (angl. powerbank). Projektorius naudoja „DLP IntelliBright“ technologiją, turinčią pažangus vaizdo apdorojimo algoritmus, kurie pastiprina vaizdo šviesumą neišnaudojant papildomų baterijos resursų. Be to, dėl specialios konstrukcijos šis projektorius geriau išsklaido šilumą, kas taip pat leidžia išgauti didesnį šviesos ryškumą. „MP-CD1“ projektuojamo vaizdo išmatavimus automatiškai pakoreguoja pagal projekcijos kampą, kad jis nebūtų iškraipomas, o dinamiškas vaizdo režimas padeda paryškinti atspalvius ir jų ryškumą. Projektoriui įšilti užtenka vos 5 sekundžių nuo jo paleidimo, vaizdą iš pasirinkto šaltinio į jį galima perduoti per HDMI jungtį. Papildomas belaidis HDMI adapteris suteikia galimybę transliuoti vaizdo signalą iš telefonų ar planšetinių kompiuterių. Naujasis projektorius „MP-CD1“ Europos rinkoje pasirodys šių metų balandžio mėnesį, jo kaina sieks apie 400 eurų.