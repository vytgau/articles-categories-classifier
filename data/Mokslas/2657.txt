Kauniečių įmonė specializuojasi rengdama detalius planuojamų saulės parkų įrengimo brėžinius ir apskaičiuodami finansinius, bei atsiperkamumo modelius. Saulės energijos verslas priklauso ne tik nuo palankios geografinės lokacijos, klimato ar saulės apšvietos, bet ir valstybių subsidijų. „Subsidijos Europos valstybėse saulės energijos sistemų diegimui pamažu traukiasi, elektrinių vystytojams ir investuotojams tampa vis sunkiau įgyvendinti naujus projektus. Dėl to kiekvienas, nors ir mažas, patobulinimas, kurį galime pasiūlyti investuojantiems į saulės sistemos rengimą, yra labai svarbus“, - „Detra Solar“ vadovas Deividas Trainavičius cituojamas pranešime. Gavę projekto apžvalgą investuotojai gali iškart priimti išvadą, ar verta statyti saulės elektrinių parką. Kiti projekto vystytojai su šiomis ataskaitomis vyksta derėtis į banką dėl paskolos. Vertina kompanijas milžines Lietuviai dirba vertindami pasaulio kompanijų milžinių rengiamas saulės elektrines: duomenų centrų, kurie statomi Belgijoje kompanijos „Google“, taip pat automobilių gamintojų „Aston Martin“, „Rolls-Royce“. Su lietuviais dirbo nekilnojamo turto įmonė „Savills“, prekybos centras „Lidl“ tinklas ieškojo, kur Vokietijoje įrengti saulės generuojama energija įkraunamų automobilių parkavimo vietas. Lietuvos investuotojų „Detra Solar“ klientų sąraše kol kas nėra. „Lyginant su Vokietija ar kita Vakarų Europos šalimi, Lietuvoje labai pigi elektros energija. Nors ir galėtume, pavyzdžiui, Kauno mokslo ir technologijų parkui „Santakos“ slėnyje suprojektuoti saulės elektrinių sistemą, tačiau naudos ir atsipirkimo terminas bus per ilgas, kad apsimokėtų tokį projektą vystyti“, - Lietuvos ir užsienio elektros rinkas lygina D. Trainavičius. Verslą pradėjo užsienyje Pašnekovas sako, kad savo verslą pradėjo užsienyje. Po eksporto inžinerijos studijų tuometiniame Kauno technologijos universiteto tarptautinių studijų centre, 2009-aisiais D. Trainavičius įsidarbino tarptautinėje saulės energijos sistemų kompanijoje Jungtinėje Karalystėje. Po trejeto metų persikėlęs gyventi į Vokietiją lietuvis įkūrė konsultacinę įmonę. „Dirbdamas samdomą darbą susikūriau kontaktų tinklą, kuris padėjo pasirašyti sutartį su viena didžiausių saulės jėgainių projektavimo kompanijų „SunEdison“. Vėliau ėmiau konsultuoti vieną didžiausių Jungtinės Karalystės kompanijų „Solarcentury“. Būtent tai ir leido įsukti verslą“, - pastebi D. Trainavičius. Savo komanda įmonės vadovas didžiuojasi labiausiai ir būtent dėl jos auginti verslo grįžo į Lietuvą. Pastebėjęs, kad pačiam atliekant ir investuotojų pritraukimo, ir ataskaitų rengimo darbus, pritrūksta laiko užmegzti ryšius su naujais klientais, tad rado tinkamą verslui vystyti vietą – Kauno mokslo ir technologijų parką šalia KTU, kur įdarbino atsinaujinančios energetikos inžinerijos studentus. Šiuo metu komandą sudaro 8 žmonės, planuojama kasmet komandą plėsti įdarbinant po porą specialistų. 