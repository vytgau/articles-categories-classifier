Paklaustas „60 Minutes" žurnalistės Laros Logan ar tiki ateiviais, jis atsakė: „Esu absoliučiai įsitikinęs (jų buvimu). Viskas rodo jų buvimą". Apie tai rašo „The Verge". Lara Logan: Ar taip pat tikite, kad į Žemę buvo atskridę neatpažintų skraidančių objektų (NSO)? Robertas Bigelow: Jų, ateivių, buvo ir yra. Išleidau milijonus, milijonus ir milijonus (dolerių), tikriausiai, kaip žmogus, išleidau daugiau, nei bet kas kitas JAV yra išleidęs tokiam dalykui. R. Bigelow pasakojo, kad pirmą kartą susidomėjo ateiviais po to, kai kartą jo seneliai netoli Los Andželo artimai su jais susidūrė. „Jis (ateivių kosminis laivas) padidino greitį ir atsidūrė tiesiai prieš juos, uždengė visą priekinį automobilio stiklą. Paskui pasuko į dešinę ir nutolo“, – sakė R. Bigelow interviu. Pripažinti, kad tiki ateiviais – viena, bet, regis, R. Bigelow ne tik tuo tiki. Jis sakė turėjęs susidūrimų, tačiau jų nedetalizavo. R. Bigelow valdo įmonę, kuri iš JAV Federalinės aviacijos administracijos gauna informaciją apie pranešimus apie NSO ir keistus reiškinius. Iš tiesų, dėl susižavėjimo ateiviais ant R. Bigelow kompanijos „Bigelow Aerospace“ biuro Los Andžele sienos nupieštas ateivis. Skeptiškai vertinate jo požiūrį? O jam tai nė motais. Lara Logan: Ar rizikinga viešai kalbėti, kad tikite NSO ir ateiviais? Robertas Bigelow: Man nusispjauti. Visiškai nerūpi (žmonių nuomonė). Lara Logan: Nesibaiminate, kad žmonės sakys: „Girdėjai – jis kalba kaip beprotis?“ Robertas Bigelow: Man nerūpi. Lara Logan: Kodėl? Robertas Bigelow: O koks skirtumas. Tai nepakeis mano požiūrio į tai, ką žinau. Lara Logan: Manote, kad kosmose keliautojai susidurs su kitomis protingomis gyvybės formomis? Robertas Bigelow: Nereikia niekur keliauti. Lara Logan: Galima sutikti čia? Kur? Robertas Bigelow: „Jie – žmonėms po nosimis. Vaje. Tiesą sakant, jei ateiviai jau gyvena žemėje, turbūt nėra taip svarbu, ar jais tikite, ar ne, jie puikiai prisiderina. O R. Bigelow įsitikinimai neatbaidė nuo jo sėkmės. Žurnalistei L. Logan jis sakė pakankamai užsidirbęs iš ilgalaikei nuomai skirtų būstų statybos. Savo turtą jis skiria kompanijai „Bigelow Aerospace“, kuri pagamino išskleidžiamą modulį BEAM (angl. Bigelow Expandable Activity Module), kuris šiuo metu pritvirtintas prie Tarptautinės kosminės stoties. Šiuo metu „Bigelow Aerospace“ kuria dar didesnę kosminę stotį „B330“, kurią nori išsiųsti į kosmosą 2020 m. Nežinoma, ar prie kūrimo slapta neprisideda ateiviai. Ar manote, kad matėte keistų skraidančių objektų, jų nepažinote? Papasakokite savo istoriją, atsiųskite nuotraukų į pilieciai@delfi.lt su prierašu NSO.