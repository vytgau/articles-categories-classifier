Ši dinastija yra vienos pasakos apie Didįjį tvaną veikėja. Joje minima, kaip didžiulė stichinė nelaimė beveik visiškai sunaikino vieną Kinijos regioną. Princas Yu įsikišo ir išgelbėjo visus gyventojus: kad apsaugotų savo žemes ir gyventojus nuo pražūties, jis prasibrovė pro susidariusią užtvanką ir išleido potvynio vandenis. Daugelis manė, kad tai tėra laki prosenelių fantazija, tačiau naujas tyrimas rodo, kad Didysis potvynis galėjo būti realus istorinis faktas. Tarptautinė mokslininkų komanda kruopščiai kartografavo nuosėdines uolienas palei Geltonąją upę. Išsamesni sedimentologiniai tyrimai parodė, kad prieš tūkstančius metų galingas potvynis iš tiesų užliejo didelę sausumos dalį. „Tai galėjo būti vienas iš didžiausių potvynių Žemėje per pastaruosius 10 tūkst. metų, – teigia studijos bendraautoris profesorius Darrylas Grangeris. – Jis greičiausiai sunaikino visas gyvenvietes 2 tūkst. kilometrų spinduliu aplink upę“. Naudojant radiometrinį datavimą, buvo nustatyta, kad šis įvykis nutiko maždaug 1920 metais prieš mūsų erą, kai regioną sukrėtė galingas žemės drebėjimas ir didžiulė nuošliauža užblokavo Geltonosios upės aukštupį. Ši natūrali užtvanka buvo maždaug trečdalio „Empire State Building“ pastato aukščio ir sugebėjo sulaikyti vandenį devyniems mėnesiams. Pasak legendos, tuometinio karaliaus Gun sūnus nusprendė įsikišti ir suvaldyti potvynį. Jis sukvietė šimtus žmonių, kurie jam padėjo iškasti kanalus, išlaisvinančius vandenį iš užtvankos gniaužtų. Archeologiniai duomenys rodo, kad Yu viešpatavimo metu prasidėjo bronzos amžius, ir gyvenvietės plito 10 kartų greičiau nei neolito laikotarpiu. Po šios nelaimės Yu turėjo dėti visas pastangas, kad sutelktų apylinkių žmones į vieną organizuotą civilizaciją. Net jei Didysis tvanas ir įvyko, tai dar nereiškia, jog Sia dinastija tikrai egzistavo. Mokslininkai teigia, kad tam reikia daugiau archeologinių įrodymų, nors Erlitou kultūros pėdsakų, gyvavusios bronzos amžiuje, jie yra aptikę. Dabar trūksta tiesioginių įrodymų, kad tai buvo Sia dinastijos palikuonys, tačiau jų atsiradimas visiškai sutampa su legendinio potvynio įvykiu.