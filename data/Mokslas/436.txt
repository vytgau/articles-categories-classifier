Legendinio „Super Mario“ motyvais sukurtas nuotaikingas istorinis žaidimas „Šimtas“ buvo įmonių grupės „Helis“ kolektyvo dovana Lietuvos šimtmečio proga, rašoma pranešime žiniasklaidai. Šis žaidimas praėjusią savaitę pateko tarp 27-ių pilietinės iniciatyvos „Vasario 16-ąją švęsk linksmai ir išradingai“ laureatų, kuriuos pasveikino ir kurių autoriams po trispalvę įteikė prezidentė Dalia Grybauskaitė. Žaidime pagrindiniam herojui tenka keliauti paskutiniu Lietuvos istorijos šimtmečiu ir šuoliuojant per dešimtmečių iššūkius pažinti Lietuvos praeitį, kovoti su priešais bei atsakinėti į klausimus. Prezidentės apdovanojimą atsiėmę žaidimo autoriai nutarė panagrinėti, kaip 6500 „Šimtas“ išbandžiusių žaidėjų sekėsi įveikti istorines užduotis. Rezultatų analizė parodė, kad lengviausia lietuviams buvo atsakyti į klausimą apie Molotovo-Ribentropo pakto pasirašymo datą (72 proc. atsakė iš pirmo karto), taip pat apie miestą, kuriame pernai buvo rastas Lietuvos nepriklausomybės aktas (68 proc.) ir apie metus, kuriais Lietuvoje buvo įvestas euras (67 proc.). Žaidimo kūrėjų komandą kiek nustebino tai, kad sunkiausiai lietuviams sekėsi nustatyti Baltijos kelio ilgį kilometrais, taip pat žaidėjai strigo spėdami, kelintais metais įkurtas didžiausias šalyje Lietuvos jūrų muziejus, nelengva prisiminti pasirodė ir dabartinės Lietuvos Konstitucijos priėmimo datą. Žaidimo gale herojų laukia dilema: emigruoti ar toliau kurti Lietuvą – pastarąjį variantą pasirinko daugiau kaip trys ketvirtadaliai geriausių žaidėjų. Kita vertus, užsienyje gyvenantys vartotojai sudarė apie dešimtadalį „Šimto“ žaidėjų – žaidimo autorius džiugino tai, kad net ir gyvenant užsienyje, Lietuva žmonėms yra svarbi. Valstybę kuria kiekvienas Žygimantas Mikšta, vienas iš „Helio“ grupės įkūrėjų, pasakoja, kad mintis padovanoti Lietuvai edukacinį žaidimą kompanijos kolektyvui kilo spontaniškai, likus vos kelioms savaitėms iki vasario 16-osios. Jis ir jo kolegos gerai žino, kad žaidimai yra puikus būdas atminčiai ugdyti ir informacijai įsisavinti, todėl nusprendė sukurti produktą, kuriame pirštų vikrumą ir miklumą papildytų galimybė išmokti svarbiausius ir įdomiausius Lietuvos istorijos faktus. „Ne paslaptis, kad valstybę kuria kiekvienas pilietis, todėl simboliška, kad prie „Šimto“ kūrimo savanoriškai prisidėjo kolegos iš visos mūsų įmonių grupės“, – pasakoja Ž. Mikšta. Žaidimą „Šimtas“ galite išbandyti adresu: http://100.helis.lt ### Lengviausi ir sudėtingiausi šimtmečio viktorinos klausimai: Kas buvo pasirašyta 1939 m.? 72% žaidėjų atsakė iš pirmo karto Kuriame mieste Vokietijos buvo rastas Lietuvos nepriklausomybės aktas? 68% Kuriais metais Lietuvoje įvestas Euras? 67% Kas prasidėjo 1948 m.? 63% Kelintais metais buvo įvestas litas? 49% Kuris prezidentas buvo išrinktas 1998 m.? 47% Kelintais metais buvo pradėta transliuoti Lietuvos televizija? 46% Kelintais metais buvo priimta dabartinė Lietuvos Konstitucija? 44% Koks muziejus buvo įkurtas 1979 m.? 40% Kokio ilgio buvo Baltijos kelias? 35%