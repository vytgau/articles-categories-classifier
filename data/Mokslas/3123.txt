Šįkart raketa „Falcon 9“, suplanuota paleisti 18 val. 27 min. vietos (penktadienį 1 val. 27 min. Lietuvos) laiku iš Kanaveralo kyšulio Floridoje, turėtų iškelti į aukštą orbitą Liuksemburge įsikūrusios bendrovės SES ryšių palydovą. Ant starto aikštelės JAV Nacionalinės aeronautikos ir kosmoso administracijos (NASA) kosmodrome stovinčios baltos raketos pirmoji pakopa, dar žinoma kaip greitintuvas, praeitais metais iškėlė į orbitą nepilotuojamą krovinių kapsulę „Dragon“, o vėliau nusileido stačia ant vandenyne plaukiojančios platformos. „SpaceX“, vadovaujama interneto verslo magnato Elono Musko, jau kelerius metus tobulina technologijas, leidžiančias bendrovės raketas saugiai grąžinti į Žemę ir nutupdyti ant antžeminių arba jūrinių platformų. Iki šiol „SpaceX“ pavyko sėkmingai nutupdyti aštuonias raketas: penkias – ant vadinamojo laivo drono, per atstumą valdomos baržos su nusileidimo platforma, ir dar tris – antžeminėse aikštelėse. Pasak E.Musko, tikslas yra padaryti raketų dalis panaudojamas daug kartų – kaip automobilius, lėktuvus arba dviračius.  Šiuo metu milijonus dolerių kainuojančios raketų dalys panaudojamos tik vieną kartą ir būna nuskandinamos vandenynuose arba sudega Žemės atmosferoje. „SpaceX“ pareigūnai sako, kad dalis panaudojant daug kartų būtų galima sutaupyti apie 30 proc. raketų kainos. Kiekvienos „Falcon 9“ paleidimas kainuoja daugiau kaip 61 mln. dolerių (56,8 mln. eurų). Kita vertus, naujasis metodas, nors ir kurstantis didelį šurmulį, kelia rūpesčių tiek klientams, tiek „SpaceX“. Be kita ko, „nerimaujama dėl (galimų) gedimų, su draudimu susijusių pasekmių, suderinamumo problemomis, panaudotų pirmųjų pakopų kritinės masės sukaupimu sandėliuose“, rašoma balandį paskelbtoje investicinės bankininkystės firmos „Jefferies International“ ataskaitoje. „Tačiau kelionės kryptis yra aiški“, – pridūrė bendrovė. „SpaceX“ konkurentė „Blue Origin“, vadovaujama internetinės prekybos milžinės „Amazon“ įkūrėjo Jeffo Bezoso, irgi sėkmingai nutupdė savo raketą „New Shepard“. „Pakartotinis panaudojimas leidžia mums skraidinti sistemas vėl ir vėl“, – sakoma „Blue Origin“ tinklapyje paskelbtame pranešime. „Sulig kiekvienu skrydžiu labiau didiname kosminių skrydžių ir tyrimų įperkamumą, atverdami kosmosą visiems“, – pridūrė kompanija.