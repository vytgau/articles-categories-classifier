86 proc. Lietuvos gyventojų, pirkdami išmanųjį telefoną, jį rinktųsi pagal parduotuves, skelbiančias apie geriausius kainų pasiūlymus, skelbia „Samsung“ pranešime spaudai, remdamasi inicijuota bendrovės „GfK Retail and Technology“ apklausa. Ši tendencija pastebėta ir kitose Baltijos šalyse: Latvijoje konkurencingų kainų ieško 89 proc., o Lietuvoje ir Estijoje – kiek mažiau, po 86 proc. respondentų. „Mes, kaip telefonų gamintojai, pastebime, kad Lietuvos gyventojams kainos ir kokybės santykis itin svarbus. Šiuo metu populiarėja vidutinio kainų segmento telefonai, kainuojantys 200 - 400 eurų“, – cituojamas „Samsung Electronics Baltics“ vadovas Lietuvoje Simonas Skupas. Antas pagal svarbą veiksnys renkantis išmanųjį telefoną – parduotuvės patikimumas: šį kriterijų nurodė 86 proc. Latvijos, 84 proc. Estijos ir 82 proc. Lietuvos gyventojų. Trečias – pardavėjų kompetencija ir produktų išmanymas. Visgi, beveik pusė apklaustųjų Lietuvoje gyventojų prieš perkant išmanųjį, ieško telefonų reitingų įvairiose svetainėse, patarimų bloguose ir forumuose. 2016 m. rugpjūtį atliktoje apklausoje dalyvavo 2 107 žmonės, 15–74 metų amžiaus. Apklausti 702 Lietuvos, 701 Latvijos ir 704 Estijos gyventojai. 