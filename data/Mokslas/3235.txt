Maišeliai su grūdėtu turiniu yra skirti surinkti drėgmei, kuri gali paskatinti pelėsio atsiradimą arba metalų koroziją. Bauginantys užrašai ant šių mažų popierinių pakelių įspėja, kad valgyti jų negalima. Tačiau kas nutiktų, jei tokį pakelį kas nors suvalgytų? Žmonių smalsumui ribų nėra. Jei kas nors įspėja ko nors nedaryti, visi iš karto pradeda galvoti, kas nutiktų jei įspėjimo jie neklausytų. Jokiu būdu neeksperimentuokite ir nebandykite patys išsiaiškinti, kas nutiktų, jei tokį drėgmės sugėriklį suvalgytumėte. Smalsumą patenkinti galima ir kitais būdais. Įspėjimai ant šių popierinių pakelių rašomi ne šiaip sau - gamintojai žino, kas nutiktų, jei kas nors pabandytų šį daiktą suvalgyti. Popieriniame, orui laidžiame pakelyje yra silicio dioksido kamuoliukų, kurie puikiai iš oro sugeria drėgmę. Tai labai naudinga ne tik siekiant nuo pelėsio apsaugoti naujus batus, bet ir muziejuose, elektronikoje ar net medicininėje įrangoje. Dažnai silicio dioksidas naudojamas ir kitokia forma, tačiau mums jis geriausiai pažįstamas supakuotas į mažus popierinius maišelius, kurių negalima valgyti. Taigi, kas nutiktų, jei nuspręstumėte tokį maišelį ar jo turinį suvalgyti? Ogi visai nieko. Silicio dioksidas iš esmės yra tik žmogaus suformuotas smėlis. Visiškai netoksiškas ir nekenksmingas. Popierius, dažniausiai, taip pat didelės žalos nepadarytų. Iš tikrųjų, ne vienas žmogus mažų permatomų kamuoliukų yra paragavęs - jie beveik neturi skonio. Tai kodėl ant šių pakelių yra tokie bauginantys užrašai, įspėjantys, kad valgyti jų nevalia? Silicio dioksidas nėra kenksmingas, bet nėra ir visiškai saugus. Tai, galų gale, nėra maistas. Jei labai norite, galite suvalgyti ir medžio gabalėlį - mediena žmogaus kūnui nėra kenksminga medžiaga, tačiau valgyti šakeles ar pjuvenas tikrai nepatartina. Taigi, kas blogiausio gali nutikti? Jei silicio dioksido suvalgysite labai daug, jus gali ištikti dehidratacija. Ši medžiaga yra skirta tam, kad sugertų drėgmę ir to daryti nenustos ir jūsų skrandyje. Tiesa, kad kiltų rimtų problemų dėl skysčių pusiausvyros, tektų suvalgyti ne vieną tokį mažą baltą pakelį. Galite susirgti ir silikoze. Tai - labiau profesinė plaučių liga, kurią sukelia kvėpavimas silicio dioksidu užterštu oru, tačiau juokauti su ja nedera. Galiausiai, ne visada galima būti tikriems, kad pakelyje yra tik silicio dioksidas - gamybos procese į juos galėjo patekti ir kitų medžiagų, kurios gali būti nuodingos žmogaus organizmui. Tačiau bene svarbiausia priežastis, kodėl iš esmės nepavojingą pakelį puošia jį valgyti draudžiantys užrašai, yra teisminių ieškinių baimė. Toks pakelis yra labai mažas, todėl kas nors gali sugalvoti jį įsidėti į burną ir vėliau paspringti. Arba suvalgyti jų tiek daug, kad tikrai apsinuodys. Todėl kompanijos apsisaugo nuo atsakomybės įspėdamos žmones, kad jų valgyti nereikėtų. Ir iš tikrųjų, jų geriau nevalgyti. Jūs nežinote, ar ten tik silicio dioksidas - galbūt ten įsimaišė ir kitų medžiagų. O ir priežasčių kažkur surastą daiktą suvlagyti nėra. Tokių perspėjimų geriau visada klausyti. 