Europos mergaičių olimpiados rengiamos nuo 2012 m., siekiant skatinti merginas domėtis matematika. Olimpiada rengiama Tarptautinės matematikos olimpiados (IMO) stiliumi, t.y. dvi dienas sprendžiama po tris uždavinius. Kiekvieną dieną sprendimui skiriamos 4,5 valandos, kiekvienas uždavinys vertinamas iki 7 balų. Kiekvienai šaliai gali atstovauti iki keturių merginų. Per šiuos keletą metų mergaičių olimpiada taip išpopuliarėjo, kad Europos olimpiadoje dalyvauja ir kitų žemynų komandų, pvz. JAV, Kanada, Brazilija, Saudo Arabija, Australija, Japonija ir kt. Lietuvos rinktinė šioje olimpiadoje dalyvauja nuo 2015 metų. N. Levinskaitė šioje olimpiadoje dalyvavo 2015 m. ir laimėjo sidabro medalį, bei 2017 m., kai laimėjo bronzos medalį. N. Levinskaitė nuo šeštos klasės lankė matematikos pamokas pas mokytoją Leoną Narkevičių mokykloje „Delta“, šiuo metu ir toliau yra L. Narkevičiaus mokinė Kauno technologijos universiteto gimnazijoje ir Nacionalinėje moksleivių akademijoje (NMA), rašoma pranešime žiniasklaidai. Kaip vienai geriausių NMA mokinių, Neringai jau ne pirmi metai yra skiriama Mstislavo Rostropovičiaus fondo stipendija. Pasakodamas apie savo mokinę, mokytojas L. Narkevičius, buvęs išrinktu geriausiu Lietuvos mokytoju, pabrėžia, kad Neringa yra ne tik stipri matematikė: „Dar svarbiau, kad Neringa yra labai šauni asmenybė – ji įvairiapusiškai išsilavinusi, empatiška, mokanti bendrauti“. Jau kitą savaitę Neringa dalyvaus respublikinėje Lietuvos matematikos olimpiadoje, o liepos mėnesį vyks į Pasaulinę matematikos olimpiadą Rumunijoje. Pastaraisiais metais Neringa yra laimėjusi sidabro medalį Middle European Math. Olympiad (MEMO) 2015 m., International Math. Olympiad (IMO) 2016 ir 2017 m. buvo apdovanota Garbės raštais, 2016 m. Sankt Peterburgo olimpiadoje įvertinta trečiojo laipsnio diplomu. Kitos trys Lietuvai atstovavusios merginos taip pat parsivežė apdovanojimus: Nacionalinės moksleivių akademijos ir Vilniaus Licėjaus mkokinė Julija Paliulionytė iškovojo bronzos medalį, Ieva Elija Jucevičiūtė iš Vilniaus Licėjaus taip pat laimėjo bronzos medalį, o Ugnė Alaburdaitė iš KTU gimnazijos įvertinta pagyrimo raštu.