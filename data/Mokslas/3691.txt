LRT.lt portalo skaitytojas Jokūbas domisi, kaip mūsų sveikatą veikia elektronikos prietaisai. „Ar kenksmingi sveikatai ar aplinkai rozetėje palikti laidai – pvz., telefono ar kompiuterio įkroviklio laidas, kuris prie įrenginio neprijungtas? Kaip sveikatą veikia miegamajame per naktį veikianti bevielio interneto ryšio stotelė ar prie lovos padėtas telefonas? Taip pat man įdomu, ar tiesa, kad prie elektronikos prietaiso pastačius augalą jis sugeria kenksmingus spindulius“, – teiraujasi vyras. Radiofizikos profesoriaus teigimu, LRT.lt portalo skaitytojo vardyti prietaisai sveikatą veikia skirtingai. Jei telefono ar kompiuterio įkroviklis įkištas į elektros lizdą, bet prie įrenginio neprijungtas, jis nėra kenksmingas nei žmogaus sveikatai, nei aplinkai. „Jis nekuria jokio elektromagnetinio lauko, kuris galėtų kenkti sveikatai. Įkroviklyje yra tokia schemutė, kuri, net kai telefonas nekraunamas, yra maitinama iš elektros tinklo. Ja teka mažytė srovė, bet ji tokia maža, kad aplink nesukuria jokio lauko ir praktiškai nenaudoja jokios elektros energijos. Kitaip tariant, ji aplinkai nekuria jokios elektromagnetinės taršos“, – aiškina J. Grigas. Tačiau, anot jo, prie lovos nakčiai palikti krauti telefoną nėra gerai. „Tai, kad telefonas kraunasi, jokio blogumo nėra, nes jis kraunamas labai maža, miliamperų srove, ir jokios įtakos aplinkai ar žmogui nedaro. Bet telefonas visuomet yra tinkle, jis nuolat palaiko ryšį su judriųjų ryšių tinklu. Jie keičiasi informacija, nuolat siuntinėja impulsus. Tokie signalai yra pakankamos galios ir tikrai kenkia žmogui, jei jis nuo šio prietaiso yra metro ar pusantro metro atstumu. Žinoma, tas poveikis yra daug mažesnis nei tuomet, kai kalbama telefonu, bet jei telefonas guli šalia lovos per naktį, tai daro įtaką žmogaus sveikatai“, – tikina specialistas. Radiofiziko teigimu, šių siunčiamų signalų, arba elektromagnetinės spinduliuotės, galia yra atvirkščiai proporcinga atstumo kvadratui. Tad saugus atstumas nuo prietaiso yra maždaug du metrai. Kai kurie žmonės šalia elektros prietaisų stato kaktusus ar paberia kaštonų ir tai, radiofiziko manymu, yra neblogas sprendimas, tačiau visiškai nuo kenksmingų spindulių neapsaugo. „Jei naudojamasi bevieliu internetu, prie jo prijungti prietaisai – kompiuteriai ir telefonai – skleidžia pakankamai stiprius signalus ir daro įtaką žmogui. Jei šalia pastatysite kaktusą ar fikusą, žinoma, šie augalai sugers daug energijos, bet tai nereiškia, kad ta energija neveiks žmogaus. Jei namuose yra bevielio interneto stotelė, ją nakčiai išjungti yra būtina. Ji skleidžia labai stiprią energiją ir miegoti tame pačiame kambaryje, kur yra bevielio interneto stotelė, yra labai nepatartina“, – pažymi J. Grigas.