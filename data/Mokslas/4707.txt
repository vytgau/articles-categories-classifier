Jis buvo atrastas likus vos keletui valandų iki momento, kai kosminis luistas vos nesirėžė į mūsų planetos paviršių. 2016 QA2 pavadintas asteroidas pro Žemę praskriejo atstumu, kuris prilygsta tik beveik penktadaliui (22 proc. arba 84 619 km) atstumo nuo Žemės iki Mėnulio. Kitaip tariant, per plauką. Liūdniausia yra tai, kad iki tol niekas jo nebuvo pastebėjęs ir niekas nežinojo, kad toks apskritai egzistuoja. Sužinojo tik iki jo maksimalaus priartėjimo prie Žemės likus kelioms valandoms. Jis pastebėtas SONEAR observatorijoje (Brazilija). Kaip asteroidas įsigudrino apmauti Žemės mokslininkų turimas technologijas? Pagrindinė priežastis – labai keista jo orbita. Ji labai ištempta, elipsinė. Kalbant tiksliau, tai reiškia, kad kosminis akmuo dažniausiai klajoja prie Marso ar Veneros, o prie Žemės pasirodo labai retai. Kita bėda – asteroidų paieškos programoms trūksta dėmesio. Nors JAV Kongresas įpareigojo NASA iki 2020-ųjų surasti 90 proc. 135 metro skersmens ir stambesnių asteroidų, iki šio tikslo įgyvendinimo agentūrai dar labai toli. Asteroidų aptikimo technologijos ir projektai finansuojami varganai, o daugelis teleskopų, kurie galėtų aptikti tokio dydžio kosminius luistus, dar tik gaminami. Šeštadienį labai arti Žemės praskriejęs ir tik tada pirmąsyk pastebėtas asteroidas 2016 QA2 yra vidutiniškai 34 metrų skersmens (o tikrasis jo skersmuo gali būti nuo 16 iki 52 metrų), taigi, beveik dvigubai didesnis už Čeliabinske sprogusįjį (16-17 metrų), kurio skersmuo nesiekė nė 20 metrų, tačiau jo nuostoliai buvo milžiniški: ne tik išdužo pastatų langai, bet ir sužalota 1,5 tūkst. žmonių.