Apie konkursą skelbia Lietuvos mokslo taryba. Numatyta finansuoti iki 60 visų mokslo sričių šalies ir užsienio jaunųjų mokslininkų stažuočių, jų trukmė – iki 2 metų. Joms numatyta skirti beveik 4,4 mln. eurų. Po to planuojama organizuoti dar du kvietimus šioms stažuotėms gauti ir paskirstyti likusius 5,6 mln. eurų. Viliamasi, kad iš viso stažuotėmis naudosis apie 120 mokslininkų. Iš viso stažuotėms po doktorantūros studijų Lietuvoje 2017–2021 metais numatyta per 10 mln. eurų. „Apgynus disertaciją ir įgijus daktaro laipsnį tyrėjo karjeroje prasideda naujas etapas – savarankiškų mokslinių tyrimų pradžia.„Tai kritinis metas jauniesiems mokslininkams, kai būtina žengti link savarankiškos tyrimų veiklos ir formuoti mokslininko akiratį. Podoktorantūros stažuotė suteikia finansinį stabilumą ir jauniesiems daktarams tai yra galimybė vykdyti mokslinius tyrimus, gilintis į mokslinę veiklą, įsitraukti į mokslo bendruomenę, kelti mokslinę kvalifikaciją“, – sako Lietuvos mokslo tarybos pirmininkas prof. D. H. Pauža. Stažuotojui numatyta skirti iki 73 tūkst. eurų. Lėšos paskirstomos 2 metų tyrėjo moksliniams tyrimams vykdyti, mokslinėms išvykoms į užsienio mokslo centrus, ekspedicijoms bei Lietuvos mokslo ir studijų institucijų išlaidoms, susijusioms su tyrėjų stažuotėmis, padengti. Užsienio šalių tyrėjams numatoma finansuoti kelionę į Lietuvą ir grįžimą po stažuotės. Stažuotojais gali būti jaunieji mokslininkai, kurie daktaro laipsnį įgijo ne daugiau kaip prieš 5 metus. Priimančiąja institucija gali būti bet kuris šalies universitetas ir valstybinis mokslinių tyrimų institutas, turintis meno ar mokslo doktorantūros teisę ar kartu su universitetais dalyvaujantis rengiant mokslininkus. Podoktorantūros stažuotes Lietuvoje buvo pradėtos organizuoti 2009 m. Lietuvos mokslo tarybai vykdant ES struktūrinės paramos projektą „Podoktorantūros (angl. post doc) stažuočių įgyvendinimas Lietuvoje“. Lietuvos mokslo taryba konkursą skelbia pagal 2014–2020 metų ES fondų investicijų veiksmų programos priemonės „Mokslininkų, kitų tyrėjų, studentų mokslinės kompetencijos ugdymas per praktinę mokslinę veiklą“ veiklą „Stažuočių po doktorantūros studijų skatinimo veikla“.