Pasak muftijaus, ši kriptovaliuta kelia „sukčiavimo, tamsumo ir apgaulės“ rizikų. Fatva – oficialus muftijaus sprendimas, susijęs su islamo teisės taikymu. Jis neturi juridinės galios, tačiau turi didelę įtaką tarp tikinčiųjų. 2017 metų pradžioje bitkoinas kainavo kiek mažiau nei tūkstantį JAV dolerių, tačiau iki metų pabaigos jo kursas pašoko beveik 20 kartų. Vėliau – vos per savaitę – jis vėl neteko per 25 proc. savo vertės, sukeldamas stiprių abejonių, esą jis viso labo „finansinis burbulas“. Kaip pažymėjo vyriausiasis Egipto muftijus, rizikų, susijusių su bitkoino naudojimu, gali kilti, nes ši virtuali valiuta nėra prižiūrima nė vienos centralizuotos institucijos. „Bitkoinus draudžia šariatas, nes jie daro žalos atskiriems asmenims, asmenų grupėms ar įstaigoms“, – fatvą cituoja didžiausias Egipto dienraštis „Ahram“. 2017 m. rugpjūtį Egipte buvo atidaryta pirmoji bitkoinų prekybos platforma, tačiau gruodį šalies valdžia paskelbė kriptovaliutą už įstatymo ribų. Didžiojo muftijaus patarėjas Magdy Ashouras interviu „Egypt Today“ sakė, kad bitkoinas naudojamas „tiesiogiai teroristams finansuoti“.