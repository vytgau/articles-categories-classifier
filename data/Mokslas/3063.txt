Nyderlanduose įsikūrusi erdvės dizainerių įmonė „Ditishoe“ pasidalino Europos kosmoso agentūros reziduojančio menininko Jorge Mañes Rubio sukurtos Mėnulio šventyklos koncepcijos nuotraukomis. Projekto „Amžinosios šviesos viršūnė“ autoriumi yra J. M. Rubio, realizaciją atliko „Ditishoe“. „Mėnulis, kitaip nei Žemė, neturi ribų, padalijimų, tautų“, - rašoma trumpame projekto pristatyme DELFI. Tad menininko sukurta šventykla yra žmonijos vienybės simbolis, dėstoma jį pristatant. Joje numatyta ir vieta naujųjų Mėnulio gyventojų susitikimams, bendruomenės veikloms. Šventykla galėtų įsikurti Shackleton kraterio pakraštyje, kuris yra 21 km pločio ir 4,2 km gylio. Pasirinkta vieta turi ypatingas apšvietimo sąlygas, ji sukurta taip, kad beveik visa yra apšviečiama Saulės. Jos centre galėtų stovėti teleskopas, skirtas žvalgymuisi į dangų. Anksčiau skelbta, kad šventykla nebūtų skirta pamaldoms, kaip jas suprantame dabar, jos paskirtis panašesnė į senųjų civilizacijų šventyklas. Siekiant sustiprinti panašumą į senovines šventyklas, ši irgi galėtų būti pastatyta iš grunto – atspausdinta iš Mėnulio regolito. 