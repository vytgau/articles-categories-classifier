Archeologijos aistruoliai jau greitai galės teleportuotis į Didžiąją Gizos piramidę. Kitaip sakant, pasivaikščioti jos labirintais net neskrisdami į Egiptą. Dar visiškai neseniai niekam nežinotą ertmę Cheopso piramidėje aptikę mokslininkai yra užsibrėžę tikslą kada nors pakviesti plačiąją visuomenę į ekskursiją po senovės pasaulio stebuklu tituluojamą statinį bent virtualiosios realybės aplinkoje. Projektą „ScanPyramids“ vykdančios komandos iniciatyva Paryžiuje duris atvėrė virtualiosios realybės tyrimų laboratorija, kurią kuriant pritaikytos trimačio vaizdo technologijos leidžia vaikštinėti po žymųjį architektūrinį objektą ir apžiūrinėti jo struktūrą. Vadovaudamiesi didžiajame kambaryje esančiomis nuorodomis, daugybės vaizdo kamerų ir jutiklių stebimi virtualiosios realybės tyrinėtojai galės ne tik praeiti pro Didžiąją galeriją arba Karalienės kambarį, bet ir pasiekti paprastai nuo lankytojų paslėptus atokius kampelius. Jie galės be vargo pakilti į statinio viršų ar apžiūrėti neseniai atrastus kambarius. Piramidės viduje besižvalgantys turistai tikrai nesijaus vieniši – žengę pro portalo vartus jie sutiks ir savo draugų. Technologiją sukūrusi komanda viliasi, kad panašūs pasivaikščiojimai kada nors taps tokie pat įprasti ir visiems prieinami, kaip ekskursijos tradiciniuose muziejuose. Pastaruoju metu projektas „ScanPyramids“ sulaukė ypač didelio susidomėjimo, mat mokslininkai, taikydami vaizdų kūrimo pasitelkus kosminius spindulius metodą, Didžiojoje Gizos piramidėje aptiko gana didelę, ne vieną mįslę užmynusią vidaus patalpą.