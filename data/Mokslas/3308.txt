24 proc. pasaulio respondentų naudojasi socialiniais tinklais ir dėl to, kad pasirodytų, pasigirtų savo gyvenimu, vaikų ir draugų sėkme, skelbiama bendrovės „Kaspersky Lab“ pranešime spaudai. Beveik 5 proc. moterų prisipažino esančios pasirengusios publikuoti savęs nuogos nuotraukas, jei tai garantuotų tam tikrą skaičių „patinka“. Tokių vyrų yra 9 proc. Apie 12 proc. moterų dėl „patinka“ gali pagražinti savo būvimo vietos ir leidžiamo laiko informaciją, tarp apklaustų vyrų tokių yra 14 proc. Dėl „patinka“ naudotojai pasirengę nesilaikyti ne tik informacinio saugumo taisyklių, bet ir etikos normų – kai kurie publikuoja draugus kompromituojančią informaciją. Vyrai dažniau nei moterys pasirengę atskleisti slaptus arba gluminamus faktus apie savo aplinką: tokią informaciją apie draugus gali atskleisti 12 proc. stipriosios lyties apklaustų atstovų (6 proc. moterų), apie kolegas – 14 proc. ir 7 proc. atitinkamai, apie darbdavį – 13 proc. ir 6 proc. Be to, 8 proc. moterų mano, kad nieko baisaus publikuoti neblaivių draugų nuotraukas. Tam pritaria 15 proc. apklaustų vyrų. „Norėdami gauti socialinį pasitenkinimą, žmonės liovėsi galvoti, kuo galima dalytis su visais, o ką geriau išlaikyti privačiai, – sako „Kaspersky Lab“ vadovas Baltijos šalims Andis Šteinmanis. – Svarbu ne tik užtikrinti savo saugumą, bet ir gerbti aplinkinių asmeninį gyvenimą. Tyrimas parodė: 58 proc. žmonių jaučia diskomfortą, jei jų draugai publikuoja nuotraukas, kurių jie nenorėtų kelti viešai. Mums visiems verta dėmesingai stebėti, kokia informacija dalijamės socialiniuose tinkluose, ir taikyti specializuotus savo ir artimųjų apsaugos nuo kibernetinių grėsmių sprendimus.“ Artimųjų palaikymas vienodai svarbus ir vyrams, ir moterims. Dauguma respondentų prisipažino pradedantys nerimauti, jei jiems brangus žmogus nespaudžia „patinka“ ir nekomentuoja jų įrašų. Vyrai jautresni socialiniam palaikymui – 24 proc. apklaustųjų papasakojo, kad baiminasi surinkti per mažai „patinka“ ir būti nepopuliariam tarp draugų. Tarp moterų šis rodiklis sudaro 17 proc.