Pasak jo, mažiau socialiniu tinklu „Facebook“ naudojasi jaunos moterys – jos daugiau laiko praleidžia „Instagram“. Šiuo ir socialiniu tinklu „Snapchat“, pasak specialisto, daugiau nei feisbuku naudojasi ir 13–17 metų paaugliai. A. Dalikas aiškina, kad „Instagram“ patraukia tuo, kad veikia tarsi „gražių dalykų paieškos tinklas“. Be to, jame (kaip ir „Snapchat“) nebūtina užmegzti glaudų kontaktą ir galima sekti žmones su jais nesusidraugavus. Tačiau specialistas sako nedrįstantis prognozuoti, kad feisbukas dėl to smarkiai nukentės. „Jis irgi labai gerai atlieka savo funkciją: sujungia mus su žmonėmis, kurie mums įdomūs ir patinka, [...] feisbukas tampa kaip metraštis. Jaunesnė karta galbūt rečiau naudosis feisbuku nei mes, neprisijunginės kasdien“, – spėja A. Dalikas. Jo teigimu, tikėtis, kad atsiras koks nors naujas panašus į „Facebook“ socialinis tinklas, kuris jį nukonkuruos, neverta. „Jeigu bandys daryti tą patį, ką feisbukas, tikrai nepavyks“, – įsitikinęs socialinių tinklų ekspertas.