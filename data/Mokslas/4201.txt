Tuo savo kailiu įsitikino ir vilnietė Aistė (vardas redakcijai žinomas). Tiesa, ji siuntė ne į, o iš JK. Mergina DELFI žurnalistams pasakojo, kad parduotuvėse apsiperka retai, dažniau įvairias prekes užsisako elektroninėje erdvėje, tačiau vienas paskutiniųjų bandymų atsisiųsti prekių iš Didžiosios Britanijos baigėsi nesėkmingai. „Prieš porą mėnesių savo vaikinui iš vienos pamėgtos Didžiosios Britanijos internetinės drabužių parduotuvės pirkau drabužių. Užsakyme turėjo būti „Calvin Klein“ džemperis ir to paties prekės ženklo apatiniai. Tą kartą pataupiau ir nusprendžiau siuntinio neregistruoti. Lietuvos pašte atsiimdama siuntinį pastebėjau, kad jis kažkoks įtartinai lengvas. Grįžusi namo supratau, kad nuojauta manęs neapgavo. Absurdiška – iš siuntinio buvo dingę apatiniai“, – stebėjosi mergina. Anot jos, siuntinys buvo praplėštas ir vėl „nelabai dailiai“ užklijuotas. Nors mergina teigė kreipusis į paštą ir parašiusi skundą, tačiau kaltų esą rasti taip ir nepavyko, mat pritrūko įrodymų. „Nuo to laiko pirkdama didžiajai daliai lietuvių pažįstamų prekės ženklų daiktus siuntinius visada registruoju“, – teigė pašnekovė. Nesulaukė dovanų Tuo tarpu panevėžietei Reginai su nesklandumais teko susidurti, kai ši Škotijoje gyvenančią seserį nutarė pradžiuginti dovana: „Gimtadienio proga paštu išsiunčiau siuntą Škotijoje gyvenančiai seseriai. Kadangi brangių dovanų į siuntą nedėjau, tik savo pačios gamintus rankdarbius ir kitas smulkias dovanėles, siuntos nedraudžiau, bet registravau norėdama, kad iš Lietuvos keliaujančios lauktuvės nepasimestų ir būtų įteiktos tiesiai gavėjui į rankas“, – pasakojo ji. Praėjus daugiau nei dviem savaitėms Regina apie lauktuves iš Lietuvos sesers pasiteiravo telefonu, deja, jos artimųjų dar nebuvo pasiekusios. Tuomet moters sesuo nuėjo į pašto skyrių, kad siuntą galėtų atsiimti pati, tačiau Škotijos paštininkai tikino, kad siuntinio nėra gavę. „Kvito su registracijos numeriu neišsaugojau, todėl patikrinti ir atsekti siuntos buvimo vietą neturėjome galimybių. Sesuo dar kelissyk buvo nuėjusi į paštą pasiteirauti dėl jai adresuotos siuntos, tačiau ši taip ir neatsirado“, – teigė pašnekovė. Galiausiai į užsienį siųsta dovana grįžo siuntėjai. „Ją man grąžino Lietuvos paštas iš Škotijos, kur esą siuntos įteikti nebuvo įmanoma dėl klaidingo nurodyto adreso. Tačiau siuntas paštu į Škotiją siunčiu jau ne pirmąkart, todėl puikiai žinau, kaip reikia taisyklingai užrašyti adresą. Manau, kad tai Škotijos paštininkų klaida, kuri mūsų šeimai kainavo sugadintą šventę“, – sakė Regina. Dažniausiai atsakomybę prisiima užsienio pašto operatoriai Lietuvos pašto tinklo tarnybos direktorė Inga Dundulienė atkreipia dėmesį, kad iš užsienio į Lietuvą atkeliaujančių ar svetur iš Lietuvos siunčiamų pašto siuntų pristatymą organizuoja ne tik Lietuvos paštas, bet ir užsienio šalies pašto operatorius. Tarptautinėms pašto siuntoms dažnai tenka būti transportuojamoms net per kelias valstybės, todėl gali kilti daugiau su pašto siuntos pristatymu susijusių nesklandumų. „Dingus siuntai ar joje esantiems daiktams, esant apgadintai siuntai, siuntėjas gali kreiptis į pašto operatorių dėl žalos atlyginimo. Per 2016 metų pirmąjį pusmetį 3067 pareiškėjams buvo išmokėtos žalos atlyginimo kompensacijos dėl prarastų ar transportavimo metu sugadintų tarptautinių pašto siuntų. Jos sudarė beveik 136 tūkst. eurų. Atsakomybę dėl didžiosios dalies – net 94 proc. – prarastų ar sugadintų siuntų prisiėmė ir žalos atlyginimo kompensacijas išmokėjo užsienio šalių pašto operatoriai“, – sakė I. Dundulienė ir atskleidė, kad didžioji dalis kompensuojamų pretenzijų teikiama dėl siuntų, siunčiamų į Jungtinę Karalystę. Anot jos, siuntėjui kreipiantis dėl dingusios siuntos ar joje prarastų daiktų yra atliekama siuntos paieška, tyrimas. „Taip pat pažymime, kad pašto darbuotojai siuntų netikrina. Atidaryti siuntos pakuotę, kilus įtarimų, kad joje yra neleistinų siųsti daiktų (prekių), gali muitinės pareigūnai. Jei, pavyzdžiui, aviacinio patikrinimo metu pašto siuntoje, peršviečiant ją rentgenu, yra aptinkama draudžiamų siųsti daiktų, jie yra grąžinami siuntėjui arba konfiskuojami įstatymų nustatytais atvejais ir tvarka. Už pašto siuntos turinį yra atsakingas siuntėjas“, – aiškino I. Dundulienė. Tarptautinių siuntų pristatymo trukmė, kaip sakė pašto atstovė, priklauso nuo šalies geografinės vietos, kur yra siunčiama pašto siunta, ir įvairių kitų veiksnių. „Labai dažnai tarptautinių siuntų pristatymui įtakos turi nenumatytos aplinkybės, pavyzdžiui, oro sąlygas, kai negali pakilti lėktuvai, ar streikuojantys oro uosto darbuotojai ir pan. Muitinis patikrinimas, klaidingai ar neįskaitomai užrašytas siuntos gavėjo adresas – irgi vienos iš pagrindinių priežasčių, kodėl gali užtrukti pašto siuntų pristatymas“, – sakė pašnekovė Patikslinta 2016 m. spalio 31 d.