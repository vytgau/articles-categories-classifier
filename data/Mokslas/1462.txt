Antradienį smogęs naujo tipo virusas „Bad Rabbit“ atrodo yra didžiausias nuo viruso „NotPetya“, kuris liepos mėnesį buvo paskleistas iš tų pačių dviejų valstybių ir paplito po visą pasaulį. Išpirkos reikalaujantis virusas įrenginius užkrėtė, kai buvo „įsilaužta“ į kelis rusų naujienų tinklalapius. „Užkrėsto“ įrenginio ekrane pasirodo žinutė reikalaujanti išpirkos už prieigos prie vartotojų failų sugrąžinimą, nurodė Rusijos saugumo bendrovė „Kaspersky Lab“. „Dauguma taikinių yra Rusijoje. Panašių atakų įvykdyta Ukrainoje, Turkijoje ir Vokietijoje, nors šiose šalyse jų buvo mažiau. Buvo nusitaikyta iš viso į beveik 200 taikinių“, – sakė kompanija. Ukrainos Odesos tarptautinis oro uostas nurodė, kad antradienio popietę nustojo veikti jų informacinė sistema. Vėliau šiame kurorte prie Juodosios jūros lėktuvai kilo ir leidosi jau pagal įprastą tvarkaraštį. Rusijoje paveiktos žiniasklaidos priemonės, tarp kurių yra viena pagrindinių naujienų agentūrų „Interfax“ ir nepriklausomas Sankt Peterburge įsikūręs naujienų tinklalapis „Fontanka“. „Iš dalies sugebėjome atskurti sistemą, tačiau veikia dar ne visas mūsų naujienų tiekimo tinklas. Kol kas neveikia ir internetas“, – trečiadienį sakė „Interfax“ vadovas. „Fontanka“ trečiadienį sakė, kad išpuolį sieja su savo atliktais tyrimais į Rusijos vaidmenį Sirijos konflikte. Tačiau Rusijos ir Ukrainos tarnybos sako, kad išpuolio taikiniai yra atsitiktiniai. „Su visa pagarba didelėms žiniasklaidos organizacijoms, jos nėra kritiškai svarbios infrastruktūros dalis“, – paklaustas apie išpuolį prieš Rusijos žiniasklaidą sakė telekomų ministras Nikolajus Nikiforovas. „Tai nebuvo tikslingas išpuolis. Paveikti ne vien tik Ukrainoje esantys subjektai“, – pranešime sakė Ukrainos policijos kibernetinio saugumo departamentas. JAV Teritorinio saugumo departamentui priklausantis Kibernetinio saugumo biuras (US-CERT) paskelbė perspėjimą nemokėti jokių išpirkų „Bad Rabbit“ paskleidusiems nusikaltėliams ir pabrėžė, kad sumokėjus prieiga prie užrakintų failų nebūtinai bus grąžinta.