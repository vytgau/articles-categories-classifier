Tiesa, jei gyvenate ne Vilniuje, Trakuose ar šių miestų apylinkėse, pasirinkimo neturite, nes „Barbora“ prekes pristato tik ten. Tuo tarpu „Zzz.lt“ atveš maistą ir į tolimiausią Lietuvos kampelį. Elektroninės komercijos konsultantas Vytautas Vorobjovas „Zzz.lt“ sprendimą prekiauti visoje Lietuvoje vertina skeptiškai. Pasak jo, „Barbora“ susikoncentruodama į turtingiausią Lietuvos regioną sutaupo daug pinigų, jiems nereikia atskiro sandėlio – jie išnaudoja „Maximos“ infrastruktūrą. „Tuo tarpu „Zzz“ dirba visoje Lietuvoje ir jie turėjo specialiai tam tikslui įsirengti sandėlį prie Kauno. Jie neturi ant ko perkelti dalies kaštų, kieno infrastruktūra pasinaudoti. Jie viską daro patys nuo nulio. Ir jų pasižadėjimas pristatyti visoje Lietuvoje labai stipriai apsunkina, pabrangina logistinę dalį, nes dėl kokio vieno užsakymo tenka važiuoti į Radviliškį, nuvežti porą pieno pakelių. Iš verslo pusės tai yra sunkiai pateisinama“, – teigia V. Vorobjovas. Vis dėlto net ir dirbdama tik turtingiausiame Lietuvos regione „Barbora“ kol kas neneša pelno, pripažįsta įmonės vadovas Tomas Kibildis. Pasak V. Vorobjovo, galima daryti prielaidą, kad „Zzz.lt“ taip pat generuoja gana didelius nuostolius ir neaišku, kada šis verslas pasidarys pelningas. „Zzz“ modelio tvarumas man kelia klausimų. Bet ar jis gali įsivažiuoti? Ar jis gali užsikurti? Na, ilgai laukiant ir investuojant daug pinigų, be abejo, kad gali, nes paslauga yra reikalinga ir tai, kad jie paima žymiai platesnę geografiją, tam tikra prasme yra ir jų privalumas. Tik klausimas, kiek jie laiko ir pinigų turi. Kiek jie gali sau leisti prideginti pinigų, kol išpopuliarės taip, kad pradėtų generuoti pelną“, – sako V. Vorobjovas. Tačiau „Zzz.lt“ pagrindinis akcininkas Žilvinas Vasiliauskas iš tokių svarstymų tik pasijuokė ir patikino, kad viskas vyksta pagal jų planą. „Mes dirbam vos kelis mėnesius, viskas vyksta gerai ir normaliai. Investicijų grąža nei buvo planuota, nei tikėtina, kad įvyks per artimiausius keletą mėnesių. Pirkėjų jau turim daug, esam patenkinti, mąstom, kaip patraukti žmones. Kai kur kaina nepatraukia, tai tada padarom keletą akcijų. Matom logistinių niuansų, koks kurjeris nekokybiškai sudirbo, tai tvarkomės kurjerius, atidžiau apmokom, kad būtų labiau orientuoti į žmogų. Viską tvarkom ir viskas vyksta gražiai“, – DELFI tikina Ž. Vasiliauskas. Kur pigiau? DELFI atliko eksperimentą, apsipirko „Barbora“ ir „Zzz.lt“ internetinėse parduotuvėse. Į prekių krepšelį įtrauktos įvairios kasdieninio naudojimo prekės:  „Zzz.lt“ šie pirkiniai kainavo 41,63 eur., o „Barbora“ – 40,39 eur. Mažiausia suma už kurią galima apsipirkti Barbora parduotuvėje – 20 eur., tuo tarpu „Zzz.lt“ ši suma beveik dvigubai didesnė – 35 eur. „Mūsų minimalus prekių krepšelis – mažesnis nei konkurentų, tad paslaugą gali išbandyti ir ja naudotis daugiau žmonių“, – DELFI sako „Barbora“ direktorius Tomas Kibildis. Perkant per „Barbora“ dar reikia papildomai susimokėti už siuntimą. Priklausomai nuo laiko ir dienos, kada norite gauti prekes,„Barboros“ pristatymo kaina svyruoja nuo 1,59 eur. iki 1.99 eur., nebent pirksite prekių už daugiau nei 49,99 eur., tada už jų pristatymą mokėti nereikės. „Zzz.lt“ siuntimas yra nemokamas, nebent nuspręsite, kad norite prekes gauti Vilniuje, Kaune arba Klaipėdoje piko valandomis, nuo 8 iki 10 arba nuo 18 iki 22 valandos. Tada jums teks sumokėti 0,50 eur. Apsiperkant pirmą kartą, „Zzz.lt“ siūlo 5 eur. nuolaidą, todėl pirmasis apsipirkimas mums atsieina ne 41,63 eur., o 36,63 eur. Taip pat prie pirkinių krepšelių nemokamai pridedamas 100 g džiovintų spanguolių pakelis, kurio vertė – 1,16 eur. Tuo tarpu pridėjus siuntimo išlaidas, „Barboroje“ mums tenka sumokėti 41,98 eur. Tiek iš „Barboros“, tiek iš „Zzz.lt“ prekes galite gauti bet kurią savaitės dieną, įskaitant ir sekmadienį. Užsisakius prekes „Barbora“ iki 18 valandos, kurjeris į jūsų duris gali pasibelsti jau tą pačią dieną. Užsisakę iki 17 valandos, „Zzz.lt“ prekių sulauksite kitą dieną, o užsisakę po 17 valandos, jų sulauksite tik po dviejų dienų. Tačiau „Zzz.lt“ gali prekes pristatyti naktį, taip pat jas palikti, kai jūsų nėra namie, kurjeris prirakina specialią termodėžę prie jūsų durų rankenos. Pasirinkę pristatymą naktį, užsisakę iki 17 valandos, prekes prie durų rasite jau kitą rytą. Šia paslauga bent jau kol kas gali džiaugtis tik didmiesčių – Kauno, Klaipėdos ir Vilniaus gyventojai. „Mes neturim analogų, mes esam daiktas, kuris neturi nešviežių produktų. Jūs iki 17 valandos užsisakėt ir mūsų žmogus tik po to važiuoja surinkti prekių iš tiekėjų, tada juos atiduoda kurjeriui. Mes nenaudojam savo kurjerių sistemos, dėl to galim aptarnauti visą Lietuvą, nes mes naudojam jau esančias kurjerių sistemas“, – pristatymo laiko priežastis aiškina Ž. Vasiliauskas. Tačiau V. Vorobjovo teigimu, „Barbora“ siūlomas tos pačios dienos pristatymas patrauklesnis vartotojams nei „Zzz.lt“ variantas. „Internetinės prekybos tendencijos rodo, kad tos pačios dienos pristatymas visada yra didesnis privalumas, negu bet koks kitas gudresnis pristatymas bet kuriuo kitu metu. Daugelis vartotojų nori tos pačios dienos pristatymo. Šiuo atveju „Barbora“ siūlydami tos pačios dienos pristatymą turi pranašumą, bet pabrėšiu, kad jie turi pranašumą tik tame regione, kuriame dirba. Likusioje Lietuvoje vienintelis žaidėjas yra „Zzz“, – sako V. Vorobjovas. Ateities perspektyvos V. Vorobjovo nuomone, maisto prekybos internetu rinka Lietuvoje dar tik formuojasi, o kada ji išaugs ir taps ganėtinai pelninga galima tik spėlioti. „Taisyklė yra tokia, lyginant mus su brangiomis rinkomis, ta pačia Britanija ar Vokietija, mūsų internetinė rinka nuo jų atsilieka maždaug penketą metų. Tai žiūrint į tą lygmenį, kokį šiuo metu Britanijoje pasiekęs maisto pristatymas į namus, tikėtina, kad mums to reikės palaukti dar penketą metų, turint omenyje, kad mūsų gyventojų tankis ir perkamoji galia yra mažesnė, gali būti 5 – 7 metai. Be abejo, tai išplaukusios prognozės, nes rinka yra tiek dinamiška ir neturim kažkokio precedento, kuo grįsti tuos skaičiavimus“, – svarsto V. Vorobjovas. T. Kibildis DELFI išreiškė viltį, kad jų įmonė jau kitąmet nebeneš nuostolių, o pagaliau pradės generuoti pelną. „Skaičiuojame, kad „Barboros“ paslaugą Vilniuje jau išbandė apie 20 proc. namų ūkių, o pardavimai šiemet augs apie 60 proc. Vidutinis prekių krepšelis taip pat yra didesnis nei parduotuvėse ir šiuo metu siekia apie 50 eurų. Tad, planuojame, kad kitais metais mūsų internetinė parduotuvė jau gali veikti pelningai. Manau, kad netolimoje ateityje elektroninei prekybai maisto produktais gali tekti apie 10-15 proc. visos rinkos“, – sako T. Kibildis. Ž. Vasiliauskas taip pat išreiškė viltį, kad kitąmet jų įmonė jau nebebus nuostolinga, tačiau prognozuodamas maisto prekybos internete tendencijas nebuvo nusiteikęs taip optimistiškai, jo nuomone, po poros metų internetu bus parduodama maždaug 3 proc. maisto produktų. Kalbėdamas apie ateities planus, pašnekovas atskleidė, kad jų įmonė turi daug minčių, viena iš jų – atsigręžti į emigravusius žmones. „Mes vis dar neturim laiko atsisukti į emigrantus. Gal jie pasirašys pirkti maistą savo paliktiems vaikams, tėvams. Gal tai bus šventinis, proginis pirkimas, o gal tai bus geras būdas bendradarbiauti. Dabar turim milijoną pirkėjų, kurie galėtų nupirkti prekių, kad ir į Balbieriškį savo mylinčiai motinai“, – sako Ž. Vasiliauskas. Tuo tarpu T. Kibildis, paklaustas, ar jie planuoja plėtrą bent jau į kitus didžiuosius Lietuvos miestus, konkrečių planų neatskleidė. „Barbora“ tam tikra prasme yra „laboratorija“, startuolis, kurio svarbiausia užduotis šiandien ištobulinti procesus, sukurti platformą, kuri galėtų veikti tiek kituose Lietuvos miestuose, tiek, galbūt, ir kitose rinkose. Kai tai bus pasiekta, koncentruosimės į plėtrą“, – sako T. Kibildis.