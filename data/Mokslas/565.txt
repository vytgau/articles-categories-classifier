Keisčiausia tai, kad dėl bitkoino populiarumo piktinasi gyvybės kitose planetose ieškantys astronomai. Kuo jie apskritai susiję su kriptovaliutomis? Daugybė žmonių dėl skirtingų priežasčių piktinasi kriptovaliutų populiarumu. Vieni mano, kad visa tai – burbulas, kuris neturi ateities, kitiems tiesiog nusibodo nuolat girdėti pranešimus apie tendencijas kriptovaliutų rinkoje. Tuo tarpu SETI (ang. Search for Extraterrestrial Intelligence) programos mokslininkai, ieškantys gyvybės pėdsakų kitose planetose, negali patikėti, kad Bitkoinas trukdo jų darbui. Radijo teleskopai surenka didžiulį kiekį informacijos, kurią vėliau reikia apdoroti. Kuo greičiau – tuo geriau, nes informacijos kiekis yra didžiulis, o aptikus daug žadančius signalus prie jų reikia praleisti daugiau laiko. Tam yra reikalingi naujausi ir galingiausi kompiuteriai, turintys pažangias vaizdo plokštes (GPU). Jau tikriausiai suprantate, kas nutiko. GPU – tai vaizdo kortos, kurios yra skirtos, grubiai sakant, vaizdų kūrimui ir analizavimui. Jos sutinkamos visur – nuo autonominių automobilių iki žaidimų konsolių ir, žinoma, Bitkoinų kasyklų įrangos. GPU gamintojai džiaugiasi išaugusia paklausa, prie kurios stipriai prisidėjo kriptovaliutų kasyklų plėtra. Tai ir neramina SETI mokslininkus. „Mes norėtume naudoti naujausias GPU, bet negalime jų gauti“, – teigia vyriausias SETI mokslininkas iš Kalifornijos universiteto Berklyje Danas Werthimeras. Dalis problemos yra tai, kad mes nežinome, kaip atrodys tie ženklai apie nežemiškos gyvybės egzistavimą, todėl reikia analizuoti kiek įmanoma platesnį radijo bangų spektrą. Tam, kaip jau turbūt supratote, reikia galingų GPU plokščių. Mokslinis centras neseniai susisiekė su įprastais tiekėjais, kurie pareiškė, kad reikiamų plokščių neturi. Kitas radijo teleskopas HERA tyrinėja mūsų visatos istorijos laikotarpį maždaug 400 milijonų metų po Didžiojo sprogimo. Šiam projektui taip pat reikalingi galingi GPU. Pagal anksčiau nustatytas kainas buvo suplanuota, kad naujai GPU kortai bus išleidžiama apie 500 dolerių, tačiau dabar tiekėjai pareiškė, kad kaina pakilo iki 1000. Mokslininkai teigia, kad kriptovaliutų kasyklų įsitvirtinimas daro tiesioginę įtaką visatos tyrimams. Tačiau jau matosi prošvaistės. Nauja rinka tuščia nebūna. Kriptovaliutų kasyklų paplitimas sukūrė naują technologijų rinką, kuriai kuriami nauji specializuoti produktai. Mokslininkai teigia, kad specialiai bitkoinų kasimui sukurtos mikroschemos sugrąžins GPU pardavimus į įprastas vėžes.