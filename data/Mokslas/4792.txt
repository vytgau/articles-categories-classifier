„Youtube“ kanalas „JerryRigEverything“ paviešino vaizdo įrašą, kuriame, naudodamas specialius įrankius, išbandė „Samsung Galaxy Note 7“ atsparumą įbrėžimams. Autorius pažymi, kad dauguma šiuolaikinių išmaniųjų telefonų subraižomi panaudojus šeštą iš septynių lazdelių, tačiau „Gorilla Glass 5“ „palūžo“ jau po trečio kietumo lygio įrankio panaudojimo. „Samsung Galaxy Note 7“ taip pat nemaloniai nustebino tuo, kad subraižius „namų“ mygtuką, nustoja tinkamai veikti pirštų atspaudų skeneris, nors dauguma išmaniųjų tokį „sužalojimą“ ištveria garbingai. Kolegos iš „Android Authority“ nustebo dėl tokios „Corning“ pasididžiavimo kokybės, todėl gamintojo paprašė pakomentuoti bandymo rezultatus ir sulaukė labai netikėto atsakymo. „Corning“ pareiškė, kad trečio kietumo lygio lazdelė nesubraižė stiklo – tai jos smaigalys nusitrynė į ekraną, o ant paviršiaus likusios metalo dalelės sukūrė įbrėžimų iliuziją. Tačiau šis paaiškinimas žurnalistų neįtikino, kadangi vaizdo įraše matyti, jog kiekvienas kietesnis įrankis palieka aiškesnius pėdsakus ant stiklo. „Corning“ specialistas tai bandė paaiškinti taip: „Yra priklausomybė nuo medžiagų kietumo, bet svarbiausias yra spaudimo stiprumas. Labiau paspaudus minkštą lazdelę galima pasiekti tokį patį rezultatą kaip ir su kieta, naudojant mažesnę jėgą. Spaudimo jėgos ir kontaktuojančių medžiagų kietumo skirtumo derinys lemia perkėlimą.“ Tačiau „JerryRigEverything“ įraše matyti, kaip autorius medžiagos gabalėliu patrina įbrėžimą, tačiau pastarasis neišnyksta. Gamintojo atstovas ir čia nesutriko, tikindamas, jog metalo daleles gali būti labai sunku nuvalyti. Pristatymo metu „Corning“ gyrėsi dukart už ankstesnės kartos stiklą didesniu „Gorilla Glass 5“ atsparumu smūgiams, tačiau bandymai ir šioje srityje neparodė nieko stebuklingo: „Samsung Galaxy Note 7“ stiklas įskilo jau po pirmo kritimo.