Vidutinė metų temperatūra tikriausiai maždaug 1,2 laipsnio pagal Celsijų viršys iki pramonės revoliucijos buvusį lygį, nurodė JT Pasaulinė meteorologijos organizacija (PMO). Tai reiškia, kad 16 iš 17 karščiausių per stebėjimų istoriją metų buvo šiame amžiuje. Siekdamos užkirsti kelią blogiausiam klimato kaitos scenarijui, JT šalys susitarė užtikrinti, kad pasaulinis atšilimas neviršytų 2 laipsnių pagal Celsijų, ir siekti, kad jis neviršytų 1,5 laipsnio. Tad naujasis rekordas reiškia, kad pasaulis jau nuėjo daugiau kaip pusę kelio iki nusistatytų ribų. „Dar vieni metai. Dar vienas rekordas. Aukštos temperatūros, kurias matėme 2015 metais, 2016-aisiais tikriausiai bus viršytos“, – sakoma PMO generalinio sekretoriaus Petteri Taalaso pareiškime. Metų pradžioje temperatūrą didino meteorologinis reiškinys „El Nino“, bet net ir pasibaigus jo veikimui temperatūra išliko aukšta. Kai kuriose Rusijai priklausančiose Arkties dalyse temperatūra buvo 6-7 laipsniais aukštesnė nei ilgametis vidurkis, sakoma pareiškime. Kituose Rusijos Arkties ir subarktiniuose regionuose, Aliaskoje ir Kanados šiaurės vakaruose temperatūra mažiausiai 3 laipsniais viršijo vidurkį. „Mes esame pripratę temperatūros rekordus matuoti laipsnio dalimis, tad tai kitoks (dalykas)“, – sakė P. Taalasas. PMO ataskaita buvo paskelbta Marakeše prasidėjus antrai JT klimato derybų savaitei. Vyksta pirmos tokios derybos po pernai Prancūzijos sostinėje buvusio susitikimo, kuris baigėsi Paryžiaus susitarimu dėl klimato gelbėjimo. Per pratęsimą Maroke norima nustatyti susitarime numatytų planų vykdymo taisykles. Susitarime numatoma pasaulinį atšilimą pažaboti mažinant oro taršą anglies dvideginiu – mažinant anglių, naftos ir dujų naudojimą energijai gaminti. Didelio poveikio įvykiai Išmetamo anglies dvideginio kiekį ir priežastis vertinančios organizacijos „Global Carbon Project“ metinėje ataskaitoje „Global Carbon Budget“, kuri buvo paskelbta anksčiau pirmadienį, sakoma, kad iškastinio kuro deginimo nulemta tarša anglies dvideginiu trejus metus iš eilės beveik nekito. Organizacija nurodo, jog tai buvo „didelė pagalba“, tačiau – nepakankama, kad būtų užkirstas kelias pavojingai klimato kaitai. Abiejose ataskaitose perspėjama, kad „šiltnamio efektą“ sukeliančių dujų koncentracija atmosferoje toliau didėjo. 2015 metais ji pasiekė 400 ppm (0,4 promilės), o 2016-aisiais tikriausiai viršys šį rekordą. Pasaulio temperatūra nuo šių metų sausio iki rugsėjo buvo maždaug 1,2 laipsnio didesnė palyginti su lygiu iki pramonės revoliucijos ir 0,88 laipsnio didesnė nei 1961-1990 metų vidurkis, paskelbė PMO. „Daugiau kaip 90-yje proc. šiaurės pusrutulio sausumos sričių, kurios yra ne atogrąžose, (temperatūra) buvo mažiausiai 1 (laipsniu) pagal Celsijų aukštesnė“, – nurodė PMO. Temperatūra normalią viršijo ir daugumoje vandenynų sričių. Tai prisidėjo prie koralų blukimo ir sutrikdė jūrų ekosistemas atogrąžų vandenyse, sakoma ataskaitoje. Arkties ledo dengiamų plotų dydis visus metus buvo „gerokai mažesnis už normalų“. „Dėl klimato kaitos padidėjo ekstremalių įvykių dažnis ir poveikis“, – nurodė PMO. Karščio bangos ir potvyniai, kurie kažkada pasitaikydavo sykį per kartos gyvenimo laiką, dabar yra daug dažnesni. PMO atkreipia dėmesį į kelis „didelio poveikio“ įvykius šiais metais, tarp jų – uraganą „Matthew“, kuris spalio mėnesį siaubė Haitį, potvynius Kinijoje, kelias karščio bangas, daugiausiai žalos per Kanados istoriją padariusius miškų gaisrus, dideles sausras. Maisto trūkumas, gyventojų migracija ir konfliktai dėl dažnesnių ir potencialiai intensyvesnių su klimatu susijusių nelaimių turėtų didėti, perspėjama ataskaitoje.