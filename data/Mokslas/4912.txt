Pristatymas vyko trijose pasaulio šalyse: Didžiojoje Britanijoje – Londone, Jungtinėse Amerikos Valstijose (JAV) – Niujorke ir Brazilijoje – Rio de Žaneire. Vyko jis ir Lietuvoje, prekybos centro „Ozas“ kine „Multikino“, tačiau transliacija strigo, kol pagaliau renginio organizatoriai išsprendė technines ir interneto kliūtis. Kaip pristatyta, „Galaxy Note7“ pagamintas iš aukščiausios klasės medžiagų bei pasižymi „edge“ dizainu, kuris jau žinomas iš šių metų pradžioje išleisto „Samsung“ flagmano „S7 Edge“. Svarbiausiomis naujojo telefono savybėmis jo kūrėjai laiko vandens poveikiui atsparų korpusą ir „S Pen“. Tai reiškia, kad telefonas atsparus dulkėms ir vandens poveikiui. Jis atitinka IP68 reikalavimus, kai įrenginys testuojamas jį panardinus iki 1,5 metrų gylio vandenyje ir laikant iki 30 minučių. Antroji savybė – „Samsung Knox“ sistemos užtikrintas saugumas bei biometrinis patikrinimas, įskaitant naują akies rainelės atpažinimo funkciją. Trečiąja svarbia telefono verte „Samsung Electronics“ laiko HDR vaizdą kokybiškam ir įtraukiančiam pramoginiam turiniui. „Norime savo klientams teikti vertingus produktus ir džiugias patirtis. Visada turime ambiciją tapti tobulesniais, geresniais, būti pirmais. Įsipareigojame klausyti ir suprasti, ko jūs norite“, – sakė „Samsung Electronics“ mobiliųjų technologijų prezidentas DJ Koh ir pridūrė, kad kompanija visada stengiasi pristatyti tai, ko reikia klientams – ne diktuoti tai, ko jie turėtų norėti. Jis tvirtino, kad „Galaxy Note7“ funkcionalumas ir savybės įrenginį daro tinkamą tiek darbui, tiek ir pramogoms. „S Pen“ – daugiau nei rašymo įrankis Patobulinta „Galaxy Note7“ funkcija „S Pen“ – daugiau nei rašymo įrankis. Tai priemonė, padedanti dirbti efektyviai ir tiksliai. Naudodami „Screen off Memo“ funkciją ir „Always On Display“ funkciją, vartotojai galės užfiksuoti savo idėjas ir pasižymėti kitą informaciją, kuri gali būti palikta kaip ekrano užsklanda. Pasitelkiant „S Pen“ ir naudojant „Smart Select“ bei „Air Command“ funkcijas, bus lengva kurti ir dalintis animaciniais GIF vaizdais. Režimai „Magnify“ ir „Translate“ leidžia lengviau didinti vaizdą ekrane ir versti tekstus. Specialiame aplanke „Samsung Notes“ patogu tvarkyti ir saugu laikyti pastabas, eskizus bei piešinius. „S Pen“ būdingas tradicinio rašiklio tikslumas, nesudėtingas naudojimas. Šis įrankis veikia tiksliai dėl patobulintos konstrukcijos, mažesnio rašiklio galiuko ir didesnio paspaudimo jautrumo. Dėl pritaikyto IP68 standarto, kaip ir „Galaxy Note7“, taip ir „S Pen“ yra atsparus vandeniui, todėl veiks net ir ekranui sušlapus. Duomenis apsaugosite akimis „Samsung“ siekia užtikrinti duomenų, laikomų telefone, saugumą, todėl piršto atspaudo skanavimo funkciją modelyje „Galaxy Note7“ papildė naujoji rainelės atpažinimo technologija – saugi biometrinė autentifikavimo sistema, kurią galima naudoti atrakinant pradžios ekraną. Kartu su rinkoje pažangiausiu sprendimu „Samsung Knox“, naujasis „Galaxy Note7“ užtikrina didesnį duomenų saugumą. Be to, „Galaxy Note7“ integruota nauja saugumo funkcija „Secure Folder“ – tai atskiras aplankas, skirtas saugoti asmeniniams duomenims bei kitai informacijai. Galimybės pramogoms Naudojant 5.7 colio (14.5 cm) QHD Super AMOLED ekraną, „Galaxy Note7“ leidžia transliuoti HDR vaizdo įrašus, taip užtikrindamas kino teatro kokybės spalvas, ryškumą bei gilesnę juodą spalvą. „Galaxy Note7“ taip pat turi „Game Pack“ žaidimų paketą (žaidimus galima parsisiųsti ir iš „Google Play“), kuris apima populiariausius žaidimus bei leidžia juos įsigyti palankesnėmis sąlygomis. Pasinerti į sparčiai populiarėjančią virtualią realybę galima kartu su „Galaxy Note7“ ir „Samsung“ bei „Oculus“ sukurtu virtualios realybės įrenginiu „Gear VR“. Kokybišką reginį bei įspūdžius užtikrina „Super AMOLED“ ekranas, galingas procesorius bei didelė, nuolat besiplečianti programų, nuotraukų, žaidimų bei kitokio turinio biblioteka. „Galaxy Note7“ gali būti naudojamas kartu su naująja 3840x1920 taškų raiškos „Gear 360“ kamera, todėl vartotojas turės galimybę kurti, redaguoti ir dalintis 360 aprėpties vaizdo įrašais „YouTube 360“ bei „Facebook“ tinkluose iš karto juos nufilmavęs. Dizainas pagal „Galaxy“ tradicijas „Galaxy Note7“ pasižymi inovatyviu dizainu, kuriam būdingas simetriškas 3D korpuso išlenkimas. Paviršius, įrenginio briauna ir kitos detalės telpa delne, telefoną galima valdyti viena ranka. Nors „Galaxy Note7“ turi didelį ekraną, jo korpusas kompaktiškas ir lengvas. „Galaxy Note7“ ekranas taip pat dengtas patikima „Corning® Gorilla® Glass 5“ stiklo plokšte. Iš abiejų pusių lenktas ekranas ir „Edge Panel“ sistema suteikia vieno prisilietimo prieigą prie programų, naujienų bei funkcijų, įskaitant kontaktus, kalendorių bei asmenukių kamerą. Nesudėtinga ir patraukli grafinė valdymo sistema leidžia patogiau valdyti savo telefoną. Galaxy Note7“ integruota kamera yra tokia pati kaip ir „Galaxy S7“ ir „Galaxy S7 edge“. „Dual-pixel“ technologija, plati diafragma ir sparti automatinio fokusavimo sistema užtikrina ryškias, kokybiškas nuotraukas net ir kai fotografuojama, esant prastam apšvietimui. 64 GB vidinę atmintį gali praplėsti įrenginyje įdiegtas „microSD“ lizdas, kurio dėka vartotojas turės galimybę įdėti iki 256 GB atminties kortelę. „Galaxy Note7“ įdiegta 3500 mAh baterija, nesudėtingas „Power Management UX“ ir „Smart Manager“ valdymas, greitas pakrovimas, naudojant „USB-C“ lizdą bei belaidį įkroviklį. Kartu su „Galaxy Note7“ pristatoma ir aksesuarų bei priedų linija. Naujasis „S View“ dangtels-stovas – lengvas, mobilus aksesuaras, kuris leidžia įrenginį laikyti 60 laipsnių kampu ir patogiai peržiūrėti turinį. Be to, sukurta ir vandeniui atspari „Backpack“ išorinė baterija, kuri leidžia įkrauti telefono bateriją patogiai ir saugiai. Išankstiniai „Galaxy Note7“ užsakymai internetu prasidės jau rugpjūčio 16 d. Lietuviai galės rinktis iš mėlynos koralo, sidabro-titano ir juodos spalvos įrenginių. Kol kas kainos oficialiai Lietuvoje nepaskelbtos. Cnet.com skelbia, kad JAV prietaisas turėtų kainuoti nuo 834 iki 880 dolerių (745-786), priklausomai nuo operatoriaus, Jungtinėje Karalystėje – nuo 578 iki 631 svarų (685 – 748 eurų).