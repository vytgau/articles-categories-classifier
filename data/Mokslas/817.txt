„LegalFling“ siūlo prieš lytinį aktą nusiųsti tikėtinam partneriui pranešimą, kad būtų patvirtinta, jog toks siekis yra abipusis, neturintis jokių paslėptų kėslų. Programėlė savo duomenų bazėje fiksuoja partnerių laisvanorišką sutikimą seksui ir gali vėliau išduoti „pažymą“, kuri padėtų įrodyti nekaltumą galimų šantažu pagrįstų finansinių ar kitokių pretenzijų atvejais. Gautame pranešime „Sutikti“ paspaudimas teisiškai įpareigoja laikytis susitarimo sąlygų, kurių sąraše – kontracepcijos priemonių naudojimas, nesirgimas lytiškai plintančiomis ligomis, necenzūrinės kalbos vartojimas, galimybė fotografuoti ar filmuoti, taip pat BDSM (sudėtinė angliška santrumpa, reiškianti surišimą ir discipliną, dominavimą ir nuolankumą, sadizmą bei mazochizmą). Pasirinkimas „Atmesti“ taip pat gali būti panaudotas vėlesnių teisinių ginčų atvejais, tikina programėlės kūrėjai. „LegalFling“ sukurta naudojant sparčiai populiarėjančią „blockchain“ technologiją, todėl visi vartotojų veiksmai patikimai fiksuojami ir negali būti vėliau pakeisti.