Tai rašoma advokatų kontoros „Sorainen“ pranešime spaudai. Primenama, kad Generalinėje prokuratūroje pradėtas ikiteisminis tyrimas, kuriame nukentėję asmenys galės pareikšti civilinius ieškinius ne tik klinikai „Grožio chirurgija“, tačiau ir jos vadovams. Klinikos klientus atstovaujantys advokatų kontoros „Sorainen“ teisininkai kviečia ir kitus asmenis, kurie nukentėjo dėl to, kad jų „Grožio chirurgijos“ sistemose saugoti duomenys pateko į programišių rankas, prisijungti prie ikiteisminio tyrimo. „Atstovaudami keletą klinikos klientų kreipėmės į Generalinę prokuratūrą su prašymu pradėti ikiteisminį tyrimą dėl galimai „Grožio chirurgijos“ vadovų tinkamai neatliktų jiems tenkančių pareigų užtikrinti bendrovės klientų duomenų saugumą. Pradėto ikiteisminio tyrimo metu bus aiškinamasi, ar klinikos vadovai padarė viską, kad klientų duomenys būtų saugūs“, – cituojama advokatų kontoros „Sorainen“ teisininkė Aušra Gaurytė. Nurodoma, kad „Grožio chirurgijos“ vadovų pareigos užtikrinti tinkamas organizacines ir teisines priemones klientų asmens duomenims apsaugoti nuo atsitiktinio ar neteisėto sunaikinimo, pakeitimo, atskleidimo ar bet kokio neteisėto tvarkymo yra nurodytos Asmens duomenų teisinės apsaugos įstatyme. „Šiuo atveju neteisėtai buvo paviešinti itin jautrūs klinikos klientų duomenys, todėl šių asmenų teisėti interesai turėtų būti apginti. Tai gali būti padaryta pradėto ikiteisminio tyrimo metu, jei klinikos klientai bus pripažinti nukentėjusiais ir turės teisę reikalauti turtinės bei neturtinės žalos atlyginimo. Mūsų vertinimu, tai yra labai realistiška, o klinikos klientams susivienijus, savo teises jiems apginti būtų lengviau. Dėl to kviečiame kreiptis visus „Grožio chirurgijos“ klientus, kurių ypatingi asmens duomenys nebuvo apsaugoti“, – sako A. Gaurytė. DELFI skelbė, kad į klinikos „Grožio chirurgija“ duomenų bazes įsilaužus programišiams buvo pasisavinti daugiau nei 24 tūkst. klientų asmens duomenys, dalis jų - paviešinti. Po įsilaužimo į „Grožio chirurgijos“ duomenų bazes iš klinikos bei jos klientų buvo reikalaujama išpirkų už jų asmens duomenis, jie buvo šantažuojami.