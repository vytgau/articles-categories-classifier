Vietos startuolio „AiTreat“ sukurtas robotas šią savaitę pradėjo dirbti vienoje Singapūro klinikoje; jis atlieka tradicinėje kinų medicinoje naudojamą masažą „tui na“. „Emma“ (Eksperto lygio manualinio masažo automatas, Expert Manipulative Massage Automation) pavadintą robotą sudaro balta metalinė ranka su šildomais silikoniniais „pirštais“, imituojančiais žmogaus delną ir nykštį. Robotas masažuoja ant gulto gulinčius klientus. Už 68 Singapūro dolerių (42 eurų) mokestį tradicinės kinų medicinos klinikos klientus pusvalandį masažuoja robotas, po to skaudamas vietas dar penkias minutes masažuoja žmogus. Galiausiai atliekama 20 min. trukmės akupunktūros procedūra. Pekine mediciną studijavusi Calista Lim iš klinikos „NovaHealth TCM“ sakė, kad robotas palengvina jos darbo krūvį ir leidžia jai suteikti paslaugas daugiau pacientų. „Būna dienų, kai žmonės jaučiasi truputį pavargę arba prastai jaučiasi, taigi, jie gali nenorėti dirbti papildomai“, – sakė ji naujienų agentūrai AFP. „Tačiau „Emma“ dirba, kai tik jai pasakau“, – pridūrė ji. C. Lim sakė, kad robotė masažistė naudinga dar ir tuo, kad Singapūre trūksta gerų tradicinės kinų medicinos specialistų. Atliekant „tui na“ masažą spaudžiami tam tikri kūno taškai. Kinų medicinos specialistai tiki, kad tai padeda nuo įvairių negalavimų –pradedant galvos skausmu ir baigiant depresija. Nanjango technologijos universitete įkurto startuolio „AiTreat“ vadovas Zhang Yizhongas sakė, kad „Emma“ specialiais sensoriais aptinka įtemptas žmogaus kūno vietas ir stebi pacientų kraujotaką, kad jos atliekamas masažas būtų kuo veiksmingesnis. C. Lim teigimu, kai kurie pacientai iš pradžių skeptiškai vertina robotę masažistę, „nes jie žiūri per daug siaubo filmų“. Tačiau po masažo dauguma klinikos klientų prie tokios naujovės įpranta. 35 metų Elaine Low, kenčianti nuo nugaros skausmų, sakė, kad „Emmos“ masažas jai patiko. „Jaučiau šilumą, buvo labai gera“, – teigė ji. Singapūre, kur gyvena daug etninių kinų, tradicinė kinų medicina, paremta vaistų iš žolelių poveikiu ir tokiais fizinės terapijos metodais kaip akupunktūra bei masažas, yra itin populiari.