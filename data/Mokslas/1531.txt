Teismas skyrė 800 tūkst. rublių (maždaug 12 tūkst. eurų) baudą už tai, kad „Telegram“ atsisakė „teisėsaugos agentūroms suteikti informacijos“ apie vartotojus ir jų žinutes, skelbia naujienų agentūra TASS. Nuo 2013 metų, kai buvo pradėjo veikti, nemokamos momentinio susirašinėjimo programėlės, leidžiančios dalintis žinutėmis, nuotraukomis ir vaizdo įrašais grupėmis iki 5 tūkst. žmonių, naudotojų skaičius pasiekė beveik 100 mln. Užsienyje gyvenantis „Telegram“ kūrėjas Pavelas Durobas rugsėjį pranešė, kad Federalinio saugumo tarnyba (FSB) reikalavo prieigos prie programėlės kodų, o šių negavusi pateikė oficialų skundą. Nuskenuotame skunde, kuris buvo paskelbtas P. Durovo tinklalapyje, rašoma, kad FSB liepą „Telegram“ nusiuntė laišką, kuriame reikalaujama „informacijos, būtinos iššifruoti vartotojų siųstas, gautas, pristatytas ir apdorotas elektronines žinutes“. Skirta bauda yra naujausias etapas tebesitęsiančiame „Telegram“ ir Rusijos valdžios konflikte, Maskvai siekiant akyliau stebėti internetinę veiklą. Birželį Rusijos valstybinė ryšių rinkos priežiūros tarnyba pagrasino uždrausti „Telegram“, jeigu ši nepateiks registracijos dokumentų. Nors vėliau „Telegram“ užsiregistravo, ji atsisakė nusileisti dėl reikalavimų, susijusių su vartotojų duomenų saugojimu. Į registrą įtrauktos kompanijos privalo FSB pateikti informaciją apie vartotojų bendravimą. O nuo ateinančių metų jos privalo visus duomenis apie vartotojus Rusijoje saugoti Rusijoje esančiuose specialiuose centruose remiantis prieštaringai vertinamu kovos su terorizmu įstatymų, kuris buvo priimtas pernai. „Telegram“ dabar turi dešimt dienų apskųsti baudos skyrimą. Jeigu skundas bus atmestas, „Telegram“ turės per tam tikrą laikotarpį pateikti šifravimo kodus. Priešingu atveju Rusijoje ji bus užblokuota. Bendrovę „Telegram“ Jungtinėse Valstijose įkūrė paslaptingasis verslininkas P. Durovas, kuris sukūrė ir Rusijoje labai populiarų socialinį tinklą „VKontakte“.