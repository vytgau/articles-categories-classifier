Kompanijos „Telia“ užsakymu atlikta gyventojų apklausa taip pat parodė, kad labiausiai Lietuvą garsina pasiekimai pamatinės ir kertinės interneto technologijos – šviesolaidžio – srityje, rašoma pranešime žiniasklaidai. „Krepšinis Lietuvoje žaidžiamas bemaž šimtmetį, o prie interneto mūsų šalis prisijungė tik 1991-aisiais. Šviesolaidinis ryšys apskritai pradėtas siūlyti vos prieš 12 metų. Šiandien šviesolaidis yra apraizgęs visą Lietuvą, juo naudojasi per 260 tūkst. šeimos ūkių, o interneto sparta siekia net iki 1 gigabito per sekundę. Ir lietuviai visa tai išties vertina“, – sako „Telia“ Rinkodaros ir komunikacijos vadovė Vaida Jurkonienė. Spartų interneto ryšį kaip labiausiai Lietuvą pasaulyje garsinantį dalyką pasirinko net penktadalis (20 proc.) apklausos dalyvių. Kiti pasididžiavimo jausmą lietuviams sukeliantys dalykai – mūsų šalies gamta (20 proc.) ir istorija (27 proc.). Pasiekimais krepšinyje didžiuojasi 16 proc. apklaustųjų, kultūra – 8 proc. Paklausus, kurios interneto technologijos pasiekimai mūsų šalį pasaulyje garsina labiausiai, vieną konkrečią technologiją pasirinkusių apklaustųjų prioritetu tapo šviesolaidis, kurį išskyrė 21 proc. žmonių. „Šviesolaidį galima vadinti visų internetų tėvu, pamatine technologija, nes be jo nebūtų nei spartaus „Wi-Fi“ ryšio, nei visą Lietuvą užklojusio 4G. Simboliška tai, kad sekmadienį, balandžio 22 dieną, sueis lygiai 41 metai, kai pasaulyje pirmą kartą ryšio tinkluose buvo panaudotas šviesolaidžio kabelis. Juo pasiekta tuo metu įspūdinga 6 megabitų per sekundę sparta. Šiandien tokia sparta jau kelia šypseną, o šviesolaidis kelia asociacijas su visai kitais greičiais“, – pastebi V. Jurkonienė. Lietuviams interneto greitis yra išties svarbus: didžioji dalis – 40 proc. – apklausos dalyvių būtent jį įvardijo kaip svarbiausią interneto savybę. Nuo interneto greičio nedaug atsiliko nenutrūkstamas veikimas (36 proc. apklaustųjų). Tai, kad lietuviai yra tikra interneto tauta, patvirtina ir intriguojantys atsakymai į klausimą – ko jie būtų pasiryžę atsisakyti vieneriems metams dėl interneto? Pasirodo, internetas įgavo tokią reikšmę, kad dėl jo lietuviai netgi galėtų pakeisti savo gyvenimo būdą: 58 proc. apklaustųjų atsisakytų greito maisto, 45 proc. – alkoholio, 34 proc. – saldumynų. Maždaug po ketvirtadalį (26 proc.) sutiktų nežiūrėti televizoriaus ir negerti kavos. Beje, saujelė apklaustųjų jaučiasi tikrais interneto gyventojais – 3 proc. jų sutiktų dėl interneto atsisakyti pilietybės, o 1 proc. visus metus ištvertų be dušo. Reprezentatyvią gyventojų apklausą 2018 metų balandžio mėnesį atliko tyrimų bendrovė „Socialinės informacijos centras“. Joje dalyvavo 500 respondentų iš Lietuvos nuo 15 iki 74 metų amžiaus.