ES teisingumo komisarė Vera Jourova, atvejį vadinanti „siaubingu“, šią savaitę lankysis Jungtinėse Valstijose, kur sieks gauti detalesnį paaiškinimą dėl šio įvykio. Europos Parlamento (EP) „Brexit“ koordinatorius, buvęs Belgijos premjeras Guy Verhofstadtas antradienį paragino kuo greičiau pradėti tyrimą. „Kada Markas Zuckerbergas mums paaiškins, kas nutiko su mūsų duomenimis? Šis atvejis yra absoliutus skandalas. Europos Parlamentas privalo pradėti tyrimą. Pranešiu, kai šiuo klausimu įvyks kas naujo“, – tvirteryje rašė G. Verhofstadtas. EP atstovas naujienų agentūrai AFP teigė, kad parlamento piliečių laisvių komitetas pirmadienį išsiuntė laišką „Facebook“, prašydamas kompaniją liudyti Europoje. Tuo tarpu britų įstatymų leidėjai taip pat paragino „Facebook“ įkūrėją ir vadovą M. Zuckerbergą pasiaiškinti, kaip duomenys pateko į nepageidaujamas rankas. „Cambridge Analytica“ „griežtai neigia“ įtarimus dėl netinkamo duomenų naudojimo „Cambridge Analytica“, Jungtinių Valstijų prezidento Donaldo Trumpo rinkimų kampanijos štabo pasamdyta Didžiosios Britanijos duomenų analizės įmonė, pareiškė, jog „griežtai neigia“ įtarimus, kad ji, vykdydama tą darbą, netinkamai įgijo 50 mln. socialinio tinklo „Facebook“ naudotojų duomenis. „Teikdama paslaugas Donaldo Trumpo rinkimų kampanijai, „Cambridge Analytica“ nenaudojo šių „Facebook“ duomenų. Teikiant paslaugas šiam klientui, nebuvo vykdyta ir veikla, susijusi su suasmeninta reklama“, – pareiškė įmonė. Dėl šių įtarimų, apie kuriuos pranešė kelios Didžiosios Britanijos ir JAV žiniasklaidos priemonės, „Facebook“ akcijos pirmadienį gerokai atpigo. Socialinis tinklas blokavo „Cambridge Analytica“ paskyrą, o pareigūnai abiejose Atlanto pusėse paragino atlikti tyrimą. Didžiosios Britanijos informacijos komisaro biuras pirmadienį pareiškė, jog antradienį kreipsis į teismą ir prašys orderio, kad galėtų atlikti kratą ir patikrinti bendradarbiauti atsisakiusios „Cambridge Analytica“ serverius. „The New York Times“ ir Didžiosios Britanijos „The Observer“ bendrai atliktas tyrimas parodė, kad „Cambridge Analytica“, pasitelkusi psichologinį portretą kuriančią programėlę, kurią parsisiuntė 270 tūkst. žmonių ir gavusi duomenis apie juos ir jų draugus, sugebėjo sukurti 50 mln. „Facebook“ naudotojų psichologinius profilius. Tuo tarpu pirmadienį kilo naujų įtarimų dėl „Cambridge Analytica“ vadovų. Didžiosios Britanijos televizijos kanalo „Channel 4“ naujienų laidos reporteriui pavyko slaptai nufilmuoti „Cambridge Analytica“ generalinį direktorių Alexanderą Nixą (Aleksandrą Niksą), kai šis sakė, jog, pasitelkęs buvusius šnipus, gali įvilioti politikus į kompromituojančią padėtį, kad šie įkliūtų gaudami kyšį arba naudodamiesi sekso darbuotojų paslaugomis. Jis taip pat pareiškė, kad įmonė slaptai dalyvauja rinkimų kampanijose visame pasaulyje, be kita ko, veikdama per fiktyvių bendrovių tinklą arba pasitelkdama subrangovus. Tuo tarpu „Cambridge Analytica“ atstovas spaudai naujienų laidai pareiškė, jog įmonė „nenaudoja neteisingų medžiagų – jokiais tikslais“. „Griežtai atmetame visus įtarimus, jog „Cambridge Analytica“ ar kurios nors su ja susijusios bendrovės kokiais nors tikslais naudoja provokacijas, kyšius arba vadinamuosius medaus spąstus“, – pridūrė jis.