Garso studijų kompleksas įrengtas pernai spalį duris atvėrusiame daugiafunkciame VDU mokslo ir studijų centre, jame galima kurti profesionalius įrašus ir vykdyti garso tyrimus. „Garso studijų kompleksas atitinka pasaulinius standartus ir muzikos industrijos naujausius reikalavimus. Studentai čia turės galimybę plačiai taikyti žinias. Įranga ir akustinis studijų sprendimas leidžia jas naudoti profesionaliems įrašams, akustiniams bandymams, tyrimams“, – pranešime cituojamas medijų menininkas, VDU Šiuolaikinių menų katedros vedėjas dr. Rimantas Plungė. Studijose įrengta pasaulinio garso gamintojų technika ir profesionali muzikinė programinė įranga: „Pro Tools“ su C24 valdikliu, HDX sistema, „Studer“ daugiafunkcis pultas, dažnai naudojamas tiesioginėse transliacijose, 80 mikrofonų, tarp jų – „Neumann U87 Ai“, kurį britų žurnalas „Sound on Sound“ pripažino geriausiu, ir kita įranga. Garso studijų komplekse yra galimybė įrašyti 64 kanalus vienu metu. Naujosios garso įrašų studijos buvo tikslingai ir profesionaliai suprojektuotos pagal savo paskirtį – tinkamoms sąlygoms sukurti buvo pakeistos pastato savybės, geriausiai akustikai išgauti naudotos specifinės garso studijų įrengimui būtinos medžiagos. Nauja įranga studentams suteikia galimybę tobulinti praktinius įgūdžius ir užsiimti kūrybine veikla aukščiausio lygio garso studijose – tai ypač svarbu studijuojantiems jungtinėje VDU ir Centrinio Lankašyro universiteto (Didžioji Britanija) Muzikos produkcijos studijų programoje. „Atskirus elementus gal ir įmanoma rasti įvairiose studijose, bet pamatyti visą šią įrangą – Holivudą – vienoje vietoje Kaune buvo netikėta. Pradžioje šiurpas perėjo per nugarą, o tuomet – noras pačiupinėti“, – įrangos kokybę įvertino grupės „Quest Rising“ lyderis, VDU Katalikų teologijos fakulteto dekanas, docentas Benas Ulevičius. Vytauto Didžiojo universitete veikia medijų, garso, grafinės raiškos, dizaino, fotografijos, foto ir video montažo auditorijos ir laboratorijos, metodinis kabinetas-skaitykla, įranga aprūpintos fotografijos ir garso įrašų studijos. Kompleksą sudaro 3 įrašų studijos.  VDU technologijų ir žinių perdavimo centras yra atsakingas už įrengtos garso studijos naudojimą, tai yra „vienas langelis" tarp verslo ir universiteto. Investicijos į mokomąsias auditorijas ir laboratorijas per pastaruosius metus viršija 3 milijonus eurų.