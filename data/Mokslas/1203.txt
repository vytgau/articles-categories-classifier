Interneto keliamus pavojus rodo ir paskutiniai duomenys – bandymų patekti į prievartą prieš vaikus talpinančias svetaines vis auga. Vien tik per tris pastaruosius mėnesius užblokuotų bandymų prisijungti rodiklis ūgtelėjo iki 800 tūkstančių per mėnesį. „Mūsų, kaip mobiliojo ryšio ir interneto tiekėjų, pareiga dėti didžiausias pastangas, siekiant sumažinti prievartos prieš vaikus internete mastą. Tikime, jog bendradarbiaudami su teisėsauga ir įvairiomis prieš vaikų išnaudojimą kovojančiomis organizacijomis, galime prisidėti prie realių pokyčių“, – teigia Petras Masiulis, „Tele2“ generalinis direktorius Lietuvoje. Interneto svetaines su nelegaliu ir pavojų vaikams keliančiu turiniu bendrovė blokuoja pasitelkdama specialiai šiam tikslui įdiegtą sistemą. Pastaroji analizuoja svetaines, kurias „Interpolas“ yra įtraukęs į turinčių prievartos prieš vaikus turinio sąrašą, tad bet koks vartotojų bandymas prisijungti prie jų yra sustabdomas. P. Masiulio teigimu, nelegalaus turinio blokavimas internete yra svarbus kovos su vaikų išnaudojimu būdas, tačiau jo negana. Ne mažiau svarbu apie galimus pavojus internete šviesti vaikus ir jų tėvus bei siekti jų dialogo kalbantis apie gyvenimą virtualioje erdvėje. „Šiandien augantys vaikai nebejaučia skirties tarp realybės ir interneto – internetas yra tapęs jų realybe. Todėl kaip kas kartą paklausiame vaiko apie tai, kaip jam sekėsi mokykloje arba būrelyje, turėtume pasiteirauti apie tai, ką jis nuveikė internete“, – pataria P. Masiulis. Tai, kad laisvalaikio ir švietimo galimybes vaikams suteikiantis internetas neretai tampa nedraugiška erdve, atskleidžia nerimą kelianti statistika. „Tele2“ užsakymu birželio mėnesį Lietuvoje, Latvijoje, Estijoje ir Švedijoje atliktas tyrimas apie 9 – 14 metų amžiaus vaikų elgesį internete parodė, kas antras jų išsigando internete aptiko smurto proveržio, vienas iš dešimties leidosi į kalbas su nepažįstamaisiais, o kas trečias patyrė patyčias. Noras užtikrinti saugesnį internetą vaikams „Tele2“ šiemet paskatino prisijungti ir prie socialinius verslininkus remiančios organizacijos „Reach for Change“ organizuoto konkurso „Už ryšį, kuriuo galiu pasitikėti“. 20 tūkstančių eurų prizą bendrovė įteikė konkursą nugalėjusiam Dariui Juravičiui, žadančiam kurti platformą, kurioje vaikai testų ir žaidimų pagalba išmoks pagrindines saugumo internete taisykles. Apie kovą prieš vaikų išnaudojimą internete „Tele2“ atstovai šnekėjo ir antradienį Prezidentūroje vykusiame renginyje – „Inspirational Conference on Children’s Rights and Business Principles“ (vert. iš angl. k. – Įkvepianti konferencija apie vaikų teises ir verslo principus), kuris yra Lietuvos Respublikos Prezidentės Dalios Grybauskaitės inicijuotos socialinės kampanijos „Už saugią Lietuvą“ dalis.