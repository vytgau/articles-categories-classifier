Pranešime žiniasklaidai rašoma, kad trečią kartą Vilniuje vyksiantis VšĮ „Versli Lietuva” organizuojamas gyvybės mokslų forumas „Life Sciences Baltics 2016“ tradiciškai turės ir šios srities startuoliams skirtus verslumo mokymus bei prisistatymų investuotojams sesiją. Į „Life Sciences Baltics 2016” startuolių programą suvažiuos 20 ankstyvos stadijos gyvybės mokslų įmonių iš Lietuvos, Latvijos, Estijos, Didžiosios Britanijos bei Izraelio. „Lietuva demonstruoja turinti puikią terpę ne tik informacinių technologijų, bet ir techninės įrangos bei gyvybės mokslų startuoliams. Štai ankstesniuose „Life Sciences Baltics” forumuose kaip startuolis dalyvavusi medicinos įrangos gamintoja „Vittamed” pernai gavo per 10 mln. USD investicijų. Neabejoju, kad šįkart sulauksime naujų sėkmės istorijų”, - sako ūkio viceministras Marius Skarupskas. Baltijos regiono gyvybės mokslų startuolių potencialą mato jiems praktinius užsiėmimus vesiantis Harvardo verslo ir medicinos mokyklų dėstytojas, investuotojas, profesorius Teo Dagi. Jis tvirtina, kad mokslininkų pastangos kurti sprendimus žmonijos gerovės labui gali būti labai ribotos, jei kūrėjai nesieks jų komercializuoti. „Nėra nieko baisaus vykdyti mokslinius tyrimus vien dėl tyrimų, tačiau galimybė juos išvesti į rinką kartu reiškia ir daug didesnes galimybes padėti žmonijai. Juk ėjimas į rinką kartu lemia ir daug didesnį dėmesį produktų saugumui, efektyvumui, kainai”, - sako T. Dagi, atvykstantis startuoliams pasakoti būtent apie produktų komercializacijos niuansus. Kas dvejus metus „Verslios Lietuvos“ Vilniuje organizuojamas tarptautinis gyvybės mokslų forumas „Life Sciences Baltics 2016“ jau žinomas kaip vieta, kur susirenka šio sektoriaus lyderiai iš viso pasaulio – mokslininkai, verslininkai, Nobelio premijų laureatai. Tai didžiausias tarptautinis gyvybės mokslų forumas šiaurės Europoje ir vienintelis Baltijos šalyse, kur susitinka biotechnologijų, farmacijos ir medicinos prietaisų ekspertai iš viso pasaulio. Renginį sudaro konferencija, paroda, B2B susitikimų ir startuolių sesijos.