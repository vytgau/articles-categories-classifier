Sausio 27-ąją, šeštadienį, per šimtas svečių iš Australijos, Kinijos, Kanados, Jungtinės Karalystės, Belgijos, Danijos, Gruzijos, Gibraltaro, Ukrainos bei Izraelio Vilniuje kalbėsis apie blockchain ateitį, pristatys praktinius technologijos pritaikymo pavyzdžius, rašoma pranešime žiniasklaidai. Į renginį atskrenda ir delegacija iš Davoso Pasaulio Ekonomikos Forumo. „Blockchain technologija dažniausiai siejama su finansų technologijų sektoriaus inovacijomis, tačiau svarbu suvokti, kad sistema turi kur kas platesnį pritaikomumą – tiek versle, tiek viešojo administravimo srityje. Todėl šio centro atsiradimas padės Lietuvoje stiprinti gana naują pasaulyje kompetenciją ir kurti inovatyvius produktus, kurie gali tapti ne tik sėkminga eksporto preke, bet ir šalies vizitine kortele“, – teigia Centro atidarymo renginio svečius pasveikinsiantis LR Ūkio ministras Virginijus Sinkevičius. Pasak „Blockchain Centre Vilnius“ valdybos pirmininko Pauliaus Kunčino, tokio profilio blockchain centras yra pirmas Europoje. „Vienijame įspūdingą investuotojų, blockchain ekspertų ir mentorių komandą. Mūsų centre reziduos stipriai išvystyti arba sparčiai augantys blockchain projektai, turintys ambiciją plėstis į Europą, o iš Europos, į visą pasaulį“, – sako nepriklausomas ekonomistas ir finansų ekspertas P. Kunčinas, kuris yra vienas iš „Blockchain Centre Vilnius“ steigėjų. „Blockchain Centre Vilnius“ yra oficialus tarptautinio „Blockchain centre“ partneris Europoje. Centras padės startuolių bendruomenei ir entuziastams kurti ryšius su investuotojais, o Centro partneriams Kinijoje ir Australijoje atvers kelius į europines rinkas. „Centras savo profiliu ir veikla atspindi Lietuvos ambiciją tapti regiono inovacijų ir technologijų lydere. Blockchain yra strateginė industrija Lietuvai. Mes turime išnaudoti galimybę tapti technologijos vėliavnešiais Europoje, tą ir padarysime“, – tikino Paulius Kunčinas. Centro atidarymo iškilmėse dalyvaus ir pasisakys LR Ūkio ministras Virginijus Sinkevičius, „Blockchain Centre Vilnius“ steigėjas Europos parlamento narys Antanas Guoga, „Blockchain Centre“ Melbourne vadovas Martin Davidson, Europos Komisijos atstovas Pierre Marro, Europos Centrinio banko atstovas Dirk Bullmann, taip pat blockchain technologiją vystančios ar konkrečiose verslo srityse taikančios bendrovės. Vilniuje Blockchain centras įsikurs moderniame „Green Hall 2“ pastate. Beveik 800 kvadratinių metrų erdvėjebus vietų darbui, susitikimams, bendruomenės renginiams. „Green Hall 2“ verslo centras Vilniuje yra pirmasis naujos statybos biurų pastatas stikliniais fasadais, kuriam suteiktas A+ energinio naudingumo sertifikatas.