Žmonės mėgsta juokauti ir juoktis. Tai vienas iš būdų kaip mes palaikome socialinius santykius. Visgi, tai, kaip mes bandome prajuokinti kitus, daug pasako ir apie mūsų asmenybę. Rodas Martinas išskiria keturias humoro rūšis: Socialinis, draugiškas humoras – stengiatės juokauti taip, kad pagerintumėte santykius su aplinkiniais, paskatintumėte juos jus pamėgti. Save išaukštinantis humoras – juokais puikuojatės, giriatės, lyginate save su kitais – nebūtinai manote, kad esate už visus geresnis, bet taip juokaujate. Agresyvus humoras – pašiepiate, išjuokiate kitus. Save žeminantis humoras – pašiepiate save ar atskiras savo savybes. Martinas pripažįsta, kad žmonės dažniausiai juokauja labai įvairiai ir turi visų šių humoro rūšių bruožų. Tačiau psichologas mano, kad viena tikrai dominuoja ir žmonės dažniausiai tai suvokia vos perskaitę šį trumpą sąrašą. Tie, kurie vis tiek nežino, kokiu humoru pasižymi labiausiai, gali išspręsti paprastą testą. Tie žmonės, kurie dažniausiai juokauja draugiškai arba išaukštindami save, įprastai yra ekstrovertai. Jiems lengva bendrauti su kitais, jie lengvai susiranda naujų draugų, pritampa įvairiuose žmonių ratuose. Bendravimas ir humoras iš jų nereikalauja pastangų – viskas einasi labai lengvai. Tuo tarpu save žeminantis humoras yra dažnai siejamas su dėmesio reikalavimu. Žmonės tokius juokelius dažniausiai naudoja norėdami iš kitų sulaukti palaikymo, pagyrų. Toks humoras taip pat sietinas su neurotiškomis tendencijomis – jį propaguojantys žmonės dažnai jaučiasi pavydūs, vieniši, išsigandę, juos kamuoja nerimas. Kita vertus, jie dažnai moka puikiai skaityti socialines situacijas ir juokauja tinkamu metu, todėl gali manipuliuoti kitų nuomone apie save – kartais tai yra visai naudingas įgūdis. Agresyvus humoras dažnai yra siejamas su žema saviverte ir sąmoningai suvokiamais asmeniniais trūkumais. Jis naudojamas ir po traumų, ir kaip savotiškas socialinis gynybos mechanizmas. Kita vertus, dažnai juo pasižymi protingesni žmonės, kurie taip tiesiog saugosi nuo nepageidaujamų socialinių santykių. Martinas pabrėžia, kad visos humoro rūšys yra savaip geros – net agresyvus humoras turi savo vietą. Dažnai agresyviu humoru pasižymintys žmonės tampa savotiškais draugais, dažnai išjuokiančiais vienas kitą. Humoro jausmas apskritai yra viena iš patraukliausių žmogaus savybių, būtina ir romantinių santykių užmezgimui.