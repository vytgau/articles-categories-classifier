Atrodo, kad tarp paviešintos medžiagos yra populiaraus serialo „Sostų karai" (angl. „Game of Thrones") penkių dalių, tarp jų vienos dar nerodytos, scenarijai, ir mėnesio elektroniniai laiškai iš HBO programų viceprezidentės Leslie Cohen paskyros. Taip pat nutekinta vidinio susirašinėjimo dokumentų, tarp jų ataskaita apie televizijai pateiktus teisinius ieškinius ir darbo pasiūlymų laiškai aukšto rango vadybininkams. HBO anksčiau pripažino nukentėjusi nuo „firmos informacijos" vagystės ir nurodė tirianti šį nusikaltimą bei bendradarbiaujanti su policija ir kibernetinio saugumo ekspertais. Televizija pirmadienį nurodė nemananti, kad visa jos elektroninio pašto sistema tapo pažeidžiama. Numanoma programišių grupė konfidencialių HBO duomenų paskelbė jau antrąkart. Kol kas šių nutekinimų pasekmės buvo daug mažesnės negu chaosas, kilęs 2014 metais po bendrovės „Sony" duomenų vagystės. Per tą ataką nusikaltėliams pavyko perimti tūkstančius kompromituojančių elektroninių laiškų; jie paskelbė informacijos apie beveik 50 tūkst. buvusių ir esamų „Sony" darbuotojų, įskaitant jų atlyginimų dydžius ir socialinio draudimo numerius. Asmenys, prisiimantys atsakomybę už įsilaužimą į HBO sistemas, teigia turintys daugiau medžiagos, įskaitant scenarijus, dar nerodytų serialų dalių ir filmų, taip pat bendrovę kompromituojančios informacijos. Vaizdo įraše, adresuotame HBO generaliniam direktoriui Richardui Plepleriui, „Mr. Smith" juodu tekstu baltame fone grasina paskelbti daugiau medžiagos, jeigu televizija nesumokės išpirkos. Kad pavogta informacija nebūtų paviešinta, numanomi kompiuteriniai įsilaužėliai reikalauja „mūsų 6 mėnesių atlyginimo bitkoinais" ir nurodė, kad ši suma atitinka mažiausiai 6 mln. JAV dolerių (5,09 mln. eurų).