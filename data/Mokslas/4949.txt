Ore deguonies yra apie 21 proc., tačiau taip buvo toli gražu ne visada. Prieš 2,5 mlrd. metų deguonies jame nebuvo. Prieš milijardą metų jo ore jau buvo, tačiau nepakankamai, kad galėtume kvėpuoti. Ir tik vėliau deguonies ore atsirado tiek, kad jis pasidarė tinkamas gyvūnijai. Kada? Deja, nukeliauti į priešistorinius laikus ir paimti to meto oro mėginių – neįmanoma. Tiesa, panašu, kad to gali ir neprireikti. Broko universiteto mokslininkai paskelbė paėmę oro mėginių iš uolienų burbuliukuose įkalintų sferulių, kurioms – daugiau kaip 800 mln. metų. Mokslininkų tyrimo rezultatai pristatyti žurnale „Geology“. Nigelo Blamey vadovaujami geologai priešistorinių oro burbulų sudėtyje rado halito, kuris yra valgomosios akmens druskos atmaina. Masės spektrometras užfiksavo, kad prieš 800 mln. metų deguonies ore tebuvo apie 10 proc. Tiesa, tai yra 5 kartus daugiau, nei manyta iki šiol. Anksčiau mokslininkai laikėsi nuomonės, kad deguonis oro sudėtyje atsirado tik maždaug prieš 500 mln. metų. Tačiau dabar paaiškėjo, kad jo buvo gerokai anksčiau. Tiesa, kaip jis atsirado oro sudėtyje, mokslininkams dar nėra aišku.