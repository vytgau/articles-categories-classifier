Pasaulinė kibernetinio saugumo bendrovė „Kaspersky Lab“ pranešė atidaranti savo pirmąjį mokslinių tyrimų ir eksperimentinės plėtros (MTEP) centrą Europoje – Dubline (Airija). Vieta pasirinkta atsižvelgiant į didėjančią Dublino, kaip pagrindinio Europos technologijų centro, suteikiančio prieigą prie aukštos kvalifikacijos IT talentų ir tvirto novatoriškų technologijų įmonių tinklo, reputaciją. Iš pradžių investavusi apie penkis milijonus JAV dolerių, „Kaspersky Lab“ planuoja per artimiausius trejus metus Dubline sukurti 50 darbo vietų. Naujasis biuras didžiausią dėmesį skirs duomenų analizei ir verslo sprendimų įmonėms siūlomoms mokymosi technologijoms. Komanda bus atsakinga už pagrindinių naujų „Kaspersky Lab“ sprendimų, skirtų tiksliniams išpuoliams nustatyti ir tirti, dalių kūrimą. Keitas Votersas paskirtas vyriausiuoju inžinerijų plėtros komandos Airijoje vadovu. Jis yra baigęs Dublino universiteto koledžą ir įgijęs kompiuterinių mokslų laipsnį, turi daugiau kaip 15 metų patirtį kuriant duomenų analizės produktus ir teikiant sprendimus viso pasaulio klientams. „Kaspersky Lab“ kuria visus stambių organizacijų poreikius atitinkančius IT saugumo sprendimus, kurie apsaugo nuo kibernetinių grėsmių, aptinka sudėtingiausius išpuolius, reaguoja į saugumo incidentus ir prognozuoja grėsmių tendencijų raidą. Judėdama pirmyn, bendrovė ir toliau stiprina savo produktus, padeda išvengti sudėtingų grėsmių, siūlydama saugumo patirtį, technologijas ir paslaugas. Siekdama įgyvendinti šiuos planus, „Kaspersky Lab“ didina darbuotojų skaičių – 2016 m. ji sukūrė apie 400 papildomų darbo vietų visame pasaulyje, dauguma iš jų – tyrimo ir plėtros srityje.