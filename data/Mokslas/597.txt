Trisdešimtmetis vieną popietę lankėsi oro uoste. Tada jis ir nusprendė tądien sveikos mitybos įžadus sulaužyti ir užsisakė savo visų laikų mėgstamiausią valgį – mėsainį, gruzdintų bulvyčių ir gazuotą gėrimą. Viskas iš pradžių buvo gerai. Situacija pasikeitė, kai po kelių valandų jis pasinaudojo aparatu, kurį naudoja diabetu sergantys žmonės. Mažyčiame keturkampyje ekranėlyje jis išvydo, kaip drastiškai keičiasi cukraus kiekį rodančios linijos, kurios įprastai išsidėsčiusios horizontaliai. Sukirtus „Burger King“ maisto, cukraus kiekis, remiantis prietaisu, normą viršijo net tris kartus. G. Woo diabetu neserga, tačiau šis prietaisas, dar žinomas kaip nenutrūkstama gliukozės matavimo sistema arba CGM, jam tapęs gyvenimo būtinybe. Vyras savo pirmąjį CGM įsigijo pradėjęs eksperimentuoti su skirtingais mitybos sprendimais. Prietaisas, kaip teigia pats, leidžia jam akimirksniu sužinoti, kokią įtaką skirtingas maistas turi jo organizmui, ir pabrėžia, kad negrįžtamai pakeitė jo nuomonę apie maistą iš esmės. G. Woo priklauso sparčiai augančiai bendruomenei, kurią sudaro diabetu nesergantys žmonės, kurie noriai naudojasi gliukozės matuokliais, kontroliuodami cukraus ir angliavandenių vartojimą. Būtent jie siejami su dauguma rimtų sveikatos problemų. „Žinoma, visi puikiai supranta, kad cukrus ir greitasis maistas – nieko gero. Bėda ta, kad nesuvokiame tokio maisto žalos masto. Pamačius vizualiai, ateina tikrasis suvokimas“, – tvirtina G. Woo. Daugumai diabetu sergančiųjų, cukraus kiekio kraujyje stebėjimas yra būtinybė, nes staigiai nukritęs ar padidėjęs cukraus kiekis gali būti pavojingas ar net mirtinas. CGM kol kas dar nėra plačiai naudojami sveikų žmonių. Spėjama, kad jau neilgai trukus bus pasiūlyti vartotojams patogesni cukraus kiekį matuojantys prietaisai, kuriuos įsigyti ir naudoti galės visi norintys. „Fitbit“, „Apple“ ir „Google“ jau investuoja į naujos kartos CGM gamybą. Kol kas daugiausia diabetu sergančiųjų naudojami prietaisai gali būti labai naudingi visiems, kurie nori sveikiau maitintis, atsikratyti antsvorio ar tiesiog pagerinti sportinę formą. Neseniai „Fitbit“ investavo 6 mln. dolerių į vieną San Fransisko startuolį „Sano“, kuris šiuo metu kuria CGM, kuriame nėra adatos. Prietaisas „Sano“ nenaudoja adatos, jis jungiasi prie programėlės išmaniajame telefone, tad jį turintieji cukraus kiekį kraujyje stebėti galės kada tik panorėję. Daugumai tokie duomenys svarbiausi prieš ir po valgio – tokia stebėsena leis veiksmingai įvertinti, kaip vienas ar kitas maistas keičia cukraus kiekio kraujyje rodmenis. Kaip šis prietaisas atrodo galite pamatyti čia.