Šią platformą virtualios realybės sprendimu papildė ir ištobulino įmonės partneriai iš Šveicarijos: naudojant virtualios realybės akinius, vartotojai gali nuspręsti ir pagal savo norus susidėlioti visą namo išorės ar vidaus apdailą – nuo garažo vartų iki konkrečių virtuvės spintelių rankenėlių, pasirenkant konkrečias formas, atspalvius, medžiagų faktūras. Naudojantis šia sistema žmonės Australijoje gali apžiūrėti ne tik pastatytą namą, bet ir virtualiai pasivaikščioti po parduodamą sklypą ir išsirinkti namo projektą. Australijoje, kur atstumai yra gana dideli ir namų paieška užima daug laiko, virtualus sprendimas pasiteisino. „Dirbame ne tik su Lietuvos įmonėmis, bet ir su klientais iš viso pasaulio. Šiuo metu didžiąją dalį mūsų klientų sudaro užsienio kompanijos, o daugiausiai užsakymų gauname iš įmonių, kurioms mus rekomenduoja ankstesni „Data dog“ klientai. Taip pat nutiko ir su „IBuildNew” projektu – jiems mus, kaip didelės apimties projektų ir netradicinių IT sprendimų kūrėjus, rekomendavo mūsų pačių klientai“, - kaip rado klientus Australijoje pasakojo bendrovės vadovas Domas Janickas. Jis sako, kad „IBuildNew” analogų artimiausiu metu galima tikėtis Jungtinėje Karalystėje bei JAV. „Lietuvoje tokia platforma tikrai įmanoma, tačiau čia jau klausimas NT rinkos atstovams, ar toks poreikis yra“, - kalbėjo D. Janickas. Siūlydami sprendimus Australijos rinkai kauniečiai turėjo įsigilinti į šios šalies vartotojų įpročius. „Mums pasirodė neįprasta, kad australai dažnai nusprendžia negyventi name, kuriame jau kažkas gyveno anksčiau – jie mieliau teiks pirmenybę naujai vietovei. O jeigu dėl kažkokių priežasčių, pavyzdžiui, sentimentų, vietovės nenori keisti, nugriaus ten seniau pastatytus pastatus, o savo šeimai statys namą iš naujo“, - pasakojo jis. Kitas įdomus aspektas, lietuviams pasirodęs kiek neįprastu, buvo tai, kad Australijos rinkoje retai pasitaiko parduodami būstai tik su daline apdaila. „Ten įprasta, kad parduodamas namas jau turi ir grindis, ir šviestuvus, ir virtuvės įrangą. Kitaip tariant, namui iš esmės trūksta tik asmeninių šeimininkų daiktų“, - sakė D. Janickas. Jis taip pat pasakoja, kad įmonės sukurtoje platformoje galima rasti realius kelių skirtingų projektų namų kaimelius, kuriuos žmonės gali atvažiuoti apžiūrėti ir realybėje, prieš priimdami galutinį sprendimą. 