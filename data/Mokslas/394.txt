Pasirodo, visai tikėtina, kad mirsite sėdėdami ant tualeto. Kaip paprastas, natūralus veiksmas gali sukelti mirtį? Nusiraminkite, sveikiems žmonėms tuštinimasis nėra pavojingas. Jis net neturėtų reikalauti pastangų. Tačiau jei jau reikalai neinasi taip lengvai, prasideda problemos. Jei apie tai negalvodami atlikinėjate valsalva judesį (sulaikote kvėpavimą ir įtempiate pilvo raumenis), prašotės nelaimės. Šis judesys labai staigiai pakelia kraujo spaudimą ir išbalansuoja širdies ritmą. Vėlgi, jei esate sveikas ir tvirtas žmogus, tikriausiai tai nesukels mirties. Tačiau jei turite sveikatos problemų, reikėtų pasisaugoti. Gydytojai teigia, kad didelių pastangų reikalaujantis išsituštinimas gali sukelti mirtį, jei žmogus skundžiasi širdies sutrikimais ar neseniai išgyveno širdies operaciją, ar turi aneurizmą – suplonėjusias kraujagyslių sieneles. Pakilęs spaudimas gali sukelti insultą ar kiek lengvesnius sutrikimus – valsalva judesį sekso metu atlikęs 29-erių metų vyras laikinai vienoje akyje buvo praradęs regėjimą. Tačiau gali pasitaikyti ir kitokių traumų. Teigiama, kad tuštinimasis su užkietėjusiais viduriais gali perdėtai stimuliuoti gaubtinę žarną ir smegenis jungiantį nervą. Tai paskatina keistą refleksą, dėl kurio kraujas staiga plūsteli į apatinę kūno dalį, taip palikdamas smegenis ir sukeldamas nualpimą. Nualpimas tualete, kur daug kietų paviršių, visada yra gana pavojingas. Kai kurie įpročiai gali palengvinti tuštinimąsi. Aišku, visų pirma reikia valgyti daugiau skaidulų turintį maistą ir gerti pakankamai daug vandens. Taip pat reikėtų nepamiršti, kad tuštinimasis sėdint žmogui nėra natūralus – gamtoje žmogus tuštintųsi tupėdamas, tokia ir mūsų kūno sandara. Aišku, įprastame tualete tupėti yra neįmanoma, tačiau vis daugiau žmonių kojas pakelia ant kokios nors nedidelės pakylos – aukštyn pakelti keliai gerokai palengvina tuštinimąsi. Taigi, taip, visai tikėtina, kad kuris nors apsilankymas tualete bus paskutinis, tačiau viskas priklauso nuo jūsų sveikatos, dietos ir gyvenimo būdo.