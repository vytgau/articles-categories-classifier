Tuo metu vienas bitkoinas kainavo apie 6 JAV dolerio centus, o savaitgalį vienas kainavo daugiau nei 3 tūkst. JAV dolerių. Tiesa, šiuo metu jo kaina kiek pakritusi ir iki 3 tūkst. JAV dol. šiek tiek trūksta. Tačiau ir ši vertė yra nepaprastai didelė: palyginimui, iki šios didžiausias šios valiutos vertės „šuoliukas“ fiksuotas 2013-2014 m. sandūroje. Kas lėmė tokius Bitkono vertės svyravimus? Bankų ekonomistai sako, kad tam yra keletas priežasčių. Visų pirma, primenama, kad šią valiutą naudoja ne tik tie, kurie nori išvežti savo uždirbtą kapitalą iš šalies be apribojimų, pavyzdžiui, Kinijos atveju, bet ir įvairios nusikalstamos struktūros, šešėlinės ekonomikos dalyviai. „Bitkoinus naudoja vadinamieji šešėlininkai ir buvo manoma, kad tokios valstybės kaip Kinija, šią valiutą naudoti uždraus, bet ši prognozė nepasitvirtino. Bitkoinas vis randa kaip išsisukti ir lieka alternatyva norintiems išvengti mokesčių inspekcijų akiračių, bet kartu ir nebijančių prarasti dalį pinigų, nes ši valiuta nėra niekaip apsaugota. Tad bitkoinas tinka tiems, kurie neturi kitos alternatyvos: ar lagamine vežti milijoną, ar bitkoinais. Tai – šešėlinės ekonomikos instrumentas“, - kalbėjo „Nordea“ vyriausias ekonomistas Žygimantas Mauricas. Pašnekovas sako, kad dabartinis vertės šuolis veikiausiai yra susijęs su reguliaciniais pokyčiais, ieškoma būdų kaip apeiti apribojimus išvežti pinigus, taip pat tai gali būti susiję su neapibrėžtumais Azijos ir Artimųjų Rytų rinkose, kur ši valiuta ir yra paklausesnė. „Vakarų valstybėse bitkoinais palyginti mažai kas naudojasi, nes yra gerai išvystytos finansinės sistemos, santykinai yra mažiau ir šešėlinių pajamų", - kalbėjo jis. Šios valiutos išskirtinumas yra ir tai, kad labai sunku atsekti kas ir kam pervedė pinigų. Ž. Mauricas sako, kad bitkoino populiarumas yra pagrįstas tik žmonių tikėjimu jo verte, tad kaip ji pakilo, lygiai taip pat gali ir smukti. Pašnekovas sako, kad tikėtina, kad ši bitkoino vertė yra tyčia dirbtinai keliama tam, kad kuo daugiau žmonių juos įsigytų ir taip būtų išviliota kuo daugiau pinigų. Finansų rinkose tokios strategijos yra draudžiamos ir vadinamos manipuliavimu rinka, kai jos dalyviai finansines priemones perka vieni iš kitų ir taip dirbtinai didina jų kainą. Tad norintiems jų pirkti reikėtų būti itin atsargiais ir įvertinti riziką. Ekonomistas sako, kad šios valiutos vertę gali palyginti ir 1-5 proc. bitkoinų savininkų. Tiesa, nėra žinoma, kiek bitkoinų yra iš viso ir kas juos turi. „Tokios valiutos egzistavimas neleidžia iki galo atlikti funkcijų teisėsaugos ar mokesčių institucijoms, naudojant bitkoinus galima finansuoti ir terorizmą, ir politines partijas, ir visokius judėjimus, kurie yra uždrausti. To niekas nesužiūri, tad, manau, ilgainiui, tai yra pavojingas dalykas", - mano Ž. Mauricas. Kalbėjo „Swedbank“ vyriausias ekonomistas Nerijus Mačiulis sako, kad bitkoinų kainos kilo pastarąjį pusmetį ir tai lėmė padidėjusi jų paklausa, pirmiausiai, Kinijoje ir Japonijoje. „Aišku, viena pagrindinių prielaidų – vis daugiau gyventojų ir investuotojų naudoja šią valiutą kaip taupymo ir investavimo priemonę. Tai ypač aktualu tokiose valstybėse kaip Kinija, kai gyventojai turi ribotas galimybes savo turtą išvežti iš valstybės. Bitkoinus gali išleisti kur nori ir kaip nori, be to, sandoriai yra anoniminiai, tad galima nuslėpti gautas pajamas ir nesumokėti mokesčius“, - vardijo N. Mačiulis. Jis sako, kad jei šios valiutos egzistavimas teisėsaugos ir centrinių bankų bus vertinamas kaip grėsmė, šios valiutos naudojimą bus stengiamasi riboti. „Pagrindinė šios kripto valiutos rizika – ji yra vertinama kaip saugi nusikaltėliams, tai rodo ir išpuolio prieš „Grožio kliniką“ atvejis, kai duomenys pavogę asmenys reikalavo sumokėti bitkoinais. Galima įsivaizduoti ir liūdnesnį atvejį kai bus grobiami žmonės ir prašoma sumokėti bitkoinais“, - kalbėjo N. Mačiulis. Paklaustas, ar bitkoino vertės kilimas galėtų signalizuoti finansinį sunkmetį ar geopolitines įtampas, N. Mačiulis sako tuo abejojantis. „Nemanau, kad tokia hipotezė yra teisinga, nes tuo pačiu metu kiltų ir aukso kaina, nes jis yra vertinamas kaip saugi užuovėja, kai baiminamasi konfliktų. Bitkoinas šiuo metu yra išskirtinis aktyvas, kurio vertė padidėjo. Čia galima įžvelgti ir burbulą, yra nemažai spekuliacijų, tad nereikėtų nustebti kai vieną dieną jo vertė sumažės perpus“, - apibendrino N. Mačiulis.