Psichologai teigia, kad psichopatai ir sociopatai gali daryti nusikaltimus, nes paprasčiausiai dėl to nesigaili. Tačiau psichopatai dažniausiai visiškai nejaučia gailesčio savo aukoms. Jie gali ramiai vogti ar kitaip pažeidinėti įstatymus, nes jie nejaučia gailesčio ar gėdos. Teigiama, kad jų smegenyse matomi tam tikri pakitimai, kurie neleidžia žmogui jausti empatijos. Sociopatai dažnai būna visiškai atsiskyrę nuo visuomenės, tačiau pagrindines normas žino. Jie yra labai impulsyvūs ir gali patys sau netikėtai įvykdyti nusikaltimą ar kitaip pakenkti kitiems žmonėms, tačiau vėliau emocijoms atslūgus jie gali gailėtis savo poelgio. Manoma, kad sociopatija gali išsivystyti dėl psichologinių traumų ir noro atsiskirti, tačiau mokslininkai dėl to dar nėra tikri. Psichologai taip pat pastebi, kad psichopatai dažnai būna išsilavinę, puikiai įsilieję į visuomenę, gali turėti gerą darbą. Tačiau jie dažnai stengiasi klaidinti savo įvaizdžiu, kad galėtų kenkti kitiems žmonėms. Sociopatai dažniau yra neišsilavinę atsiskyrėliai, kurie turi prastus socialinius įgūdžius ir negali kontroliuoti savo emocijų. Apie skirtumus galima kalbėti ilgai – šia tema yra parašyta nemažai knygų. Visgi, keletas pagrindinių mitų visuomenėje vis dar gyvuoja. 1. Psichopatų ir sociopatų mūsų aplinkoje apstu. Tai nėra tiesa. Įvairūs straipsniai kviečia pasitikrinti, kiek jūsų aplinkoje yra nuo šių sutrikimų kenčiančių žmonių, o ir patys mes dažnai įsivaizduojame, kad kalėjimuose (ar gatvėse) yra pilna psichopatų ir sociopatų. Vis dėlto statistika yra tokia – vos 1-2 proc. turi šiuos sutrikimus ir daugelis jų pasireiškia labai menkai. 2. Visi psichopatai ir sociopatai yra žiaurūs. Šis mitas yra gajus todėl, kad šie sutrikimai dažnai linksniuojami su nusikaltimais – kaip ir šiame straipsnyje. Tačiau iš tikrųjų nuo šių sutrikimų kenčiantys žmonės tėra labiau linkę daryti blogą kitiems, bet nebūtinai tai daro. Dauguma sociopatų ir psichopatų per savo gyvenimą nepadaro didelių nusikaltimų. 3. Psichopatais arba sociopatais dažniausiai būna vyrai. Tai taip pat nėra tiesa. Iš tikrųjų mokslininkai mano, kad vyrai dažnai ryškiau parodo simptomus – moterys juos moka paslėpti. Tačiau didesnio skirtumo tarp lyčių kalbant apie šiuos sutrikimus tikrai nėra. 4. Gydytojai psichopatams ir sociopatams negali padėti. Šie sutrikimai yra nepagydomi. Tačiau gydytojai gali skirti vaistų, kurie slopina simptomus ir psichopatams bei sociopatams padeda gyventi normalų gyvenimą. 5. Psichopatiją ir sociopatiją galima diagnozuoti patiems. Internete yra gausybė testų, teigiančių, kad jais galima nusistatyti šį sutrikimą. Tai nėra tiesa – tiksliai diagnozei reikia gydytojų įvertinimo. Ir nereikėtų galvoti, kad dėl tam tikrų emocijų protrūkių ar noro atsiskirti jūs esate psichopatas ar sociopatas – kartais nesusivaldo ir labai ramūs, sveiki žmonės. Daug asmenybės ir psichologinių sutrikimų yra apipinti mitais ir legendomis. Šį sąrašą būtų galima tęsti – itin sėkmingi žmonės dažniausiai nebūna psichopatai, turėti draugų kenčiančių nuo šių sutrikimų nėra pavojinga, dideli sukrėtimai negali žmonėms sukelti psichopatijos ir t. t.