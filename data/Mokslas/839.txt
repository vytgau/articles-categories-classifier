Kaip Eltai sakė Vilniaus Gedimino technikos universiteto (VGTU) grafinių sistemų katedros lektorė dr. Rytė Žiūrienė, universitetas, pasitelkęs naujausias technologijas, ir toliau viso pasaulio bei mūsų šalies gyventojus stengsis supažindinti su Lietuvos istorijos bei kultūros vertybėmis. „VGTU Multimedijos ir kompiuterinio dizaino studentai dirba prie virtualaus Vilniaus modelio. Siekiame ne tiksliai atvaizduoti miestą, bet pasiūlyti naują žvilgsnį į žinomas erdves, galimybę išgyventi jo istoriją: virtualioje realybėje jau galima išvysti Gedimino sapno fragmentus, aplankyti keletą 3D lazeriniu skeneriu nuskenuotų Vilniaus vietų, taip pat pasivaikščioti po Katedros aikštės prakartėlę“, – pasakojo dr. R. Žiūrienė. Žinia apie Gineso rekordo siekiančią mažiausią pasaulyje Vilniaus nanoprakartėlę apskriejo daugybę šalių. Straipsniai su nuotraukomis pasirodė JAV, Kanados, Didžiosios Britanijos, Olandijos, Vokietijos, Lenkijos, Latvijos, Belgijos žiniasklaidoje, žinia pasiekė Kinijos, Japonijos, Filipinų, Indijos ir net Australijos skaitytojus. Pasak dr. R. Žiūrienės, iš viso pasirodė per 700 naujienos publikacijų, Lietuvos mokslininkų idėją aprašė „The New York Times“, „The Washington Post“, „USA Today“, „Business Insider“, „Deuche Welle“, taip pat vienas populiariausių turinio portalų socialiniuose tinkluose „Bored Panda“. „Džiaugiamės, kad mažiausios prakartėlės idėja buvo pozityviai sutikta ir Lietuvoje. Visą šventinį laikotarpį filmukas apie nanoprakartėlės gimimą buvo ketvirtas žiūrimiausias video Lietuvoje: feisbuko paskyroje šis vaizdo įrašas peržiūrėtas dar 300 tūkst. kartų. Socialiniuose tinkluose naujiena dalijosi Lietuvos ir užsienio nuomonės formuotojai, garsūs visuomenės veikėjai, VGTU partneriai ir absolventai su prierašais „proud to be VGTU alumni“, „Lithuania high tech“, „proud to be LT“, – vardijo dr. R. Žiūrienė. Pasak ELTA pašnekovės, mažiausios prakartėlės Gineso rekordo registravimu rūpinasi projekto partneriai Vilniaus miesto verslo plėtros ir turizmo agentūra „Go Vilnius“. Dokumentacija pasaulio Gineso rekordų knygos sudarytojams buvo pateikta gruodžio mėnesį. „Mūsų paraiška buvo peržiūrėta, gavome pirminį patvirtinimą, kad tokia kategorija užregistruota (anksčiau jos nebuvo) ir galime siekti rekordo. Šiuo metu tiksliname ir teikiame papildomą informaciją pagal specialius organizatorių reikalavimus“, – sakė Vilniaus Gedimino technikos universiteto grafinių sistemų katedros lektorė dr. R. Žiūrienė. ELTA primena, kad Lietuvos mokslininkų grupė, kuriems aktyviai talkino ir studentai, pagamino penkias Vilniaus arkikatedros prakartėlės nanokopijas. Vieną Prezidentė Dalia Grybauskaitė įteikė popiežiui Pranciškui. Antroji prakartėlė liko Lietuvos Respublikos prezidentūroje Vilniuje, trečioji – Vilniaus arkivyskupijos kurijoje. Kitos nanoprakartėlės bus eksponuojamos Vilniaus Gedimino technikos universiteto (VGTU) kūrybiškumo ir inovacijų centre „LinkMenų fabrikas“ ir Vilniaus miesto savivaldybėje. Čia jas išvysti galės kiekvienas norintysis. Vilniaus Gedimino technikos universiteto Kūrybiškumo ir inovacijų centro „LinkMenų fabrikas“ direktoriaus pavaduotoja Eglė Girdzijauskaitė Eltai sakė, kad nanoprakartėlė – nematoma plika akimi – yra žmogaus ląstelės dydžio. Ją galima išvysti tik per galingus mikroskopus. Tiksli prakartėlės, Kalėdų laikotarpiu stovinčios Vilniaus Katedros aikštėje, kopija sumažinta 10 tūkst. kartų. Kurdami prakartėlę VGTU studentai, mokslininkai ir įmonių atstovai naudojo 3D skenavimo, 3D modeliavimo ir 3D lazerinio nanospausdinimo technologijas. Idėja sukurti nanoprakartėlę kilo organizacijai Invest Lithuania, jos įgyvendinimo ėmėsi VGTU Kūrybiškumo ir inovacijų centras „LinkMenų fabrikas“ drauge su Vilniaus universiteto Lazerinių tyrimų centru bei privačiomis kompanijomis „Femtika“ ir „Idėja 3D“.