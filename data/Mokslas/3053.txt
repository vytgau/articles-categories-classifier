Artėjant šiltam pavasario savaitgaliui, verta atminti, kad po žiemos gamtoje lengvo grobio tyko išalkę vabzdžiai. Kai kurie jų gali platinti ligas ar savo įkandimu sukelti alergines reakcijas, todėl verta iš anksto pasirūpinti juos atgrasančiomis priemonėmis ir tinkama apranga. Vienos aršiausių po žiemos yra erkės. Po žiemos jos būna ypač alkanos ir agresyvios, rašoma pranešime spaudai. Svarbu atminti, kad jos gyvena ne tik miškuose, o erkę galite „pasigauti” ir miesto parke ar savo kieme. Įsisiurbus erkei, svarbu taisyklingai ją ištraukti ir po to kelias savaites stebėti įkandimo vietą ir bendrą žmogaus būklę. Įsibėgėjant pavasariui, sparčiai daugėja ir uodų, ypač miške ir prie vandens telkinių. Šie kraujasiurbiai Lietuvoje neperneša pavojingų ligų sukelėjų, bet gali sukelti alerginių reakcijų, įgėlimo vietas sužeidus – ir infekcinių komplikacijų. Todėl būtina įkandimo vietą tinkamai prižiūrėti. Saugotis nuo uodų ir erkių galima dėvint tinkamą šviesią aprangą, naudojant repelentus. Dar viena arši vabzdžių grupė - vapsvos, širšės ir bitės. Jas traukia saldūs gėrimai, vaisiai, tad patariama visada po saldžių užkandžių nusiplauti rankas, o valgant desertą lauke - apžiūrėti kiekvieną kąsnį.