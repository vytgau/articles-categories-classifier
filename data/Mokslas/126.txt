Pardavimai sausio–kovo mėnesiais smuko keturioliktą ketvirtį iš eilės. Pirmąjį ketvirtį asmeninių kompiuterių pardavimai sumažėjo Azijos ir Ramiojo vandenyno regione, taip pat Jungtinėse Valstijose, o kituose regionuose jie šiek tiek padidėjo. Palyginti su 2017 metų pirmuoju ketvirčiu, asmeninių kompiuterių pardavimai Azijos ir Ramiojo vandenyno regione sumažėjo 3,9 proc., o Jungtinėse Valstijose – 2,9 procento. „Prie asmeninių kompiuterių pardavimų pasaulyje sumažėjimo labiausiai prisidėjo Kinija, kurioje ketvirčio pardavimai krito 5,7 proc., – pažymėjo „Gartner“ vyriausioji analitikė Mikako Kitagawa (Mikako Kitagava). – Paklausa ypač sumažėjo Kinijos verslo sektoriuje, nes stambios valstybinės įmonės, laukdamos kovo pradžioje vykusios Visos Kinijos liaudies atstovų susirinkimo sesijos rezultatų, atidėjo įrangos įsigijimą arba atnaujinimą.“ Trims didžiausiems pasaulyje asmeninių kompiuterių gamintojams – HP, „Lenovo“ ir „Dell“ – šių metų pirmąjį ketvirtį teko 56,9 proc. visų pasaulyje parduotų asmeninių kompiuterių. Metais anksčiau jų bendra dalis sudarė 54,5 procento. Iš šešių pirmaujančių pasaulyje asmeninių kompiuterių gamintojų labiausiai – 6,5 proc. – pardavimus padidino „Dell“.