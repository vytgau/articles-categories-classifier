Taip skelbiama žurnale „Nature Ecology & Evolution“ publikuotame tyrime. Mokslininkai jau seniai domėjosi tuo, ar pirmykščiai žinduoliai galėjo būti aktyvūs naktimis dėl to, kad išvengtų dienos metu dominavusių dinozaurų. Šiandieniniai žinduoliai vis dar turi išlikusių požymių, būdingų nakties gyventojams. Pavyzdžiui, dauguma žinduolių (išskyrus žmones ir daugybę kitų primatų) neturi fovea – akies tinklainės centrinės duobutės, kuri leidžia aiškiau matyti vaizdą. Daugelio žinduolių akių forma taip pat pritaikyta geriau matyti prieblandoje nei ryškioje šviesoje. Ką jau kalbėti apie daugeliui žinduolių būdingą stiprią uoslę, jautrią klausą ir orientuotis aplinkoje padedančius ūsus, kurie, mokslininkų teigimu, praeityje gyvūnams buvo gyvybiškai svarbūs norint išgyventi tamsoje. Kodėl prieš daugelį milijonų metų žinduoliai buvo aktyvūs būtent tamsiuoju paros metu? Mokslininkai mano, kad taip jie buvo prisitaikę apsisaugoti nuo dinozaurų, kurie paprastai aktyvūs būdavo dienos šviesoje. Tačiau šios idėjos įrodymai daugiausia yra netiesioginiai, pažymėjo mokslininkai. Ir bandyti nustatyti, ar ilgai pirmykščiai žinduoliai buvo aktyvūs naktimis, remiantis tik rastų skeletų kaulų struktūra, yra sudėtinga. Galų gale, daugelio šių dienų šviesiuoju paros metu aktyvių žinduolių kaukolės ir akių forma atrodo taip pat, kaip ir naktinių gyvūnų. Norėdama išsiaiškinti šią paslaptį, tarptautinė mokslininkų grupė palygino 2,415 skirtingų žinduolių rūšių veiklos modelius. Jie surinko duomenis iš mokslinių bazių, mokslinių straipsnių, tyrėjų ir enciklopedijų apie šių rūšių elgesį ir pabandė suskirstyti žinduolius į penkias grupes: į aktyvius naktį aktyvius dienomis aktyvius tiek dieną, tiek naktį aktyvius tik saulėlydžio ir/ar saulėtekio metu aktyvius tam tikrai ciklais. Daugiausia dėmesio jie skyrė pirmųjų trijų grupių tyrimams. Mokslininkai nustatė, kad šiuolaikinių žinduolių protėviai tikriausiai buvo aktyvūs naktimis ir tokiais išliko maždaug iki tol, kol išnyko dinozaurai. Tačiau taip pat paaiškėjo, kad gyvūnai, kurie buvo aktyvūs tiek dieną, tiek naktį galėjo atsirasti daug anksčiau – maždaug 9 milijonai metai iki dinozaurų išnykimo. Jei dienos metu dominavo dinozaurai, kodėl kai kurie žinduoliai taip pat pasirinko dieną? Yra keletas galimų paaiškinimų. Galbūt tokie žinduoliai bandė išvengti galimybės būti suvalgytiems naktį. Galbūt žydinčių augalų, o su jais ir vabzdžių, atsiradimas ir paplitimas suteikė jiems naujų galimybių klestėti. Tačiau taip pat yra įrodymų, kad dinozaurų skaičius po truputį mažėjo dar iki tol, kol juos visiškai sunaikino asteroidas. Tai taip pat galėjo būti priežastis, kodėl žinduoliai galiausiai naktinį gyvenimą iškeitė į dieninį.