Aplink Žemę ašigalinėje orbitoje skraidęs zondas tyrinėjo visos magnetosferos sandarą – joje esančių dalelių tankius, temperatūras bei judėjimo trajektorijas. 2005 metų gruodį zondas netikėtai nustojo komunikuoti, taigi misija buvo nutraukta. Jis toliau skraidė tokia pačia ar panašia orbita, bet nebuvo sekamas. O dabar paskelbta, kad zondas netyčia vėl atrastas ir skleidžia radijo signalus. Ir aptiko jį astronomas-mėgėjas, ieškojęs kito, neseniai paleisto, slapto zondo „Zuma“. Kol kas pavyko nustatyti, kad aptiktasis zondas skleidžia tokio pat dažnio radijo signalus, kaip IMAGE, ir kad jo siunčiamuose telemetrijos duomenyse yra identifikacinis numeris, atitinkantis IMAGE numerį. Bet tai dar šimtu procentų neįrodo, kad ten yra IMAGE; tam reikėtų iššifruoti visą zondo telemetriją. Tą padaryti bus sudėtinga, nes per daugiau nei dešimtmetį nuo misijos pabaigos pasikeitė programinė įranga, tad reikės atkurti tas senąsias programas. Kai tai bus padaryta, galbūt zondą netgi pavyks prikelti naujam gyvenimui.