„Tai puiki proga iš arti pamatyti ir išgirsti, ką įdomaus ir svarbaus veikia Lietuvos ir pasaulio mokslininkai, kokie nauji išradimai netrukus paįvairins mūsų gyvenimą, kokias mokslo mįsles pavyko įminti“, – teigia festivalio rengėjai. Bene daugiausia renginių vyks Vilniuje. Vilniaus universiteto (VU) Ląstelės biologijos laboratorijoje su specialia įranga bus galima pamatyti, kaip žūsta vėžinės ląstelės jas veikiant chemoterapiniu vaistu. Modifikacijų projekto „Neįtikėtini gyvūnai“ sumanytojai siūlo sukurti žmogaus-gyvūnų hibridus Zoologijos muziejuje. Bus rengiamos ekskursijos į TEVA/ Sicor Biotech gamyklą ir Thermo Fisher Scientific Baltics gamyklas pažiūrėti, kaip gimsta mokslininkams skirti produktai ir naujos kartos vaistai, į Fotonikos slėnį ir bendrovę „Ekspla“ – susipažinti su lazerių veikimo principais, išbandyti 3D spausdinimą. Renginiai taip pat vyks Vilniaus kolegijoje, Užupio meno inkubatoriuje, Lietuvos nacionaliniame dramos teatre, kitur. Rugsėjo 16 dieną Mokslo aikštėje, Saulėtekio alėjoje, suplanuota mokslo populiarinimo šventė. Tą pačią dieną Vilniaus Gedimino technikos universitetas pristatys „Robotų planetą“, kur bus galima išbandyti mokomuosius ir studentų sukonstruotus robotus, LEGO robotus, pasimokyti juos programuoti. Savo fakultetus ir Santakos slėnį lankytojams atvers ir Kauno technologijos universitetas. Apsilankiusieji Vytauto Didžiojo universiteto Menų laboratorijoje taps menininkais ir meno ekspertais. Ekskursiją po seniausius Kauno viduramžių statinius – pilį, Perkūno namą, Vytauto Didžiojo bažnyčią, Arkikatedrą baziliką – surengs Lietuvos mokslo premijos laureatas profesorius Vytautas Levandauskas. Ekskursijos numatytos ir po Lietuvos sveikatos mokslų universiteto Anatomijos muziejų, Lietuvos zoologijos sodą, VDU Botanikos sodą. Uostamiestyje mokslo ir technologijų mėgėjai turės galimybę aplankyti jūrų uostą, Lietuvos aukštosios jūreivystės mokykloje – valdyti įvairius laivus sumodeliuotose realiuose plaukiojimo rajonuose, Klaipėdos universitete – patirti, kaip projektuojami modernūs laivai, išbandyti molekulinės genetikos tyrimo metodus, taikomus biologijoje ir ekologijoje. Mokslo festivaliai renginiai taip pat vyks Šiauliuose, Panevėžyje, Alytuje, Anykščiuose, Kaišiadoryse, Palangose, Vilkijoje, Kretingoje, Šakiuose, Druskininkuose.