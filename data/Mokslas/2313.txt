Jame gerokai patobulinta žaidimo grafika ir animacija, rašoma pranešime spaudai. Svetainės „VGChartz.com“ duomenimis, žaidimo išankstiniai užsakymai jau perkopė 100 000 parduotų kopijų ribą ir užima pirmąją vietą tarp dar neišleistų žaidimų. Vyresni kompiuterinių žaidimų gerbėjai atsimena 1996-uosius metus, kuomet pasaulį pirmą kartą išvydo vienas iš geriausiai žinomų žaidimų pasaulio veikėjų — bandikutas Krešas. „Crash Bandicoot“ žaidimų serija buvo sukurta JAV kompanijos „Naughty Dog“ ir pradžioje skirta tik „Playstation“ konsolei. Vis tik žaidimo populiarumas lėmė, kad tolesnės žaidimo dalys vėliau buvo išleistos ir kitoms konsolėms, nors orginalioji trilogija taip ir liko skirta tik orginaliajam „Playstation“, bei tapo savotiška šios konsolės ikona. „Crash Bandicoot“ seriją šiuo metu sudaro 18 žaidimų, o pasaulyje jau yra išplatinta daugiau nei 50 milijonų šio žaidimo kopijų. Įdomus faktas, kad „Crash Bandicoot“ yra ko gero vienintelis žaidimas sukurtas vakaruose, kuris sulaukė sėkmės ir Japonijoje. Žaidimo metu žaidėjas turi įveikti įvairias kliūtis ir laužyti kelyje pasitaikančias dėžes. Iš to, beje, kilo ir veikėjo vardas (angl. crash − laužyti). Pagrindinis žaidimo blogietis, prieš kurį tenka susikauti, yra daktaras Neo Korteksas, kuris bando genetiškai modifikuoti Australijos gyvūnus, o vėliau jiems padedant užvaldyti pasaulį. Krešas yra vienas iš daktaro „nenusisekusių“ eksperimentų. Žaidimo herojaus pagrindinė užduotis yra sutrukdyti daktaro Kortekso planams ir padėti kitiems žvėreliams. Orginalioji trilogija buvo parduota daugiau nei 20 milijonų kopijų tiražu. 