Pirmadienį paskelbtame interviu „Vox“ feisbuko įkūrėjas gynė socialinio tinklo verslo modelį ir atsikirto į praėjusią savaitę „Apple“ vadovo Timo Cooko išsakytą kritiką. M. Zuckerbergas teigė, jog viena iš feisbuko problemų buvo ta, kad jis buvo idealistiškas ir dėmėsį kreipė tik į pozityvius aspektus. „Manau, kad dabar žmonės yra tinkamai susitelkę ties kai kuriomis rizikomis ir nesėkmėmis“, – sakė jis. „Manau, kad mes išlįsime iš šios duobės, tačiau tam reikės kelerių metų. Norėčiau visus šiuos klausimus išspręsti per tris ar šešis mėnesius, bet realybė yra ta, kad kai kurių problemų sprendimas užtruks ilgiau“. M. Zuckerbergas taip pat atsakė į T. Cooko kritiką, kuris teigė, kad feisbukas nudegė dėl savo verslo modelio, kur užsidirbama iš žmonių duomenų. „Manau, kad šis argumentas, kad jeigu jūs nesusimokėsite, tai kažkodėl mes jumis nesirūpinsime, yra labai neapgalvotas ir neturintis nieko bendro su tiesa“, – sakė „Facebook“ vadovas. „Realybė tokia, kad jeigu nori sukurti kiekvienam pasaulio žmogui susijungti norinčią paslaugą, turi suprasti, jog yra daug žmonių, kurie negali sau leisti už tai mokėti. Todėl, kaip ir daugelio žiniasklaidos priemonių, pajamomis iš reklamos pagrįstas modelis čia yra vienintelis racionalus modelis“, – teigė jis. Verslininkas pastaruoju metu turi teisintis dėl netinkamo „Facebook“ vartotojų duomenų panaudojimo paaiškėjus, kad Jungtinės Karalystės bendrovei „Cambridge Analytica“ buvo nutekinti 50 mln. vartotojų duomenų. Jie buvo panaudoti per JAV prezidento Donaldo Trumpo rinkimų kampaniją.