1985 metais žymus Didžiosios Britanijos išradėjas seras Clive‘as Sinclairis pareiškė, kad jo sukonstruotas elektrinis triratis sukels tikrą revoliuciją privačių transporto priemonių gamybos srityje. Pirkėjai, kaip bebūtų gaila, kūrėjo entuziazmu neužsikrėtė. „Sinclair C5“ pavadinta transporto priemonė nebuvo paklausi ir galop nugrimzdo į užmarštį. O štai dabar, praėjus net 30-iai metų, sero sūnėnas Grantas Sinclairis pristatė savo gerokai patobulintą modelio versiją. Triratis „Iris“ sveria vos 55 kg. Naujojo modelio pakaba kiek pakelta. Jo kūrėjas pagalvojo ir apie apsaugą nuo prastų oro sąlygų. Modelyje „Iris“ sumontuotas 250 W galingumo elektrinis variklis. Jis įjungiamas vos tik vairuotojas pradeda minti pedalus. Triratis gali išvystyti net 50 km/h greitį, o visiškai įkrovus akumuliatorių šia transporto priemone pavyks nuvažiuoti 80 km. Kol kas pristatytas tik pavyzdinis triračio modelis, tačiau jo kūrėjas G. Sinclairis tikisi, kad jau šių metų pabaigoje į prekybą bus išliesta pirmoji triračių „Iris“ partija.