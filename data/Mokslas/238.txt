Be kita ko, įmonė nusprendė atsisakyti funkcijos „Partner Categories“, kuri duomenų analizės įmonėms leidžia siųsti reklamą konkrečioms socialinio tinklo naudotojų grupėms, pavyzdžiui, žmonėms, kurie dažniau negu kiti perka tam tikras prekes, rašo JAV verslo dienraštis „The Wall Street Journal“. Be to, kalbama, kad „Facebook“ planuoja iš savo platformos nebeteikti nuasmenintų duomenų, kurie įmonėms leidžia vertinti, ar jų reklamos strategija yra sėkminga. Šie pokyčiai buvo suplanuoti „Facebook“ vykdant savo vidaus politikos peržiūrą, kurios buvo imtasi po kovo viduryje kilusio skandalo. Socialinis tinklas tuomet blokavo „Cambridge Analytica“ ir Kembridžo universiteto psichologijos profesoriaus Aleksandro Kogano puslapius socialiniame tinkle. A. Koganas per savo programėlę „This is your digital life“, kurią jis sukūrė socialinio tinklo platformoje ir kuri turėjo sudaryti naudotojo psichologinį portretą, perdavė duomenis apie „Facebook“ naudotojus trečiosioms šalims, įskaitant „Cambridge Analytica“. Pranešama, kad tai palietė daugiau kaip 50 mln. socialinio tinklo naudotojų. Manoma, kad šie duomenys galėjo būti panaudoti per JAV prezidento rinkimų kampaniją 2016 metais ir rengiantis referendumui dėl Didžiosios Britanijos pasitraukimo iš Europos Sąjungos (ES). „Facebook“ kapitalizacija per paskutinius tris mėnesius krito 14 proc. iki 442,2 mlrd. JAV dolerių.