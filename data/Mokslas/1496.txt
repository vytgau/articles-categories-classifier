Pagrindinis įgulos vado Randy Bresniko ir astronautu tapusio mokytojo Joe Acaba uždavinys – pakeisti neryškiai rodančią kamerą ant naujojo rankos griebtuvo, kuris buvo prijungtas per ankstesnį astronautų išėjimą į atvirą kosmosą prieš dvi savaites. Šį darbą buvo numatyta atlikti anksčiau šią savaitę, tačiau NASA ekspertams prireikė daugiau laiko taisymo planui paruošti. Ryškus vaizdas reikalingas, kad TKS ranka galėtų sėkmingai sugriebti į stotį atskriejančius krovininius laivus. Artimiausias atsargų papildymas numatomas už kelių savaičių, todėl kamerą reikėjo pakeisti kuo greičiau. Komercinio NASA kosminio laivyno bendrovė „ Orbital ATK“ krovininį laivą planuoja paleisti iš Virdžinijos lapkričio 11 dieną. Astronautams ruošiantis išeiti į atvirą kosmosą R. Bresnikas pastebėjo, kad jie skrieja virš Puerto Riko. „Eik iš čia“, – atsakė J. Acaba, pirmasis astronautas, kurio šaknys siekia Puerto Riką. Šioje neseniai uragano nusiaubtoje saloje yra gimę abu jo tėvai ir tebegyvena daugybė giminių. „Visas būrys žmonių šiandien šypsodamiesi žiūri į dangų, kai tu ruošiesi išeiti pro šį liuką“, – nesiliovė R. Bresnikas. Šis JAV astronautų išėjimas į atvirą kosmosą yra jau trečias per pastarąsias dvi savaites. Pirmuosius du kartus R. Bresniką lydėjo kitas amerikiečių astronautas Markas Vande Hei. Daugiau tokių išėjimų šiemet nenumatyta. Tačiau jau kitų metų pradžioje astronautams teks keisti priešingoje pusėje esantį Kanadoje pagamintos maždaug 18 metrų ilgio mechaninės rankos „Canadarm2“ griebtuvą, susidėvėjusį ir nusilpusį per 16 eksploatavimo metų.