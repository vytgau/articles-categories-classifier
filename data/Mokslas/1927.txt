Japonijos bendrovė „Nisseieco Co., Ltd“ trečiadienį pristatė „robotą – dvasininką“, kurį užprogramavo įvairioms užduotims budistų šventyklose. Vienas pagrindinių jo darbų - skaityti budistinius raštus per laidotuvių ceremonijas. Humanoido, vardu Pepperis, dizainą sukūrė japonų telekomunikacijų bendrovė „Softbank“. Per didžiausią Japonijos laidotuvių ir kapinių pramonės parodą jis buvo apvilktas budistiniais rūbais ir giedojo sutras. Minėtos įmonės vyriausiasis patarėjas Michio Inamura teigė, kad šis robotas galės atlikti religines pareigas, kurias visuomenė vis dažniau pamiršta. Šalyje, kur mažėja šventyklose dirbančių žmonių, šis robotas taip pat galės priimti aukas. Jis pridūrė, kad šis robotas bus pigesnė alternatyva šeimoms – vienerioms laidotuvėms jis kainuos tik 457 dolerius, kai įprastai už dvasininko paslaugas per laidotuves tenka pakloti 2194 dolerius. Nors ši ekspozicija pritraukė minias lankytojų, kai kurie žmonės abejojo, ar robotas galės atlikti religines užduotis. Vienas dvasininkas sakė atėjęs pažiūrėti, ar Pepperis galės „įkūnyti“ dvasinį religijos pamatą.