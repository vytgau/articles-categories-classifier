Palyginti su 2016 m. vasario duomenimis, šis skaičius išaugo 15 proc., skelbia Ryšių reguliavimo tarnyba. Tarnyba atnaujino judriojo ryšio operatorių „Bitė Lietuva“, „Telia Lietuva“ ir „Tele2“ LTE (4G) tinklų tikėtinų aprėpties zonų žemėlapius. Aprėpčių žemėlapiai leidžia vartotojams palyginti ir pasirinkti judriojo ryšio paslaugas pagal jų poreikius atitinkantį kokybės lygį. Aprėpties zonos pateiktos pagal skirtingus elektromagnetinio signalo lygius, pradedant nuo minimalaus, leidžiančio užmegzti ryšį atviroje vietovėje, iki lygio, užtikrinančio ryšį pastatų viduje. Visų operatorių tinklų aprėpties zonos skaičiuotos taikant vienodus metodus, įvertinant vietovės reljefo, pastatų ir miškų įtaką. Skaičiavimai atlikti pagal operatorių pateiktus ir RRT iki 2017 m. vasario 1 d. užregistruotus bazinių stočių duomenis. Žemėlapiai skirti operatorių tinklų palyginimui tiek visos Lietuvos teritorijos, tiek ir atskirų savivaldybių mastu, t. y. vartotojas, norėdamas sužinoti, kurio paslaugų teikėjo judriojo ryšio signalas stipriausias jam aktualioje vietovėje, gali pasitikrinti tai žemėlapyje. Žemėlapiai skelbiami RRT interneto svetainėje. „Naujausi RRT duomenys dar kartą patvirtina, kad Lietuva yra vieną iš pasaulinių 4G lyderių, o žmonės Lietuvoje naudojasi bene geriausiu mobiliuoju ryšiu pasaulyje, - rašoma „Telia“ atsiųstame komentare DELFI. - Šiuo metu „Telia“ 4G tinklas dengia beveik visą Lietuvos teritoriją ir yra sparčiausias šalyje, tą rodo ir oficialūs RRT duomenys." Bendrovės komentare dėstoma, kad pagal 4G tinkle persiunčiamų duomenų dalį jau pasivytos ir Skandinavijos šalys, kur 4G tinklai pradėti plėtoti keliais metais anksčiau.