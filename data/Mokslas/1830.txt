„Dirbu tolimųjų reisų vairuotoju, naudoju „Telia“ ryšio paslaugas. Mėnesio pradžioje gavau tokį laišką: „Sveiki, pranešame, kad jūs per paskutines 120 dienų daugiau nei pusę laiko praleidote ne Lietuvoje ir daugiau nei pusę paslaugų sunaudojote ne Lietuvoje, todėl nebeatitinkate sąžiningo naudojimosi tarptinklinio ryšio (angl. roaming) paslaugomis ES/EEE šalyse taisyklių. Jei per 2 savaites nuo šio pranešimo dienos jūsų naudojimasis paslaugomis nepasikeis, turėsime teisę taikyti papildomus mokesčius tol, kol naudojimasis vėl atitiks sąžiningo naudojimosi taisykles“, - DELFI rašė vyras (vardas ir pavardė redakcijai žinomi). Vyras pasakoja, kad nors gavęs pranešimą kelias savaites buvo Lietuvoje, netrukus jis vėl sulaukė laiško, kuriame rašyta, kad jo naudojimasis tarptinklinio ryšio paslaugomis ES/EEE šalyse per 2 savaites nepakito, užsienyje praleista daugiau laiko nei Lietuvoje. „Todėl nuo šiol pradedame taikyti papildomus mokesčius, kurie pridedami prie Lietuvoje galiojančių jūsų plano tarifų: skambučiams į kitas ES/EEE šalis – 0,03872 Eur/min., priimamiems skambučiams - 0,013068 Eur/min., SMS žinutėms – 0,0121 Eur/SMS, mobiliesiems duomenims – 0,00910 Eur/MB“, - bendrovė pranešė klientui. „Gaunasi, kad dirbdamas tolimųjų reisų vairuotoju negali būti lietuviško ryšio abonentas, - dėstė jis. - Man paaiškino, kad skaičiuojama, kiek laiko iš 150 dienų aš esu praleidęs Lietuvoje. Iš jų 83 buvau praleidęs užsienyje, o likusios dienos Lietuvoje. Tai dabar teks palikti kortelę Lietuvoje, kad ji čia būtų ilgiau nei užsienyje, kad vėl būtų lietuviškos kainos.“ Pašnekovas apgailestauja, kad neseniai pasirašė 2 metų terminuotą sutartį, o paslaugomis dabar turi naudotis brangiau nei tikėjosi. „Kalbėjau su operatore ir ji man patarė užsienyje nusipirkti kitą kortelę, bet aš važiuoju per Lenkiją, Vokietiją, Ispaniją, Prancūziją, Italiją ir negaliu 10 kortelių turėti. Mes su kolegomis vairuotojais pasikalbame apie šitą reikalą, ne aš vienas su šita problema susidūriau po to, kai Europoje įsigaliojo naujosios ryšio kainos. Operatoriai daug kam aiškina taip: mes naudojame lietuvišką pigų ryšį Europoje, bet aš kas savaitę grįžtu į Lietuvą, negyvenu užsienyje. Dabar neturiu išeities, pasirašiau sutartį ir naudosiuosi paslaugomis, nes kartu pasiėmiau išsimokėtinai ir telefoną“, - DELFI pasakojo jis. Vyras kalbėjo, kad galbūt būtų pasirinkęs kitą operatorių, jei žinotų, kad prieš pasirašant 2 metų sutartį bus vertinama, kiek ir kur ryšiu jis naudojosi iki sutarties pasirašymo. „Ilgalaikę sutartį pasirašiau dėl telefono, turiu šeimą ir man gaila iškart didelę sumą sumokėti už aparatą, o kai moki po 10 eurų per mėnesį, nedaug jaučiasi. Be to, numerį šios bendrovės tinkle turiu 18 metų, man viskas tiko. Dabar važiuosiu į Rusiją ir paliksiu kortelę pabūti Lietuvoje, gal daugiau nei pusę laiko ji pagaliau išbus Lietuvoje“, - svarstė pašnekovas. „Telia“ privačių klientų vadovas Norbertas Žioba DELFI komentavo, kad bendrovės teikiamos paslaugos yra skirtos klientams, kurie didžiąją laiko dalį praleidžia ir paslaugomis naudojasi Lietuvoje. „Tam, kad gyventojams būtų aiškiau ir patogiau, yra numatytos sąžiningo naudojimosi tarptinklinio ryšio paslaugomis ES ir EEE šalyse taisyklės. Pagal jas operatoriai vertina 4 paskutiniųjų mėnesių vartotojo įpročius ir buvimo užsienyje trukmę. Kol klientas Lietuvoje praleidžia daugiau laiko ir joje naudojasi savo mobiliuoju telefonu daugiau nei užsienyje, jis gali naudotis tarptinkliniu ryšiu savo šalies kainomis keliaudamas bet kurioje ES šalyje. Tai laikoma sąžiningu naudojimusi tarptinklinio ryšio paslaugomis. Tačiau, jeigu mobiliuoju telefonu užsienyje asmuo naudojasi gerokai daugiau, tai nebeatitinka sąžiningo naudojimosi tarptinkliniu ryšiu taisyklių“, - dėstė N. Žioba. Jis pateikia pavyzdį: klientas 3 mėnesius praleido Ispanijoje, vieną – Lietuvoje. Per tą patį laiką jis sunaudojo 500 pokalbių minučių: iš jų – 300 min. Ispanijoje, 200 – min. Lietuvoje. Taigi klientas daugiau nei pusę viso laiko praleido kitoje ES šalyje, ir paslauga naudojosi toje šalyje daugiau, nei Lietuvoje. Kitaip tariant, papildomi mokesčiai gali būti taikomi tuomet, kai vartotojas daugiau nei 2 mėnesius iš 4 mėnesių yra praleidęs užsienyje, ir jei per šį laikotarpį užsienyje suvartoja daugiau nei pusę visų paslaugų. Keturi mėnesiai skaičiuojami slenkančiu principu. „Tokias atvejais, siekiant užtikrinti, kad nesąžiningais veiksmais nebūtų pažeistos vartotojų ir operatorių teisės, bei siekdami užtikrinti kokybišką paslaugų teikimą visiems klientams, galime taikyti papildomą mokestį už naudojimąsi tarptinkliniu ryšiu“, - komentavo jis. Jis patvirtino, kad klientai apie galimus papildomus mokesčius įspėjami SMS žinute ir per 2 savaites nuo tokios žinutės gavimo klientas gali pakeisti naudojimąsi ryšio paslaugomis t. y. pradėti naudotis paslaugomis daugiau Lietuvoje nei ES ar EEE. „Tokiu atveju jis ir vėl atitiks sąžiningo naudojimo taisykles ir jam papildomi mokesčiai už tarptinklinį ryšį nebus taikomi. Papildomi mokesčiai bus taikomi tik tuo atveju, jeigu per 2 savaites ryšio paslaugų naudojimas nepasikeis“, - apibendrino N. Žioba. Bendrovė skelbia, kai ryšio paslaugų vartojimas nebeatitinka sąžiningo naudojimosi taisyklių, prie turimo plano Lietuvoje tarifų pridedami tokie mokesčiai: skambučiams į ES šalis – 0,03872 Eur/min., priimamiems skambučiams - 0,013068 Eur/min., SMS žinutėms – 0,0121 Eur/SMS, mobiliesiems duomenims – 0,00910 Eur/MB. Šiems tarifams yra numatytos aiškios lubos – bendra šių tarifų suma negali viršyti: Už skambučius į ES šalis 0,2299 Eur/min. Už priimamus skambučius 0,2299 Eur/min. Už SMS žinutes 0,0726 Eur/SMS. Už mobiliųjų duomenų perdavimą 0,2420 Eur/MB. Sąžiningo naudojimo taisykles tarptinkliniu ryšiu yra numatę ir kiti operatoriai „Tele2“ ir „Bitė“, tačiau „Tele2“ daliai planų vasarą šių taisyklių netaikė. DELFI primena, kad birželį įsigaliojo kitokios ryšio kainos visoje Europos Sąjungoje: operatoriai, teikiantys ryšio paslaugas užsienyje, turi jas pasiūlyti tokiomis pat kainomis kaip namų šalyje. Tiesa, Lietuvos operatoriams Ryšių reguliavimo tarnyba leido taikyti papildomas priemokas jiems įrodžius, kad dėl šio sprendimo jie patirs nuostolių. Visgi daugumai vartotojų dėl naujojo Europos Sąjungos reglamento ryšio paslaugos atpigo.