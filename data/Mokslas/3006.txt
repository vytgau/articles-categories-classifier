Investuotojai rinkosi iš 254 pasaulinių mokslo įstaigų, kuriose įrengs pažangias virtualios realybės laboratorijas, rašoma pranešime spaudai. Kartu su VGTU tarp išrinktųjų pateko dar 25 universitetai: Ročesterio (JAV), Hamburgo (Vokietija), Varšuvos technologijų (Lenkija) ir kiti. „Universiteto užduotis yra suteikti visuomenei dar atviresnę ir platesnę prieigą prie pažangiausių technologijų. Toks yra ir VGTU, todėl praėjusių metų pabaigoje šis universitetas buvo pasirinktas kaip vieta naujai „VR First“ virtualios realybės laboratorijai“, – sakė „VR First“ atstovė Rahel Demant. „VR First” – tai pasaulinė iniciatyva, sukurta siekiant visuomenę supažindinti su naujausiomis virtualios ir papildytos realybės technologijomis. Paraiškas „VR First“ laboratorijų įkūrimui užpildė 254 universitetai iš viso pasaulio, iš jų atrinktos tik 26 mokslo įstaigos, kuriose įsikurs šios naujos laboratorijos. „VGTU „LinkMenų fabriko“ „VR First“ laboratorija kvies studentus išbandyti virtualios ir papildytos realybės technologijas, leidžiančias visapusiškai pasinerti į virtualią realybę bei perkelti studijas į kitą lygį: kurti kompiuterinius žaidimus virtualioje erdvėje, daryti vaizdo įrašų ir filmų peržiūras, prisiliesti prie kitų patirčių, kurios fizinėje erdvėje yra sunkiai pasiekiamos“, – pasakojo VGTU „LinkMenų fabriko“ direktorius Adas Meškėnas.  Anot jo, virtualios realybės taikymas šiandien tampa neatsiejama skaitmeninės statybos, modeliavimo, planavimo dalimi. „Realiems objektams perkelti į skaitmeninę erdvę taikomi lazerinio skanavimo bei fotogrametrijos metodai. Gautą taškų debesį kompiuterinėmis programomis pavertus paviršiais ir jiems priskyrus spalvinę tekstūra, gaunamas itin tikslus virtualus modelis. Tokius modelius galima taikyti virtualios realybės aplinkai kurti, – teigia VGTU „LinkMenų fabriko“ vadovas. – Susiejant virtualios realybės įrangą su uždarose patalpose veikiančiomis pozicionavimo sistemomis, pačią virtualią realybę galima perkelti į aukštesnį lygį. Dabar virtualioje realybėje esantis žmogus nebėra ribojamas tam tikro apibrėžto ploto, dažniausiai 3 ar 4 kv. m, jis gali laisvai judėti po neriboto dydžio patalpą, kurios koordinatės sugretintos su virtualios realybės aplinka. Tokiu būdu kuriama itin aukštos kokybės papildyta realybė.“ Virtualios realybės technologijos įgalins VGTU tarpdiscipliniškų studijų stiprinimą, leis studentams dirbti prie bendrų projektų multimedijos, kompiuterinio dizaino, kūrybinių industrijų, elektronikos, mechanikos, transporto ir net aviacijos srityse. Laboratorijoje rengiamasi organizuoti laboratorinius-kūrybinius studentų darbus. Taip pat virtualios realybės sistemą ketinama naudoti atliekant tyrimus, susijusius su Lietuvos mokslo tarybos finansuojamu projektu „Prognostinis naujumo atradimas realiojo laiko stereoskopinių vaizdų analizei ir sprendimų paramai“ (Nr. MIP-083/2015), kuriame tiriamos galimybės efektyviai taikyti virtualios realybės technologijas bioinžineriniams ir biomedicininiams vaizdams analizuoti ir lyginti tarpusavyje. „VR First“ laboratorijos įkūrimas nėra pirma su virtualios realybės technologijomis susijusi veikla VGTU „LinkMenų fabrike“.