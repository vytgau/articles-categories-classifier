Kai gyvenime ko nors norime, turime dirbti, kad tai pasiektume. Nuoširdžios pastangos darbe gali padėti užsitikrinti paaukštinimą, kruopščiai suplanuoti pasimatymai veda link nuoširdesnių romantinių santykių, o efektyvus taupymas – prie brangesnių pirkinių. Tačiau pasak Harvardo universiteto psichologės Susan David, laimės reikia siekti visai pagal kitus principus – jos siekti apskritai negalima. Kai žmogus susikoncentruoja į savo laimę, kiekviena net mažiausia nesėkmė jam tampa didžiule. David teigia, kad tie žmonės, kurie nesijaučia laimingais, turėtų priimti tai, kaip faktą ir nesistengti jaustis kitaip. Galite ir turėtumėte jaustis dėkingais už tai, ką turite, tačiau neprivalote būti laimingi ir neturėtumėte savęs versti jaustis taip, kaip nesijaučiate. Laimės negalima siekti aktyviai. Viename tyrime keleto žmonių buvo paprašyta perskaityti straipsnį apie laimės naudą sveikatai. Kita grupelė skaitė kitą atsitiktinį straipsnį, nesusijusį su laimės pojūčiu. Tuomet tyrimo dalyviai turėjo pažiūrėti linksmą filmą, kuriame buvo vaizduojami laimingi žmonės. Kaip manote, kurie buvo laimingesni? Taip, tie, kurie apie laimę nebuvo skaitę. Kuomet žmonės susikoncentruoja į savo laimę, jie aktyviai stengiasi nustumti savo blogas emocijas. Tai nėra gerai, nes tai kelia stresą, kuris vėliau gali virsti ir emociniu nestabilumu. Neigiamos emocijos žmonėms yra būtinos ir jas reikia priimti tokias, kokias jaučiame. Dažniausiai liūdesys ir nerimas mums apie ką nors praneša – tai ir yra svarbiausi ženklai, vedantys į laimę. Galbūt jums nepatinka jūsų darbas? Galbūt nekenčiate savo pačių įpročių? Erzina netvarka namuose? Įsiklausymas į neigiamus jausmus padeda pastebėti pokyčius, kuriuos turite atlikti, o štai jų ignoravimas ir apsimetimas, kad viskas gerai, tik pablogins jūsų padėtį ateityje. Taigi, žmonės neturėtų ignoruoti savo dabartinės emocinės būklės ir spausti save būti laimingais toje situacijoje, kurioje yra. Laimė ateina natūraliai. Galbūt jūs žinote, kokius mažus gyvenimo būdo pokyčius galite atlikti, kad jaustumėtės bent šiek tiek geriau – nuo to ir reikėtų pradėti.