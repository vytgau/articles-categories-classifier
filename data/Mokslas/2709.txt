Nemažai šių pranešimų be reikalo gąsdina vartotojus ir ragina imtis situacijai neadekvačių atsargumo priemonių, kiti – skamba tiesiog juokingai, rašoma pranešime spaudai. Tarp tokių melagingų perspėjimų yra raginimas nesinaudoti bankomatais ir el. bankininkyste, nieko nepirkti internete, kol „WannaCry“ nebus visiškai sustabdytas. Tačiau išpirkos reikalaujantis kenkėjas negali pasiekti bankomatų sistemų, kaip ir užblokuoti internetinės parduotuvės prekių krepšelio. „Žinoma, būtinybė laikytis saugaus naršymo internete taisyklių niekur nedingsta – vartotojai turėtų išlikti budrūs ir nespausti nežinomų nuorodų, neatidaryti įtartinų failų ir nesisiųsti nelegalių programų, taip pat patariama vengti fiktyvių el. parduotuvių ir kitų svetainių“, – komentuoja įmonės „Baltimax“ pardavimų vadovas Deividas Pelenis. Kita melaginga žinia, plitusi internete – visos pasaulio IT kompanijos, išskyrus veikiančias Afrikoje, patyrė „WannaCry“ atakas. „Jei tai būtų tiesa, tokie atvejai būtų aptarti žiniasklaidoje, o ne skelbiami asmeninėmis žinutėmis socialiniuose tinkluose“, – teigia D. Pelenis. Tačiau labiausiai saugumo ekspertus pralinksmino „hoax“, raginantis vartotojus kuo skubiau išjungti visus išmaniuosius įrenginius, serverius ir internetą ir laukti tolimesnių naujienų per radiją ar televiziją. „Naudojant patikimus saugumo sprendimus ir laikantis saugaus naršymo internete taisyklių, tokio, šiems laikams asketiško gyvenimo būdo nėra poreikio propaguoti net ir per didžiausias kibernetines atakas, kaip „WannaCry“, – tvirtina saugumo ekspertas.