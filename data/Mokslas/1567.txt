Kinijos interneto milžinė „Alibaba Group Holding“ skirs 15 mlrd. dolerių tyrimų centrų kūrimui, siekdama konkuruoti su pasauliniais lyderiais prekybos internetu, logistikos ir debesijos technologijų srityse. Bendrovės „Alibaba“ sukurta akademija DAMO steigia septynis tyrimų centrus Kinijoje, Izraelyje, JAV, Rusijoje ir Singapūre ir samdo 100 mokslininkų, dirbtinio intelekto, kvantinių skaičiavimų ir finansinių technologijų ekspertų, teigiama bendrovės pareiškime. „Alibaba“ ir antrinės įmonės per pastaruosius metus smarkiai išsiplėtė, tai leido Kinijos bendrovei mesti iššūkį JAV milžinei „Amazon.com Inc“, taip pat įmonėms, dirbančioms mokėjimo operacijų, skaičiavimų debesijoje ir logistikos srityse.