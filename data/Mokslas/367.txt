Telefoną, pasirodo, įmanoma įkrauti per kambarį nukreiptu lazerio spinduliu, o ne prijungiant prie maitinimo šaltinio, rašo „Daily Mail“. Universiteto mokslininkai viliasi, kad sukurtą technologiją netrukus pavyks pritaikyti ir keletui kitų įrenginių, kaip antai vaizdo kameros, kompiuteriai ar išmanieji telefonai. Naujos technologijos autoriai džiaugiasi pirmieji pasiūlę išmaniojo telefono įkrovimo lazeriu metodą. Nematomas, itin siauras spindulys pajėgus įkrauti priešingoje patalpos pusėje esantį telefoną. Mokslininkai teigia, kad toks įkrovos būdas sparta nenusileidžia įprastam metodui, kai telefonas per USB prievadą prijungiamas maitinimo šaltinio.   „Kitoje išmaniojo telefono pusėje mokslininkai sumontavo ploną maitinimo elementą, įkraunantį įrenginį iš lazerio gaunama energija“, – rašoma apie naują išradimą informuojančiame pranešime. „Mokslininkai taip pat apgalvojo keletą saugos priemonių, įskaitant kaip laidininkas veikiančią metalinę plokštelę, išsklaidančią iš lazerio patenkančią perteklinę šilumą, taip pat reflektoriaus principu veikiantį mechanizmą, išjungiantį lazerį, jei kas nors atsiduria jo spindulio trajektorijoje“, – rašoma pranešime. Vienas iš išradimo iniciatorių Shyamas Gollakota tvirtina, kad svarbiausiu prioritetu technologijos kūrėjai laikė saugumą. Išradimo bendraautoris Arka Majumdaras paminėjo, kad į įkrovimo sistemą integruoti saugos mechanizmai tokie patikimi, kad technologiją nesibaiminant bus galima naudoti tiek namuose, tiek komercinės paskirties patalpose. Įrenginys įkraunamas per ploną 2 W galingumo spindulį. Energija perduodama 4,2 metro atstumu. Energijos perdavimo atstumas, beje, dar gali būti koreguojamas. „Modifikavus šaltinį, 100 kvadratinių centimetrų įkrovos aprėptį būtų galima padidinti net iki 12 metrų siekiančio atstumo“, – teigia mokslininkai.