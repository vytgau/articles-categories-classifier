V. Bakanausko paraiškos tema konkursui, kurį organizavo Lietuvos mokslo taryba (LMT), buvo „Autonominiai robotai ir mechatroninės sistemos kintamos gravitacijos aplinkoje – iš viso sulaukta 3 paraiškų. KTU doktoranto stažuotei bus skirta 32,5 tūkst. eurų. Pranešime žiniasklaidai rašoma, kad jaunasis Universiteto tyrėjas konkurse dalyvavo jau antrą kartą, todėl sakė šįsyk tikėjęsis laimėti: „Jaučiuosi labai laimingas, nes galėsiu pamatyti kaip vykdomi svarbiausi kosmoso technologijų projektai ir prie jų prisidėti. Šiandien dar sunku patikėti, jog galėsiu pamatyti marsaeigį iš arti.“ V. Bakanausko nuomone, ekspertiniam vertinimui įtakos galėjo turėti ir doktoranto disertacijos tema, taip pat darbas prie projektinės veiklos, kurios tematika yra susijusi su kosminėmis technologijomis. „Manau, kad stažuotė Europos kosmoso agentūroje yra didelė galimybė mano mokslinei karjerai, nes kosmoso technologijos yra tai, kas paprastus vartotojus pasiekia tik po kelių metų. Kosmoso technologijos yra ateities technologijų variklis, dėl to apsispręsti dėl dalyvavimo LMT konkurse buvo labai paprasta“, – sakė mokslininkas. V. Bakanauskas tikisi maksimaliai išnaudoti jam skirtus metus Europos kosmoso agentūroje, kad grįžęs naujai įgytas žinias galėtų panaudoti KTU Mechatronikos institute. „Būdamas Amsterdame taip pat sieksiu tobulėti, semiantis patirties iš mokslininkų, kurie dirba su svarbiausiais Europos kosmoso projektais, susipažinti su naujausiomis testavimo galimybėmis ir perduoti naujai gautas žinias grįžus į Lietuvą“, – kalbėjo V. Bakanauskas. Šią vasarą JAV kosminėje agentūroje NASA 2,5 mėn. stažavosi KTU Maisto mokslo ir technologijų 3 kurso studentė Miglė Aurėja Mickonytė.