„Tiek pasaulio, tiek ir Lietuvos rinkose vis labiau juntamas kvalifikuotų specialistų trūkumas, gebančių dirbti su šiuolaikinėmis robotizuotomis ir automatizuotomis sistemomis. Atliepdami tokį poreikį, mes nuolatos atnaujiname savo materialinę bazę, kalbamės su partneriais, kurie pasitiki ir investuoja į kolegijos laboratorijas“, - pranešime cituojamas KTK direktorius Nerijus Varnas. KTK yra atidarytos „Baltec CNC Technologies“ automatizavimo ir gamybos procesų imitavimo laboratorija, skirta medžiagų apdirbimo specialistams rengti, bei „Elinta“ išmaniųjų automobilių konstravimo ir tyrimų laboratorija, kurioje dirbs trijų skirtingų studijų programų studentai – Autotransporto elektronikos, Elektronikos technikos ir Transporto elektros sistemų inžinerijos bakalaurai. Ankstesni verslas-mokslas bendradarbiavimo pavyzdžiai: kiek anksčiau atidarytas KTK „Bosch“ mokymo centras, skirtas automobilių diagnostikai. 2015-ais metais kartu su įmone „Kitron“ įkurta Baltijos šalyse Elektronikos montažo laboratorija. Dar vėliau - „Tobis“ ratų remonto laboratorija.  Konstruoja lenktyninį elektromobilį Medžiagų apdirbimo laboratorijoje yra pusiau gamybiniai įrengimai: metalo apdirbimo programinės staklės bei technologijos, kurios leis simuliuoti gamybinius procesus bet kurioje apdirbamosios pramonės įmonėje, vykdančioje medžiagų apdirbimą programinio valdymo staklėmis. „Ši laboratorija studentams suteiks galimybę dirbti su tokia įranga, kuri šiandien naudojama daugelyje Lietuvos ir užsienio šalių įmonių, todėl jų įgūdžiai bus iškart pritaikomi atėjus į darbo rinką. Taip pat greta įsigytų staklių, 3D printerio ir gamybinių procesų simuliavimo įrangos, kartu įdiegiama kompetencijų ir kvalifikacijų patikrinimo sistema, kuri padės sertifikuoti studentus ir jie kartu su kolegijos diplomu gaus ir savo kompetencijų vertinimo, tarptautinius standartus atitinkantį sertifikatą“, – komentavo KTK direktorius. „Elinta“ išmaniųjų automobilių konstravimo ir tyrimų laboratorijoje, kurią KTK įkūrė kartu su įmone, jau pradėti pirmieji darbai, o bendras studentų, dėstytojų ir įmonės atstovų darbo rezultatas – sportinis elektromobilis į Kauno gatves išriedės jau vasaros pradžioje. „Yra nemažai bandymų, kai aukštosios mokyklos kuria elektromobilius, tačiau dar nebuvo tokio, kad studentų elektromobilis turėtų registracijos numerius ir ne tik važinėtų po miesto gatves, bet ir dalyvautų oficialiose šalies lenktynėse. Mes tikimės, kad kolegijos studentų darbo rezultatas į Kauno gatves išvažiuos vasarą“, - prognozavo N. Varnas. Elektromobilio rengimo projektą prižiūrinčio „Elinta“ elektros transporto projektus kuriančio padalinio „Elinta EV“ vadovo ir Lietuvos elektromobilių asociacijos valdybos pirmininko Lauryno Jokužio teigimu, studentų laukia tikras iššūkis, kuris bus itin naudingas semiantis žinių ir lavinant praktinius įgūdžius. „Projekto metu studentai perdarys „Mazda RX 8“ automobilį į pilnai elektrinį automobilį. Bus naudojama mūsų gamybos įranga, duosime veikiantį variklį su valdikliu, tad reikės integruoti sistemas ir jas paleisti. Taip pat darbų metu studentai susipažins su baterijų ir jų valdymo sistemomis, mechaniniais tvirtinimais, pakrovėjais, viso automobilio valdymo sistemomis, programavimu, elektros instaliacijos perdarymu, įkrovimo sistema ir daugeliu kitų dalykų, kuriuos praktiškai atliks. Laukia tikrai nemažai smagių iššūkių“, - sako L. Jokužis. Po šio elektromobilio projekto KTK ateities planuose yra kiti projektai, susiję su didesnio pravažumo ir autonominėmis valdymo sistemomis.