Kauno technologijos universiteto Informacinių technologijų departamento (KTU ITD) Interneto paslaugų centro (DOMREG) vadovė Daiva Tamulionienė prisimena, kad sovietams bandant užgniaužti žiniasklaidą po sausio 13-osios įvykių reikėjo padėti elektroniniais kanalais skleisti žinią apie Lietuvą, rašoma pranešime žiniasklaidai. „Norvegijos vyriausybė pasiūlė padėti Lietuvai ir atvežė tris dideles mašinas-kompiuterius, kuriose instaliavo x400 protokolą ir paleido elektroninį paštą, kuris buvo visiškai kitoks, negu mes dabar esame įpratę matyti. Tuo metu nebuvo TCP/IP tinklo Lietuvoje, todėl tos mašinos buvo sujungtos tarpusavyje x25 protokolu, o per dirbtinį žemės palydovą – su Oslo universitetu. Taip atsirado galimybė akademinei bendruomenei bei nepriklausomybę paskelbusios šalies Seimui naudotis internetu ir siųsti informaciją apie tai, kas vyksta Lietuvoje“, – pasakoja D. Tamulionienė. Pirmąjį interneto vardą su lietuviška LT galūne 1993 m. užregistravo Matematikos ir informatikos institutas, vėliau įkurti Kauno technologijos universiteto ir Vilniaus universiteto domenai. Tuo metu interneto adresus galėjo turėti tik akademinė bendruomenė, valstybės institucijos ir įmonės.