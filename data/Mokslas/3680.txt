Vis dėlto bėgant laikui, žaidimo kūrėjai tarsi numojo ranka į pamatinius serijos elementus ir drąsiai eksperimentavo. Ketvirtoji dalis atliko ryžtingą posūkį šaudyklės žanro link, tačiau kulkos žudo ne tik virtualius personažus, bet ir ore tvyrančią baimę. Taigi, ilgainiui žaidimai supanašėjo su to paties pavadinimo filmais („Abosliutus blogis“), kadaise šiurpą kėlusi serija visiškai migravo į veiksmo žanrą. Šiemet žaidimo kūrėjai ketina nudžiuginti ir nustebinti žaidėjus kviesdami visus serijos fanus namo. Septintoji dalis nesiūlo specialaus agento rolės ir kelionių po pasaulį. Joje nebus biologinį ginklą platinančių teroristų ir globalaus mąsto konfliktų. Čia mūsų laukia nutriušęs dvaras ir jo gyventojai. Nukvaišę, dvasinių ligų kamuojami personažai ir tyras siaubas. Tačiau skvarbesnė akis netruks pastebėti, kad nepaisant deklaruojamo grįžimo prie ištakų, ankstyvieji žaidimo vaizdai žada ir serijai neįprastų sprendimų. Vizualiai, „Resident Evil 7: Biohazrad“ nė iš tolo neprimena ankstesnių serijos žaidimų, kurie visi turėjo specifinį, tradicinį, lengvai atpažįstama braižą. Naujasis žaidimas perteikiamas taip, lyg jį stebėtumėte per seną vaizdo grotuvą. VHS kasetės, beje, akcentuojamos ir pačiame žaidime — kūrėjai tyčia stumia žaidėją šiurpaus foto-realizmo link, kai vizualiniai trūkumai maskuojami vaizdo atkūrimo trikdžiais. Žaidimų kūrėjai jau ne pirmą sykį pasitelkia tokį sprendimą – šie efektai jau yra matyti tokiuose žaidimuose, kaip „Kayne & Lynch“ ar „Manhunt“. Abiem atvejais jie pasiteisino su kaupu. Na, o ypač tamsi atmosfera ir skurdus, šiurpus apšvietimas atkeliauja tiesiai iš modernių siaubo hitų, tokių kaip „Slender“ ar „Outlast“. Ypatingo dėmesio verta ir kūrėjų siunčiama žinia, kad „Resident Evil 7“ bus pirmasis serijos žaidimas, kurį visą bus galima peržaisti virtualioje realybėje, tad nenuostabu, kad pasikeitė ir du dešimtmečius įprasta perspektyva. Visuomet iš trečiojo asmens pateikiamas žaidimas, dabar bus išgyvenamas pirmuoju asmeniu. Žaidimo leidėjai „Capcom“ žaidimui prognozuoja ypatingą sėkmę (starto dieną tikimasi parduoti 4 milijonus kopijų) ir startui ruošiasi ypač kruopščiai. Deklaravę siekį grąžinti seriją prie ištakų ir tyro, kulkomis nesuvarpyto siaubo žanro, jie čia pat pasistengė priminti, ką tai reiškia. Praeitą rudenį „Capcom“ išleido specialią, vizualiai patobulintą pirmųjų dviejų serijos žaidimų kolekciją. Tokiu būdu „Resident Evil 7“ ne tik išvengė aršios konkurencijos su sezono hitais, bet ir pamalonino seniausius serijos gerbėjus kelione į tuos laikus, kai absoliutų blogį galėjome vadinti bet kuo, tik ne atpalaiduojančia pramoga. „Resident Evil 7: Biohazard“ yra skirtas populiariausioms šios kartos konsolėms bei asmeniniam kompiuteriui. „Sony PlayStation VR“ įrangą jau įsigiję žaidėjai, visą nuotykį galės išgyventi virtualioje realybėje, bet ar pajėgs?.. 