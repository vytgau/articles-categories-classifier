Visoms bitkoinų biržoms, veikiančioms Pekine ir Šanchajuje, nurodyta iki rugsėjo 20 dienos pateikti savo operacijų nutraukimo planus. Kinijoje pastaruoju metu itin išpopuliarėjo prekyba bitkoinais, o tai sukėlė nerimą dėl padidėjusių finansinių rizikų ir spekuliatyvių investicijų. Reaguodamas į tai, Kinijos centrinis bankas pripažino neteisėtomis ICO (pirminio kriptovaliutos siūlymą) operacijas ir nurodė uždrausti visas tokio pobūdžio operacijas. Viena didžiausių Kinijos bitkoinų biržų BTCC pranešė, kad dėl vis labiau šalyje griežtėjančio bitkoinų reguliavimo nuo šių metų rugsėjo 30 dienos nutraukianti savo veiklą. Praėjusią savaitę Kinijos valdžios remiama nacionalinė internetinio finansavimo asociacija pareiškė, kad virtualios valiutos vis dažniau tampa neteisėto lėšų rinkimo ir pinigų plovimo įrankiu. Bitkoinų biržos turi iki rugsėjo 20 dienos, 18.30 val. vietos laiku, pateikti reguliavimo institucijoms išsamų „nerizikingą“ planą, kaip jos ketina pasitraukti iš rinkos. Be to, reikalaujama, kad akcininkai, duomenų valdytojai, vadovai ir svarbiausias biržų finansų bei technikos personalas liktų Pekine veikslo nutraukimo momentu ir glaudžiai bendradarbiautų su valdžios institucijomis.