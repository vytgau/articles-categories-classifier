Tokią poziciją ministrų kabinetas suformulavo trečiadienį vykusiame pasitarime. Krašto apsaugos ministerijos išplatintame pranešime teigiama, kad „Kaspersky Lab“ „kelia potencialią grėsmę šalies nacionaliniam saugumui“, ir ją naudojantys ypatingos svarbos informacinės infrastruktūros ir valstybės informacinių išteklių valdytojai artimiausiu metu privalės pakeisti ją kita saugia programine įranga. „Privalome užtikrinti valstybės kibernetinį saugumą, todėl Vyriausybės priimtas sprendimas yra savalaikis ir atliktas atsižvelgiant į grėsmių ir pažeidžiamumo vertinimą. Kartu su kitomis valstybės institucijomis bendradarbiavome ieškodami įvertintai grėsmei atitinkančių sprendimų ir priemonių“, - sakė krašto apsaugos viceministras Edvinas Kerza. Pasak viceministro, nors sprendimas galioja tik kritinės infrastruktūros – energetikos, finansų sistemos, transporto ir kitų sektorių – bei viešojo sektoriaus valdytojams, verslo įmonės turi individualiai įsivertinti galimas programinės įrangos naudojimo rizikas. „Kaspersky Lab“ yra Rusijoje įsikūrusi tarptautinė informacinių technologijų kompanija, viena didžiausių pasaulio kibernetinio saugumo ir antivirusinių programų produktų gamintojų. Nacionalinio kibernetinio saugumo centro (NKSC) specialistai teiks konsultacijas ir kitą pagalbą institucijoms keičiant programinę įrangą, sakė Kibernetinio saugumo ir telekomunikacijų tarnybos, vykdančios centro funkcijas, direktoriaus pavaduotojas Rytis Rainys. Atsižvelgiant į šį Vyriausybės sprendimą, numatoma keisti teisės aktus, reglamentuojančius viešuosius pirkimus gynybos ir saugumo srityje. Ministerija teigia, kad šių įstatymų pataisos leistų pašalinti nepatikimus tiekėjus, tuo metu Kibernetinio saugumo įstatyme svarstoma nustatyti principinius kriterijus, pagal kuriuos būtų sudaromas nesaugios ir draudžiamos naudoti programinės įrangos sąrašas ypatingos svarbos informacinių išteklių ir valstybės informacinių išteklių valdytojų valdomose informacinėse sistemose. Jungtinių Valstijų (JAV) vyriausybė įtaria, kad „Kaspersky Lab“ bendradarbiauja su Rusijos žvalgybos tarnybomis, rugsėjį Krašto saugumo departamentas (DHS) nurodė „Kaspersky“ produktus naudojančioms JAV agentūroms per 90 dienų atsisakyti šių programų ir pakeisti jas kita priimtina programine įranga. Bendrovė šį sprendimą yra apskundusi. Apie antivirusinės įrangos galimas grėsmes BNS yra užsiminęs ir Valstybės saugumo departamento vadovas Kęstutis Jauniškis. „Amerikos įrodyta, kad tai žaisliukas Rusijos administracijos rankose, ji vykdo daugiau ne privačios kompanijos rolę, bet kartais veikia kaip vos ne (Rusijos prezidento Vladimiro) Putino administracijos satelitas. Vien šie faktai turėtų versti susimąstyti visus, kurie naudoja „Kaspersky“ antivirusines programas ar kažkokią programinę įrangą“, – prieš daugiau nei mėnesį sakė jis. „Kaspersky Lab“ komentaras dėl susiklosčiusios situacijos „Atsižvelgiant į tai, kad „Kaspersky Lab“ neturi jokių ryšių su bet kuria pasaulio vyriausybe, labai nuvilia, kad Lietuvos Vyriausybė priėmė tokį sprendimą. Mes, žinoma, nesutinkame su šiuo sprendimu. Teigiame, kad Lietuvos verslininkai ir mūsų programos vartotojai neturi dėl ko nerimauti, nes niekados nebuvo pateikta JOKIŲ mūsų kaltumą įrodančių įkalčių. Deja, bendrovė įsipainiojo į geopolitinę kovą dėl kurios ir kilo visai nepagrįsti kaltinimai, kurie negali būti patvirtinti patikimais įrodymais. „Kaspersky Lab“ primena, kad yra pasiryžusi atsakyti į visus klausimus susijusius su verslu, vadovavimu, kompetencija, technologijomis ir metodika. „Kaspersky Lab“ paskelbė apie Pasaulinę Skaidrumo Iniciatyvą, kaip savo nuolatinį įsipareigojimą apsaugoti klientus nuo kibernetinių pažeidimų nepriklausomai nuo jų kilmės ar tikslo. Naudodamiesi šia iniciatyva „Kaspersky Lab“ pateiks išsamesnę informaciją saugumo bendruomenei ir kitiems suinteresuotiems asmenims, taip užtikrindami savo produktų, vidaus procesų ir verslo operacijų patikimumą. Norime pabrėžti, kad būtent ši mūsų iniciatyva skirta spręsti bet kokias problemas, kurios gali kilti mūsų klientams, partneriams ar vyriausybei. „Kaspersky Lab“ niekada nepadėjo ir nepadės jokioms pasaulio vyriausybėms šnipinėti ar atlikti kitokius kibernetinius nusikaltimus. Neramina tai, kad dėl geopolitinės kovos privati ​​bendrovė gali būti laikoma kalta, nors nėra nei vieno jos kaltės patikimo įrodymo“ – rašoma „Kaspersky Lab“ pranešime spaudai.