Lietuvos Ryšių reguliavimo tarnyba (RRT) paskelbė 2016 m. IV ketvirčio elektroninių ryšių rinkos duomenis, rašoma pranešime spaudai. Didžiausias augimas buvo matomas duomenų perdavimo judriojo ryšio tinklais paslaugų sektoriuje, kurio pajamos, palyginti su 2015 m. IV ketv., išaugo 46,9 proc. Bendras abonentų, kurie naudojasi judriojo ryšio tinklu teikiamomis duomenų perdavimo paslaugomis, skaičius per metus išaugo 8,2 proc. ir sudarė 2 409,0 tūkst. Šio augimo priežastis ‒ LTE technologijos naudojimo populiarumas. LTE abonentų skaičius metų pabaigoje pasiekė 1 184,2 tūkst., t. y. 41,6 abonento 100 gyventojų. Toliau didėja ir perduodamų duomenų srautai judriojo ryšio tinkluose. 2016 metais, palyginti su 2015 metais, išsiųstų ir priimtų duomenų kiekis išaugo 2,1 karto ir 2016 metų pabaigoje pasiekė 22 282 terabaitus (TB). „Apibendrinant elektroninių ryšių rinkos situaciją 2016 m. pabaigoje, matyti, kad sparčiai auga duomenų perdavimo judriojo ryšio tinklais apimtys, didėja ir paslaugų teikėjų pajamos už šias paslaugas, ‒ pranešime cituojama RRT Strategijos departamento direktorė Ieva Žilionienė. ‒ Stebime spartų LTE technologijos populiarėjimą: LTE abonentų skaičius Lietuvoje per metus išaugo daugiau kaip 2 kartus. Kadangi investicijos į LTE ir šviesolaidinio ryšio linijomis grįstų tinklų plėtrą išlieka pagrindinėmis elektroninių ryšių operatorių investavimo kryptimis, šios augimo tendencijos numatomos ir 2017 m.“ 2016 m. operatoriai į elektroninių ryšių infrastruktūrą investavo 97,38 mln. eurų, t. y. 23,4 proc. daugiau nei 2015 m. Tikėtina, kad 2017 m. investicijų į elektroninių ryšių infrastruktūrą suma turėtų dar labiau išaugti ir pirmą kartą nuo 2013 m. perkopti 100 mln. eurų.