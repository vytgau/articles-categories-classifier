Bet iki šiol niekas nežinojo, kaip tie elektronai ten atsiranda. Pagrindinė hipotezė teigia, kad elektronai atlekia iš centrinės spiečiaus galaktikos centro su aktyvaus branduolio kuriama čiurkšle, o smūginės bangos, susidarančios tarp spiečiaus galaktikų, tuos elektronus įgreitina iki reikalingų energijų. Dabar pristatyti pirmieji stebėjimų duomenys, parodantys, kad toks procesas tikrai vyksta. Besijungiančioje spiečių poroje, esančioje už 600 megaparsekų nuo mūsų, yra radijo bangas skleidžianti galaktika – aktyvus branduolys su čiurkšle. Čiurkšlės įgreitinti elektronai, patekę į smūgines bangas tarpgalaktinėje terpėje, yra įgreitinami dar labiau, o per šimtus milijonų metų, judant pačioms smūginėms bangoms, užpildo spiečių erdvę radijo spinduliuote. Atradėjai tokį įgreitinimą palygino su dviejų pakopų raketa, kurios pirmoji pakopa iškelia erdvėlaivį iš Žemės į tarpplanetinę erdvę, o antroji išskraidina jį už Saulės sistemos ribų. Tyrimo rezultatai arXiv.