Anglies monoksido dujos yra beskonės, bespalvės, bekvapės, bet labai toksiškos. Neatpažinus jų nuotekio, nelaimė įvyko JAV, kai dešimtmetis Gavinas Klebsas pasijuto blogai, tačiau mama pamanė, kad šis, kaip ir jo mažoji sesutė, susirgo gripu ir sugirdžiusi vaistų tiesiog nusiuntė berniuką miegoti. Vėliau nustatyta, kad berniuką pražudė namuose stovėjęs sugedęs šaldytuvas, iš kurio ėmė sklisti nuodingos anglies monoksido dujos. Kitus šeimos narius - mamą Sarah ir aštuonerių metų mergaitę Caroline - pavyko išgelbėti, jas namuose be sąmonės rado šeimos draugas. Kauno technologijos universiteto Šilumos ir atomo energetikos katedros docentas Algimantas Balčius paaiškino, koks tai buvo šaldytuvas, kad iš jo ėmė sklisti pavojingos dujos. „Tai - absorbcinis šaldytuvas, kūrenamas propanu - jam reikalingas kaitinimas. Darbinė medžiaga dažniausiai yra ne „freonas“, bet amoniako/vandens tirpalas. Pas mus buityje tokio tipo absorbciniai buitiniai šaldytuvai praktiškai nenaudojami. Kai kas naudoja, pavyzdžiui, kemperiuose, kur įrengti dujiniai balionai“, - kalbėjo A. Balčius. Jis paaiškina, kad anglies monoksidas tokiame šaldytuve susidarė dėl gedimo propano degimo sistemoje. „Lietuvoje tokių dujomis kūrenamų buitinių šaldytuvų, bent aš, nemačiau. Bet pasaulyje jie yra gaminami, reiškia, ir naudojami. Tokiu pačiu principu gali veikti ir oro kondicionavimo įrenginiai, kur reikalingas vėsinimas. Kemperiuose dažniausiai naudojami šaldytuvai „varomi“ elektra, tačiau tikrai yra ir absorbcinių, naudojančių propano dujas“, - komentavo ekspertas. Šnekamojoje kalboje anglies monoksidas kartais vadinamas „smalkėmis“, tačiau tiksliau būtų teigti, kad anglies monoksidas yra smalkių sudedamoji dalis.