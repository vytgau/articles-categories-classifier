Supykusi, kad informacinių technologijų pramonė nelabai nori įtraukti į savo veiklą vyresnių žmonių, moteris pati išmoko programuoti. Tiems, kam per 60, privalo aktyviai mokytis naujų įgūdžių, kad išliktų aštraus proto, tvirtina M.Wakamiya. „Kai sensti, prarandi daug dalykų: savo vyrą, darbą, plaukus, regėjimą. Minusų gana daug. Vis dėlto kai išmoksti kažką nauja – ar programuoti, ar groti pianinu – tai yra pliusas; tai motyvuoja“, – sako ji. „Kai tik pasiekiate savo karjeros viršūnę, turėtumėte grįžti mokytis. Interneto laikais, jei nustoji mokytis, tai sukelia pasekmių kasdieniam gyvenimui“, – interviu naujienų agentūrai AFP sakė M.Wakamiya savo namuose netoli Tokijo. Kompiuteriais ji susidomėjo praėjusio amžiaus 10-ame dešimtmetyje, kai baigė dirbti banke ir išėjo į pensiją. Ji pasakojo, kad pirmąjį kompiuterį namuose įsirengė per kelis mėnesius; tai buvo BBS žinučių sistemos, kurią vėliau išstūmė internetas, serveris. Kiek vėliau ji išmoko valdyti „Microsoft“ kuriamas operacines sistemas, o tada ėmė mokytis naudotis „Apple“ sukurtais kompiuteriais „Mac“ ir telefonais „iPhone“. Japonė ne kartą prašė operacinių sistemų kūrėjų pritaikyti jas vyresniems žmonėms, bet, nesulaukusi jų susidomėjimo, darbo ėmėsi pati. M.Wakamiya išmoko programavimo pagrindų ir sukūrė „Hinadan“ – vieną pirmųjų japoniškų žaidimų, skirtų žmonėms, vyresniems nei 60 metų. Dabar moteris yra tokia populiari, kad „Apple“ šiemet pakvietė M.Wakamiyą dalyvauti prestižinėje konferencijoje „Worldwide Developers Conference“, kur ji buvo vyriausia dalyvė. „Įkvėpimo šaltinis“ Sukurti programėlę „Hinadan“ (liet. Lėlių laiptai) moterį įkvėpė kiekvieną kovą minima Lėlių šventė (jap. Hina-matsuri), per kurią tam tikra tvarka ant specialios platformos išdėliojamos puošnios lėlės, vaizduojančios imperatorių, jo šeimą ir dvariškius. M.Wakamiyos sukurtoje programėlėje reikia sudėlioti lėles į joms skirtas vietas, bet tai yra sudėtingiau nei gali pasirodyti, nes žaidėjas turi prisiminti sudėtingą tradicinę dėliojimo tvarką. Programėlė, šiuo metu veikianti tik japonų kalba, buvo parsisiųsta jau 42 tūkst. kartų, o ją išbandę vartotojai paliko šimtus teigiamų atsiliepimų. Nors tokie skaičiai, palyginus su populiariausiomis Japonijoje programėlėmis, atsisiunčiamomis milijonus kartų, yra gana nedideli, vis dėlto „Hinadan“ yra pakankamai sėkminga, ir M.Wakamiya jau planuoja iki kitų metų šventės išleisti šio žaidimo versijas anglų, kinų ir galbūt prancūzų kalbomis. Žaidimo sėkmė privertė pasaulines technologijų kompanijas atkreipti dėmesį į jo kūrėją, nors gana dažnai šios industrijos atstovai diskriminuoja vyresnius žmones dėl amžiaus. Kai kurios Silicio slėnio firmos asmenis, peržengusius ketvirtą dešimtį, jau laiko senais. Remiantis darbo rinkos duomenis renkančios ir analizuojančios kompanijos „Payscale“ informacija, vidutinis „Facebook“ darbuotojo amžius yra 29, o „Apple“ – 31 metai. Tačiau tarptautinės IT kompanijos ir startuoliai pamažu pradeda suprasti, kokį ekonominį potencialą turi vyresni darbuotojai. M.Wakamiya pasakojo, kad jai pavyko susitikti su kompanijos „Apple“ vadovu Timu Cooku. „Jis manęs paklausė, ką padariau, kad būčiau tikra, kad vyresni žmonės galės naudotis ta programėle. Paaiškinau, kad pagalvojau apie tai programuodama: atkreipiau dėmesį, kad senjorai praranda klausą ir regėjimą, be to, jų pirštai gali veikti nebe taip gerai“, – prisiminė ji. „Ponas T. Cookas pagyrė mane“, – sakė ji didžiuodamasi. Programuotoja pridūrė, kad „Apple“ vadovas jai pasakęs, kad ji yra „įkvėpimo šaltinis“. Nėra laiko ligoms M.Wakamiya pripažįsta, kad „rašyti programavimo eilutes yra sunku“, bet ji labai nori išmokti daugiau dalykų. „Noriu iš tikrųjų suprasti programavimo pagrindus, nes dabar tik išmokau tuos elementus, kurie buvo reikalingi sukurti „Hinadan“, – sakė ji. Daugiau kaip ketvirtadalis Japonijos gyventojų yra vyresni nei 65 metų. Manoma, kad iki 2055-ųjų senjorų dalis populiacijoje išaugs iki 40 procentų. Vyriausybei sunkiai sekasi užtikrinti, kad gyventojai išliktų aktyvūs ir sveiki – taigi, ir valdžios atstovams ši aštuoniasdešimtmetė yra tikras įkvėpimo šaltinis. „Norėčiau, kad visi Japonijos senjorai būtų tokie pat motyvuoti (kaip ji)“, – vienas pareigūnas sakė AFP. M.Wakamiya sakė, kad jos galutinis tikslas yra sugalvoti „kitų programėlių, kurios būtų įdomios senesniems žmonėms ir padėtų perduoti jaunimui kultūrą ir tradicijas, kurias turime mes, senjorai“. „Dauguma senų žmonių atsisakė idėjos mokytis, bet faktas, kad kai kurie (vėl) pradeda, naudinga ne tik jiems, bet ir šalies ekonomikai“, – teigė M.Wakamiya, būdama 75 metų pradėjusi mokytis groti pianinu. „Kasdien esu tokia užsiėmusi, kad nė neturiu laiko ieškoti ligų“, – sakė moteris, užsiminusi, kad jos gerą sveikatą lemia aktyvus protas ir veiklos kupinas gyvenimas.