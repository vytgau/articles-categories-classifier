„Tele2“ pranešime žiniasklaidai teigiama, kad pasaulio mastu Lietuva yra trečia, po Pietų Korėjos ir Japonijos. Tokį apibendrinimą „OpenSignal“ paskelbė įvertinusi 17 mlrd. matavimų, kuriuos šiemet liepos-rugsėjo mėn. atliko 0,5 mln. mobiliojo interneto vartotojų. „OpenSignal“ surinktų matavimų duomenimis, 85 proc. tinkle praleisto laiko Lietuvos mobiliojo ryšio vartotojų įrenginiai naudojasi 4G ryšiu. Duomenys pateikiami neišskiriant operatorių. „4G internetas yra svarbi valstybės infrastruktūros dalis. Geras ir prieinamas ryšys leidžia verslui ir žmonėms nuveikti daugiau bei tampa vienu iš šalies augimo variklių. Lietuvos technologijų pažanga yra stebima tarptautiniu mastu ir yra mūsų šalies koziris, juk pasaulyje esame išskirtiniai – turime tiek gerą kokybę, tiek mažas kainas,“ – komentavo Petras Masiulis, „Tele2“ generalinis direktorius. „OpenSignal“ paskelbtoje 4G interneto greičio rikiuotėje Lietuva yra trylikta ir lenkia visas kaimynes – tarp Baltijos jūros šalių geriau pasirodė tik 11-oje vietoje atsidūrusi Danija. Pirmoje vietoje šiame sąraše yra Singapūras. Lietuvoje vidutinis 4G greitis buvo 29 Mbps (megabitai per sekundę), Singapūre – 45,9 Mbps. „OpenSignal“ savo tyrime apibendrina duomenis matavimų, kuriuos atliko jų interneto greičio matavimo paslauga naudojęsi žmonės. Tokia technologija leidžia įvertinti dalies vartotojų naudojimosi ryšiu patirtį, tačiau negali užtikrinti visiškai išsamaus aprėpties ir spartos vaizdo.