2014 metais RF vyriausybė pateikė 1976 metais nutrauktos sovietinės Mėnulio tyrimo programos atnaujinimo planą. RF Mėnulio programoje planuojama 2019-2024 metais paleisti penkias automatines Žemės palydovą tirsiančias stotis. Šiuos aparatus planuojama leisti iš „Vostočnyj“ kosmodromo. Tyrimų programoje taip pat numatomas Mėnulio kolonizavimas ir pirmosios nuolatinės bazės sukūrimas 2030 m. Naudodamasi kolonistų gyvenviete Mėnulyje, šalies valdžia tikisi vykdyti Žemės palydovo tyrimus ir parinkti naudingiausius sklypus mėnulio grunto gavybai ir geologinei žvalgybai. Įrengti bazę ir vykdyti žvalgybą žmonėms padės robotai. Techninės Fedoro detalės neatskleidžiamos. Aparatas antropomorfiškas. Sprendžiant iš vaizdo įrašo, vidiniai roboto algoritmai kol kas dar nėra baigti. Tai rodo ženkli delsa prieš užduoties vykdymą, taip pat negreitas aparato judėjimas. Iš PTF pateikto vaizdo įrašo sunku daryti išvadas apie roboto funkcines galimybes. Mat įraše demonstruojama, kaip robotas pradeda vykdyti užduotis, tačiau neparodoma, kaip jos užbaigiamos. Pavyzdžiui, vaizdo įraše matome, kad robotas gali vairuoti visureigį UAZ. Įrašas nutrūksta toje vietoje, kai roboto vairuojamas automobilis įvažiuoja į staigų posūkį. Kad posūkis būtų sėkmingai įveiktas, būtina kelis kartus pasukti vairą, perkeliant rankas. Tačiau vaizdo įraše neparodomas nei pats automobilio sukimosi momentas, nei kaip vairą suka robotas. Kitame vaizdo įrašo segmente Fedoras gręžia skylę putų betono bloke, tačiau grąžtas aiškiai ne statmenas paviršiui. Grąžtui perėjus per tankią medžiagą ir smuktelėjus į putų bloko ertmę, automatika suveikia gan sparčiai: aparatas sėkmingai sustabdo grąžtą ir nepraranda pusiausvyros. Palyginimui, pernai „robotų olimpiadoje“ DARPA Robotics Challenge amerikiečių kompanijų robotai, atlikdami anologišką užduotį neretai prarasdavo pusiausvyrą ir griūdavo. Rusų robotas Fedoras gali veikti ir autonomiškai, ir valdomas operatoriaus. Robotas judesių mokomas ir kompiuteriniu trimačiu modeliu, kuriame kiekvienam judančiam jo mazgui pateikiama judėjimo trajektorija. Jis mokosi ir kartodamas žmogaus operatoriaus judesius.  Rusijos vicepremjero D. Rogozino feisbuko paskyros įraše tvirtinama, kad naujasis robotas Fedoras bus pritaikytas dalyvavimui būsimo pilotuojamo kosminio laivo skrydyje. Adaptavimu užsiims raketų ir kosmoso korporacijos „Energija“ specialistai ir naujas konstruktorių biuras. Skrydžio bandymus su robotu planuojama pradėti 2021 metais. 2013 metų lapkritį Gagarino vardo kosmonautų rengimo centre buvo pristatytas kitas rusiškas antropomorfinis robotas SAR-401. Jis buvo kuriamas siuntimui į Tarptautinę kosmoso stotį. Šis aparatas turi tik torsą su „galva“ ir porą „rankų“ manipuliatorių. Šį robotą operatorius valdo, vilkėdamas specialų kostiumą — juo mašinai perduodami žmogaus, jo rankų ir netgi pirštų judesiai. Vaizdą, kas vyksta priešais robotą, operatorius gauna iš vaizdo kamerų, primontuotų roboto galvoje. Roboto masė 144 kg, robotas pakelia iki 10 kilogramų.