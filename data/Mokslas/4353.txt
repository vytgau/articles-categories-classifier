Tai itin nemalonus smūgis Pietų Korėjos įmonei „Samsung“ – juk netinkamais naudoti kone iš karto teko pripažinti net 2,5 mln. rugpjūčio mėnesį į rinką išleistų telefonų. Paaiškėjus, kad telefonai brokuoti, įmonė ėmė siūlyti klientams pasikeisti juos naujais. Deja, neilgai trukus pasirodė pranešimų, kad ir naujieji, vietoj pirmiau įsigytų pasiūlyti telefonai, taip pat užsidega. Vieno pakeisto įrenginio naudotojas iš telefono kylančius dūmus pastebėjo būdamas lėktuve. Dailymail.co.uk rašo, kad „Samsung“ paskelbtus, kad visi prietaisai turi būti grąžinti jų pardavėjams, Jungtinės Karalystės paštas draudžia šiuos telefonus „Galaxy Note7“ grąžinti naudojantis Karališkojo šalies pašto paslaugomis. Tai nuspręsta po to, kai sprogo pašto siuntoje įdėtas telefonas. „Svarbu pabrėžti, kad nors Baltijos šalyse nė vienas įvykis, susijęs su „Galaxy Note7“, nėra užfiksuotas, vartotojų saugumas išlieka absoliučiu kompanijos prioritetu, todėl prašome visų savo partnerių, mobiliųjų operatorių ir kitų pardavėjų, stabdyti „Galaxy Note7“ pardavimus ir jų pakeitimo procesą. Turinčius tiek originalų, tiek pakaitinį „Galaxy Note7“, raginame įrenginį išjungti ir juo nesinaudoti. Vartotojams siūlome pasinaudoti „Samsung“ ir kompanijos partnerių, mobiliųjų operatorių bei pardavėjų, siūlomomis priemonėmis nuostoliams atlyginti“, rašė „Samsung Electronics“ atstovai Lietuvoje. „Neoficiali, o vėliau ir oficiali informacija apie galimus „Note 7“ gedimus pasirodė dar per išankstinę prekybą. Todėl rūpindamiesi ir saugodami savo klientus, kurie išankstinės metu užsisakė šiuos „Samsung“ telefonus, prekybą sustabdėme, pirmą telefoną siuntą sulaikėme ir grąžinome gamintojui, kol bus išspręsti techniniai gedimai. Todėl nė vienas galimai pavojingas „Note 7“ nepasiekė mūsų klientų – norintiems grąžinome pinigus“, – sako bendrovės „Bitė Lietuva“ išmaniųjų įrenginių verslo plėtros vadovas Aurimas Kapočius. „Tele2“ nėra pardavusi nė vieno telefono. Tai DELFI patvirtino korporatyvinės komunikacijos direktorius Andrius Baranauskas. Jis sakė, kad telefonai, pristatyti pirmąją išankstinio pristatymo dieną, jau seniai grąžinti, klientams išmokėtos kompensacijos. „Šiuo metu pradedame informuoti klientus, kad dėl saugumo nebenaudotų „Samsung Galaxy Note7“ telefono aparatų. Artimiausiu metu susisieksime su visais klientais, kurie yra įsigije „Samsung Galaxy Note7“ ir aptarsime kaip grąžinsime už aparatus ir jų priedus sumokėtus pinigus“, – rašė „Omnitel“ atstovas spaudai Audrius Stasiulaitis. Išankstinę telefonų „Samsung Galaxy Note7“ prekybą „Omnitel“ sustabdė rugsėjo 1 d., gavę patvirtinimą iš gamintojų apie telefonų baterijų keliamą pavojų. Tuomet visi klientai, kurie pageidavo, galėjo grąžinti įsigytus „Samsung“ telefonus arba atgauti išankstinės prekybos metu sumokėtus pinigus. „Iki šiandien paskelbtos „Samsung“ informacijos jau buvome pakeitę visus privatiems klientams parduotus „Samsung Galaxy Note7“ telefonus iš gamintojo gautais atnaujintais modeliais. Šis procesas buvo baigiamas ir su verslo klientais“, – teigė A. Stasiulaitis.