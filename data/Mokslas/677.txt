14 metų amžiaus orka Wikie išmoko pamėgdžioti žmonių kalbą ir gali pasakyti anglų kalba „hello“, „bye bye“ ir „one two“, taip pat ir savo trenerės vardą – Amy, rašoma independent.co.uk. „Garsams išgauti orkos naudoja savo iškvėpimo angą, tai panašu į tai, jei žmogus kalbėtų per nosį, todėl nesitikime, kad gyvūnai kalbės tobulai. Tačiau mes vis dėlto nustebę, kaip aiškiai orkos gali ištarti garsus“, – sakė Complutense universiteto Madride tyrėjas Jose Abramsonas. Mokslininkai tyrinėja, kaip banginiai gali pamėgdžioti garsus ir taip suprasti, kaip jie mokosi savo natūralioje aplinkoje. Pamėgdžioti aplinkos garsus gali nedaugelis žinduolių. Banginiai ir delfinai – vieni iš jų. Buvo užfiksuota atvejų, kai įvairių rūšių delfinai ir banginiai atkartojo ne tik aplinkos, bet ir kitų gyvūnų sukeliamus garsus. Wikie „kalbėjimo“ įgūdžiai gali padėti mokslininkams suprasti, kodėl banginiai mėgdžioja garsus ir kaip jie tai daro. „Norime išsiaiškinti, ką sugeba šie gyvūnai“, – sakė J. Abramsonas. 