Norite pasivaikščioti siauromis Toskanos regiono miestelių ir kaimelių gatvėmis, aplankyti istorinius objektus ir pasigrožėti kraštovaizdžiu? Jums nebereikia vykti į Italiją. Inžinieriai iš Vokietijos sukūrė trijų dimensijų Italijos Volteros miesto modelį. Šis miestas įsikūręs į pietvakarius nuo Florencijos, Pizos provincijoje. Kaip teigia inžinieriai, ši virtuali Volteros kopija bus labai naudinga istorikams, studentams ar tiesiog mėgstantiems keliauti. Pasitelkę skaitmenines technologijas, Vokietijos bendrovės „Autodesk“ inžinieriai ir fondo „Volterra-Detroit“ darbuotojai sukūrė itin tikslią virtualią šio Italijos miesto kopiją. Projektui panaudoti tik kruopščiai atrinkti istoriniai duomenys apie turtingą Volteros istorinį paveldą. Projekto vykdytojai šį seną Italijos miestą pasirinko ne atsitiktinai. Jis istorikams ypatingai svarbus. Voltera – vienas iš etruskų kultūros centrų. Čia išlikusios IV amžių menančios sienos, nekropoliai, vartų fragmentai ir daugiau nei 600 laidojimo urnų. Miesto pasididžiavimas – romėniškas amfiteatras.