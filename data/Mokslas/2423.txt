Miesto viduje rasta 12-ojo amžiaus mečetė. Pasak „BBC Ethiopia“ korespondento Emmanuelio Igunza, anksčiau apie vietovę, kur rastas miestas, sklandė mitas, neva Harloje gyvena milžinai, nes miesto pastatai ir sienos buvo pastatyti iš didžiulių akmens blokų, kurių eiliniai žmonės nebūtų pajėgę pakelti. Tačiau archeologai įrodymų, patvirtinančių tokius spėjimus, nerado. „Mes, žinoma, tai paneigėme, bet, man rodos, mumis netikima“, - apie šią vietos legendą kalba profesorius Timothy Insollis iš Ekseterio universiteto, pietvakarių Anglijoje. Harlos miestas buvo regioninis amatų ir prekybos centras, teigia profesorius. Pasak jo, miesto amatininkai daugiausia gamino bižuteriją ir juvelyrinius dirbinius. Harlos gyventojus sudarė maišyta užsieniečių ir vietinių bendruomenė, jie prekiavo su kitomis Raudonosios jūros, Indijos vandenyno ir galbūt netgi Persijos įlankos regionų šalimis. Rasti artefaktai buvo atvežti į miestą iš Madagaskaro, Maldyvų salų, Jemeno ir Kinijos. „Šis radinys kardinaliai keičia mūsų įsivaizdavimą apie prekybą šioje archeologų pamirštoje Etiopijos dalyje“, - teigia profesorius T. Insolas. Archeologų grupė planuoja atlikti maždaug 300 palaikų iš vietos kapinių analizę, taip siekiama sužinoti, kuo maitinosi senovės gyventojai. Kasinėjimai bus tęsiami kitais metais.