Mokslininkai pabandė atsakyti į šį klausimą. Kad sužinotų, kaip miego trūkumas veikia gyvus organizmus, jie tyrė net 13 laukinių vaisinių muselių kartų. Suaugusiems žmonėms reikia 8 valandų miego per parą – taip atsakys dauguma žurnalų ir net gydytojų. Pagal šį skaičių formuojami patarimai, rašomos knygos, spausdinami ir ligoninėse kabinami plakatai. Aplink šias 8 valandas formuojama ir ne vieno žmogaus darbotvarkė, tačiau iš kur mes žinome, kad būtent tiek miego mums reikia? Atsakysime labai paprastai – niekas nežino, tai yra tik apytikris spėjimas, kuris jau ne kartą buvo paneigtas kaip visiškai neteisingas. Niekas nežino kiek miego mums reikia, nes niekas gerai nesuvokia miego proceso mechanizmo. Taigi, mokslininkai atsiraitojo rankoves ir kibo į šią dešimtmečių senumo paslaptį. Kaip žmogaus genetiniuose tyrimuose būna dažnai, šiam klausimui atskleisti buvo pasitelktos laukinės vaisinės muselės. Mokslininkai jas dirbtinai veisė laboratorijoje. Kai kurios muselės buvo išveistos tokios, kad miegotų 18 valandų per parą. Kitoms reikėjo miegoti tik 3 valandas per parą. Mokslininkai išanalizavo skirtumus 80 genų ir surado 126 skirtumus, kuriuos būtų galima sieti su miego mechanizmu. Vaisinės muselės genetiškai yra labai panašios į žmones, todėl jos dažnai ir pasirenkamos tokiems tyrimams. Mokslininkai mano, kad skirtingos mutacijos ir nulemia skirtingą miego poreikį. Vis dėlto, kol kas anksti spręsti, kaip tai paveikia žmones. Beveik neabejojama, kad tikslus miego poreikis yra individualus – priklauso nuo kiekvieno žmogaus organizmo ir aplinkos. Tai kiek laiko jūs turėtumėte miegoti? Dažniausiai žmonėms šiuo atveju patariama tai išsiaiškinti patiems. Kažkur tarp 6 ir 9 valandų turėtų būti tas laikas, po kurio pabudę jaučiatės geriausiai pailsėję. Svarbu suvokti, kad per ilgas miegas taip pat blogina savijautą. Mokslininkai padarė ir dar vieną įdomų atradimą – 18 valandų, 3 valandas ar natūralų laiką miegojusios vaisinės muselės gyveno tiek pat. Kitaip tariant, miego trukmė niekaip nepaveikė gyvenimo trukmės.