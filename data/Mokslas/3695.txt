Sausio 26 dieną Vilniuje konferencijos „FinTech Re-Evolution | PSD2 & Blockchain” metu Lietuvos ir užsienio ekspertai diskutuos apie pokyčius, ateinančius į Lietuvos finansų rinką, o taip pat aptars svarbiausius iššūkius, kurie neišvengiamai laukia viso finansų sektoriaus. Mokėsime telefonais čia ir dabar Permainas rinkoje skatina ir Lietuvos bankas, bekontakčių, momentinių ir glaudžiai į verslo modelius integruotų mokėjimų plėtrą įvardijęs strateginiu tikslu iki 2020 metų. „Nuo 2018 metų sausio 13-osios įsigaliosianti antroji mokėjimų paslaugų Direktyva PSD2 įpareigoja bankus leisti vykdyti mokėjimus bet kokiam paslaugų teikėjui. Dėl naujo reguliavimo ir sėkmingo „blockchain“ technologijos pritaikymo pinigų pervedimai, įvairiausi mokėjimai už paslaugas ar net vertybinių popierių pirkimas gali tapti kur kas greitesni, efektyvesni ir pigesni, nes atliekant finansinius sandorius galėtų dalyvauti tik dvi šalys be jokio tarpininko“, – sako asociacijos „Tech City Lithuania“ vadovė Indrė Mockevičiūtė. IT bendrovės „Tieto Lietuva” generalinis direktorius Tomas Vitkus prognozuoja, kad jau šiemet Lietuvoje atsiras pirmieji momentinių mokėjimų paslaugų teikėjai ir bus pasiūlyti sprendimai, kurie leis mokėjimus atlikti akimirksniu. „Kryptis labai aiški: tose mokėjimų srityse, kur šiuo metu labiausiai naudojami grynieji pinigai, atsiras atsiskaitymai mobiliaisiais telefonais, ir vos keliais spustelėjimais telefone galėsime apmokėti už paslaugas“, – neabejoja „Tieto Lietuva“ vadovas T. Vitkus. Ekspertų teigimu, šiuolaikinės technologijos mums suteikė beribes bendravimo ir dalijimosi informacija galimybes – sienų nebeliko, mes įpratome su visu pasauliu bendrauti čia ir dabar. Ateina metas keistis ir tam, kaip mes leidžiame pinigus, nes dabartinė finansų sistema nebeatitinka šiuolaikinio žmogaus poreikių. Daugiausiai laimės vartotojai „Barclays“ įkurtoje startuolių erdvėje „Rise Vilnius“ vyksiančioje konferencijoje „FinTech Re-Evolution | PSD2 & Blockchain” patirtimi bei įžvalgomis dalinsis komercinių bankų ir technologinių įmonių atstovai iš Lietuvos, Švedijos ir Didžiosios Britanijos, o jau kitąmet įsigaliosiančios PSD2 Direktyvos veikimo principus bei naudą bankams, vartotojams ir visai finansų rinkai pristatys Lietuvos banko atstovas. „Ar FinTech startuoliai sugebės sukurti išskirtinių produktų ir išaugti iki reikšmingų žaidėjų rinkoje? O gal jie užges nesugebėję pasiūlyti rinkai naujų sprendimų, kuriuos pasirinktų masinis vartotojas? Šiandien jau nebekyla klausimas, ar Europoje pamatysime globalią finansinių paslaugų erdvę - klausimas tik kada tai nutiks ir kaip tai pakeis finansines paslaugas teikiančių įmonių pozicijas. Bet kokiu atveju iš to daugiausiai laimės vartotojai”, – teigia „Swedbank” IT padalinio vadovas Gediminas Misevičius.