Nuo praėjusio penktadienio daugiau kaip 14 tūkstančių ESET klientų visame pasaulyje pranešė apie 66 tūkstančius atakos atvejų, rašoma pranešime spaudai. Apie 10 tūkst. „WannaCry“ ataką patyrusių vartotojų buvo apsaugoti naudojant ESET failų/atminties nuskaitymo technologiją, likusieji 4 tūkst. – tinklo atakų apsaugos modulį. Sprendžiant iš užfiksuotų nustatymų, daugiausiai atakų patyrė vartotojai Rusijoje: ten nustatyta daugiau kaio 30 tūkstančių bandymų užkrėsti kompiuterius. Likusios šalys tokių atakų sulaukė gerokai mažiau: Ukrainoje – apie 8 tūkst., Taivane – virš 7 tūkst. Bendrovės duomenimis, Lietuvoje buvo užfiksuoti 36 atakos bandymai, Latvijoje – 194. Nors kenkėjas plinta savarankiškai, pagal IP geolokaciją buvo nustatyta, kurios šalys tapo didžiausiomis „WannaCry“ atakos „platintojomis“. Gegužės 13-15 d. surinktais duomenimis, tai – Rusija, JAV, Ukraina, Taivanas ir Kinija. Saugumo ekspertai rekomenduoja visiems vartotojams imtis apsaugos priemonių: naudoti patikimą antivirusinę programą ir neišjungti jos apsaugos funkcijų, taip pat laiku ją atnaujinti; laiku sudiegti kritinius operacinės sistemos naujinimus ir atnaujinti naudojamas programas; būti atsargiems ir nespausti nežinomų nuorodų internete bei neatidaryti įtartinų failų, gautų el. paštu; daryti atsargines duomenų kopijas, kad atakos atveju būtų galima atkurti turimus svarbius failus; išjungti nuotolinio prisijungimo galimybę savo kompiuteryje (Remote Desktop Protocol (RDP)); išjungti „Macros“ funkciją „Microsoft Word“; „Windows XP“ vartotojams patariam išjungti „Server Message Block“ (SMBv.1).