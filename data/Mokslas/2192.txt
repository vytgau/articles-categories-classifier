Prognozuojama, kad San Marinas prie naujosios kartos tinklų pereis iki 2018 metų pabaigos. Italijos ryšio operatorė „Telecom Italia Mobile“ San Mariną ketina panaudoti kaip naujosios technologijos bandymo aikštelę, rašo italų dienraštis „Il Sole 24 Ore“. Per 2017 metus „Telecom Italia“ San Marine parengs pagrindinę perėjimo prie 5G infrastruktūrą. „Telecom Italia Mobile“ taip pat atlieka bandymus Milane ir Turine, tačiau San Marine taikomų radijo dažnių naudojimo apribojimų yra mažiau negu Italijoje, tad įmonė turi daugiau galimybių, pirmadienį rašo britų verslo dienraštis „The Financial Times“. Pasak „Telecom Italia Mobile“ technologijų direktoriaus Giovannio Ferigo (Džovanio Ferigo), Europa atliko pagrindinį vaidmenį plėtojant 2G technologiją, tačiau 3G technologijos atveju nusileido Azijos šalims, o 4G technologijos atveju – Jungtinėms Valstijoms. „Su 5G ketiname vėl paversti Europą standartų kūrimo srities lydere“, – pareiškė jis. Mobiliojo ryšio operatoriai 5G technologiją testuoja visame pasaulyje, o aktyviausiai ji bandoma Pietų Korėjoje, Kinijoje ir JAV. 2016 metais 5G plėtros strategiją paskelbusi Europos Komisija skaičiuoja, kad perėjimo prie naujos kartos tinklų ekonominė nauda iki 2025 metų sudarys 113 mlrd. eurų. Šių tinklų infrastruktūrai Europoje sukurti reikės 56 mlrd. eurų investicijų. Taip pat bus užtikrinta maždaug 2,3 mln. naujų darbo vietų.