Vienas iš bendrovės įkūrėjų, jos vadovas ir neuromokslininkas Jasonas McKeownas sako, kad nervų stimuliaciją smegenys interpretuoja kaip signalą mažinti kūno svorį. Šio tikslo siekiama malšinant apetitą ir spartinant medžiagų apykaitos procesus, praneša „Reuters“. „Pastebėjome, kad per du ar tris mėnesius mūsų technologija padėjo atsikratyti maždaug 3 kilogramų“, – pristatydamas prietaisą, kalbėjo J. McKeownas. Anot mokslininko, „Modius“ šalmas – neinvazinis būdas be vaistų kovoti su antsvoriu. Jis buvo išbandytas su daugiau nei trimis tūkstančiais savanorių. Kaip tai veikia? Tereikia vieną valandą per dieną dėvėti prietaisą ant galvos. Teigiama, kad jau po pirmos savaitės galima pajusti pokyčius, tačiau dažniausiai antsvoris ima mažėti po 6-12 savaičių. Kūrėjai praneša, kad „Modius“ naudoję žmonės atsikratė nuo 8 iki 16 procentų kūno svorio. Rezultatai priklauso nuo to, kiek anstvorio žmogus turi. Žinoma, sveikas gyvenimo būdas nereikalingų kilogramų padės atsikratyti dar greičiau. Jungtinių Valstijų maisto ir vaistų kontrolės tarnyba (FDA) ir Didžiosios Britanijos vaistų ir sveikatos priežiūros produktų kontrolės agentūra (MHRA) „Modius“ klasifikuoja kaip sveikatos ir geros savijautos užtikrinimo prietaisą.