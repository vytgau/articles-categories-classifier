„Plėsdami įmonės veiklą, nusprendėme „Just5“ telefonus pasiūlyti ir artimiausiems kaimynams – Baltijos šalims. Jeigu Latvijos pirkėjai palankiai vertina vietinį prekinį ženklą, tikimės, kad savo produkcija taip pat sugebėsime nudžiuginti Lietuvos pirkėjus”, - apie motyvaciją išplėsti eksporto rinką pasakoja Just5 valdybos narys Dmitrijs Maceraliks. Pranešime žiniasklaidai rašoma, kad Latvijos rinkoje „Just5“ telefonai jau 3 metus laikosi perkamiausių telefonų sąraše, o rinkos ir socialinių tyrimų kompanijos GfK duomenimis, 2015 metais „Just5 Spacer“ buvo perkamiausias telefonas Latvijoje. „Just5“ prekinio ženklo telefonai išsiskiria aukšta specifikacija, kokybe, ryškiomis spalvomis, kokybiškomis medžiagomis ir labai prieinamomis kainomis. „Freedom“ serijos išmanieji telefonai bus ryškių ir nuotaikingų spalvų – „Freedom Pink“, „Freedom Menthol“, „Freedom Yellow“, „Freedom Deep“. Galingiausias „Freedom X1“ išmanusis telefonas, kurio RAM atminties talpa 3GB ir vidinė atmintis 32GB, siūlomas dviejų tipų – „Stone“ ir „Brick“. Įdomu tai, kad kiekviena telefono spalva turi atitinkamą korpuso medžiaginę struktūrą. Sukurti neįprastą „Stone“ telefono spalvą įkvėpė ant jūros kranto randami akmenys, savo ruožtu sekant mados tendencijas ir vartotojų norus „Brick“ modelis sukurtas rudos spalvos, kurio korpuso struktūra panaši į odos. „Just5“ yra Latvijoje sukurtas mobiliųjų telefonų prekinis ženklas. Pirmieji „Just5“ telefonai pradėti gaminti 2008 metais, o jau 2009 metais pirmieji modeliai buvo pasiūlyti rinkai. Šiuo metu telefonai eksportuojami į kelias šalis. Savo veiklos metu įmonė taip pat yra gavusi keletą prestižinių apdovanojumų už dizainą – iF Product Design Award ir Red Dot. Nuo 2016 metų „Just5“ išmanieji telefonai taip pat pristatomi Lietuvoje ir Estijoje.