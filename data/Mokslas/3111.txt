„Kiek ir už ką surenkama laikmenos mokesčio ir, apskritai, kiek „LATGA" sau pasilieka pinigų? Atrodo, jei laikmenos mokestis yra mokamas, reiškia, vartotojai susimokėjo už viską, tad ji turėtų pervesti teisių savininkams“, - klausė skaitytojas (vardas ir pavardė redakcijai žinomi). Autorių teisių gynimo asociacijos „LATGA“ atstovė ryšiams su visuomene Jurgita Kviliūnaitė paaiškina, kad laikmenos mokestis yra skirtas autoriams, kaip kompensacija už tai, kad jų sukurtas kūrinys asmeniniais teisėtais tikslais gali būti vieną kartą atgamintas. Kalbant pavyzdžiais: jūs įsigijote albumą, ir jį persikėlėte į telefoną tam, kad galėtumėte jo klausytis dažniau. Tačiau tai neleidžia albumo savininkui nusipirktu turiniu dalintis su draugais ar platinti internete. „Labai liūdna, kad kompensacinis atlyginimas, dar vadinamas Tuščios laikmenos mokesčiu, mūsų šalyje kažkodėl traktuojamas kaip kompensacija autoriams už patiriamus nuostolius dėl piratinės veiklos. Suprantama, nepriversi paprastų piliečių skaityti įstatymų, kur juodu ant balto parašyta, kad kompensacinis atlyginimas autoriams ar gretutinių teisių objektams mokamas už kūrinių atgaminimą asmeniniais tikslais iš teisėtų šaltinių, o ne kaip kompensacija už galimai piratų padarytą žalą“, - kalbėjo ji. Tuščios laikmenos mokesčio pagrindai yra numatyti Autorių teisių ir gretutinių teisių įstatyme. Pasak pašnekovės, belieka apgailestauti, jei žmonės vis dar klaidingai mano, kad sumokėję kelis eurus papildomai už perkamą mobilųjį telefoną, kompiuterį ar atmintuką gali siųstis nelegalų turinį. „Sumokėjęs Tuščios laikmenos mokestį, asmuo neįgyja teisės siųstis kūrinių ar gretutinių teisių objektų iš neteisėtų šaltinių - licencinių sutarčių dėl kūrinių naudojimo su autoriais ar juos atstovaujančiomis bendrijomis nesudariusių interneto svetainių, kurias mes visiškai pagrįstai vadiname piratinėmis“, - paaiškino J. Kviliūnaitė. Paaiškinama, kad Tuščios laikmenos mokestį surenka asociacija „AGATA“. Ši asociacija, „AVAKA“ ir „NATA“ paskirsto mokestį. „LATGA“ gauna dalį surenkamo mokesčio ir komentare DELFI nurodo, kad atitinkamai kompensacinis atlyginimas muzikos kūrinių autoriams yra išmokamas. Tai daroma kartą per metus ir jo dydis yra labai skirtingas - nuo kelių centų iki 6 200 eurų. Asociacija „LATGA“ turi apie 4800 narių ir skelbia paskirstanti daugiausiai kompensacinio atlyginimo. Pavyzdžiui, už 2015 m. „LATGA“ tiesiogiai Lietuvos ir užsienio muzikos autoriams paskirstė apie 485 tūkst. eurų, audiovizualinių kūrinių autoriams buvo paskirstyta apie 245 tūkst. eurų. „Nedidelė pinigų dalis iš bendros sumos, kuri surenkama iš Tuščios laikmenos ir pervedama į „LATGA“ sąskaitas, kad jie būtų paskirstyti autoriams, patenka į mūsų asociacijos Kūrybinės veiklos fondą, taip pat labai nežymią tos sumos dalį sudaro administravimo išlaidos. Kokį procentą nuo bendros sumos skirti fondui ir administracijai, nusprendžia asociacijos nariai balsuodami Visuotinių susirinkimų metu“, - komentavo J. Kviliūnaitė. Paklausta, ar surinktas pinigų kiekis nors iš dalies atlygina autorių patiriamus nuostolius dėl pavogto turinio naudojimo, pašnekovė sakė „neatlygina visai“. DELFI primena, kad Tuščios laikmenos mokestis priklauso nuo įrenginyje esančios atminties dydžio, pavyzdžiui, perkant išmanųjį telefoną iš oficialių prekybos vietų, greta telefono kainos yra nurodomas ir vienkartinis valstybės nustatytas kompensacinis atlyginimas autoriams – jis priklauso nuo telefone esančios nuolatinės atminties dydžio ir gali siekti iki 7 eurų. Advokatų kontoros „Sorainen“ advokatas, ekspertas Stasys Drazdauskas DELFI anksčiau komentavo, kad už neteisėtą kūrinių naudojimą gresia administracinė atsakomybė – bauda. „Už tokio tipo pažeidimus yra numatyta administracinė atsakomybė, tad yra mokėtina bauda iki 600 eurų. Aišku, kyla klausimas, kiek persekiojimo veiksmų bus imtasi prieš pačius vartotojus, gal būti, kad tai nėra ikiteisminių tyrimų tikslas. Be to, neaišku, ar pakankamai bus surinkta įrodymų, kad vartotojai darė pažeidimų, bet jeigu pavyktų įrodyti, grėstų bauda, o autorių teisių turėtojai galėtų reikalauti žalos atlyginimo, pavyzdžiui, skaičiuojant, kiek žmogus peržiūrėjo filmų ir kiek už tai būtų mokėjęs teisėtai“, - paaiškino advokatas. Skelbta, kad dėl filmų tinklalapio „filmai.in“ pradėtas ikiteisminis tyrimas ir atsakingam asmeniui yra pareikšti įtarimai. Generalinė prokuratūra 2017 m. kovo 17 d. pradėjo du ikiteisminius tyrimus dėl galimai nusikalstamos veikos asmenų, administruojančių tinklalapius http://tv.pr.2pr.net ir www.torrent.ai. Be to, „LATGA“ teismo prašo interneto ryšio bendrovėms uždrausti teikti prieigas prie „Linkomanija.net“ interneto svetainės.