Ruslanas Sokolovskis sulaikytas dviem mėnesiams ir, jei bus pripažintas kaltu, gali būti nuteistas kalėti penkerius metus, šeštadienį pranešė Tyrimų komitetas. Rugpjūčio 11 dieną R.Sokolovskis savo „Youtube“ kanale paskelbė vaizdo įrašą, kuriame matoma, kaip jis įeina į Visų Šventųjų bažnyčią Jekaterinburge ir ten savo „iPhone“ telefone žaidžia „Pokemon Go“. „Kaip galima nusikalsti įėjus į bažnyčią su išmaniuoju telefonu?“, – nusistebėjo jis. Tačiau tyrėjai teigė, kad po kratos tinklaraštininko namuose buvo rasta įrodymų, kad jis skatino neapykantą ir puolė tikėjimo laisvę. Nuo liepos, kai žaidimas buvo išleistas, valdžios atstovai visame pasaulyje jau ne kartą perspėjo pernelyg entuziastingus žaidėjus laikytis saugumo viešose vietose. Žaidimas taip pat sulaukė priekaištų dėl kilusios nusikaltimų bangos ir eismo pažeidimų. Nemokama programėlė „Pokemon Go“, naudodama išmaniojo telefono grafikos ir palydovinės navigacijos pajėgumus, atvaizduoja animacinius žvėriukus realaus pasaulio aplinkoje. Žaidėjai skatinami šiuos padarus gaudyti ir treniruoti mūšiams. Pokemonai išpopuliarėjo Japonijoje, kai 1996 metais buvo išleistas bendrovės „Nintendo“ kompiuterinis žaidimas „Game Boy“ konsolei.