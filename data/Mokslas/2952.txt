Šis skrydis – pirmasis per daugiau kaip dešimtmetį, kai į Tarptautinę kosminę stotį (TKS) keliauja tik du astronautai. Erdvėlaivis „Sojuz MS-04“, skraidinantis rusų kosmonautą veteraną Fiodorą Jurčichiną ir NASA astronautą naujoką Jacką Fischerį, pakilo į giedrą dangų 7 val. 13 min. Grinvičo (10 val. 13 min. Lietuvos) laiku. Paprastai į TKS skrenda erdvėlaiviai su trijų narių įgulomis. Tačiau Rusijos kosmoso agentūra „Roskosmos“ praėjusiais metais pranešė, kad šįkart į TKS skris tik 2 kosmonautai, nes buvo nutarta apkarpyti išlaidas prieš naujo modulio, išplėsiančio rusų sektorių orbitinėje laboratorijoje, įrengimą 2017-ųjų pabaigoje arba 2018-ųjų pradžioje. Pastarąjį kartą dviejų žmonių įgula į TKS buvo išskraidinta 2003 metų balandį. Tąkart į kosminę stotį iškeliavo rusas Jurijus Malenčenka ir amerikietis Edwardas Lu. F.Jurčichinas ir J.Fischeris stotyje praleis penkis mėnesius. Jų erdvėlaivis turėtų susijungti su TKS praėjus maždaug šešioms valandoms nuo skrydžio pradžios. Amerikietis ir rusas prisijungs prie ten dirbančių NASA astronautų Peggy Whitson ir Shane'o Kimbrough, taip pat Europos kosmoso agentūros (ESA) astronauto prancūzo Thomas Pesquet. Emocingame interviu su televizija NASA TV 43 metų buvęs JAV oro pajėgų pilotas J. Fischeris sakė, kad skrisdamas į kosmosą „galvosiąs apie tėtį“. J. Fischeris sakė, kad nuo vėžio miręs tėvas skatindavo jį siekti savo svajonės tapti astronautu. 58 metų F. Jurčichinas per keturias misijas TKS kosmose jau yra praleidęs 537 dienas – ilgiau nei bet kuris amerikiečių astronautas. Visgi ilgiausios darbo kosmose trukmės rekordas priklauso jo tėvynainiui Genadijui Padalkai, išbuvusiam orbitoje iš viso 879 dienas. TKS laboratorija yra retas amerikiečių ir rusų tarptautinio bendradarbiavimo pavyzdys. Ji nuo 1998 metų skrieja aplink Žemę maždaug 28 tūkst. km per val. greičiu. 