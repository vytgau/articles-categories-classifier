Ši debesų paslauga galės analizuoti daugybės pacientų ir ligų duomenis, kad nustatytų medicininę diagnozę ir pasiūlytų tinkamų vaistų gydymui. Šiuo klausimu su „Google“ jau bendradarbiauja viena Vokietijos vėžio klinika „Alacris Theranostics GmbH“, kuri su debesų kompiuterija atlieka virtualių klinikinių tyrimų ir virtualių pacientų modeliavimą, kad galėtų paskirti tinkamą vaistų terapiją realiems klinikos pacientams. Pasak programinės įrangos ekspertų, sveikatos apsauga nuosekliai didina debesų kompiuterijos sprendimams skirtus biudžetus. 2015 m. JAV sveikatos priežiūros institucijos debesijai išleido 3,73 milijardus dolerių. Prognozuojama, kad 2020 m. šios investicijos sieks 9,5 milijardus. „Sveikatos apsaugos institucijos pirmiausia investuoja į duomenų saugojimą debesyje ir produktyvumo didinimą – t.y., el. pašto ir programinės įrangos sistemas. Tačiau debesų kompiuterijos panaudojimas medicinos diagnostikai yra visiška naujovė, atversianti naujas galimybes visam sveikatos apsaugos sektoriui“, – komentuoja „Baltimax“ pardavimų vadovas Deividas Pelenis. Tačiau tokio proveržio medicinoje teks dar palaukti – kol daugiau sveikatos apsaugos ir priežiūros paslaugų tiekėjų pasiryš bendradarbiauti su debesijos paslaugų kompanijomis ir teikti joms jautrius pacientų duomenis. Tuo tarpu „Google“ nėra vienintelė debesijos paslaugų tiekėja, kuri mina kelius į sveikatos apsaugos sektorių. IBM kompiuterinė sistema „Watson“, naudojanti dirbtinį intelektą kartu su debesų kompiuterija, išanalizavo 1 000 sergančių vėžiu medicininius duomenis ir pateikė diagnozes, kurios 99 proc. atitiko gydytojų pateiktas išvadas. JAV nacionalinis vėžio institutas pradėjo bendradarbiavimą su „Microsoft Corporation“ ir „Amazon“ ir šiuo metu debesijos pagalba analizuoja vėžio genomus. 