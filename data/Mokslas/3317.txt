„Sistema yra išskirtinė keliais aspektais, – pasakojo „Eksplos“ generalinis direktorius Kęstutis Jasiūnas. – Visų pirma, tai yra viena galingiausių sistemų pasaulyje, generuojančių 10 femtosekundžių ir trumpesnius impulsus. Kitas ypatumas – ji pagaminta naudojant Lietuvoje sukurtą ir ištobulintą OPCPA, t. y. optinių parametrinių moduliuoto spektro impulsų stiprintuvų, technologiją“. Lazeris kurtas daugia nei 2 metus, sistemos vertė - apie 4 mln. eurų, rašoma bendrovės pranešime. „Malonu pastebėti, kad tokia pakankamai sudėtinga ir iššūkius keliančių parametrų sistema buvo pagaminta laikantis sutartų grafikų ir specifikacijų“, – minėjo ELI-ALPS tyrimo technologijų direktorius profesorius Karoly Osvay. Per artimiausius kelis mėnesius sistema iš Vilniaus, kur buvo renkama, bus pervežta ir instaliuota užsakovo laboratorijose ELI-ALPS centre Šegedo mieste, Vengrijoje. ELI-ALPS centras ypatingas tuo, kad jame bus instaliuotos lazerinės sistemos, kurios leis generuoti ekstremaliai trumpus iki kelių atosekundžių - 10 minus aštuonioliktuoju sekundės dalis - trukmės impulsus. Jie bus panaudoti vykdant fundamentaliuosius tyrimus, tiriant elektronų judėjimo ypatumus atomuose ir molekulėse.  „Buvo smagu sudalyvauti tokio dydžio iššūkius keliančiame projekte. Mes didžiuojamės savo inžinierių ir mokslininkų entuziazmu ir techniniu kūrybiškumu, su kuriuo jie ėmėsi darbo. Projekto metu įgijome naujų kompetencijų, o kartu tai atvėrė mums papildomus kelius į aukštų energijų laboratorijas visame pasaulyje“, – kalbėjo „Ekspla“ komercijos direktorius dr. Zenonas Kuprionis. Kitas aukštų energijų lazerių gamybos projektas, kuriame dalyvavo „Ekspla“ – „ELI beamlines“ laboratorijoms Čekijoje skirtas lazeris sėkmingai perėjo į baigiamąją fazę ir baigiamas rinkti partnerio JAV „National Energetics“ laboratorijose. ELI (angl. Extreme Light Infrastructure) yra pirmoji tokia pasaulyje tarptautinės prieigos interdisciplininių tyrimų lazeriais struktūra išdėstyta 3 geografiniuose taškuose: „ELI-ALPS“ Vengrijoje, „ELI-Beamlines“ Čekijoje ir „ELI-NP“ Rumunijoje. Kiekviename centre bus įrengti įvairūs galingi, pažangūs lazeriai skirti specifiniams tam tikros srities tyrimams.