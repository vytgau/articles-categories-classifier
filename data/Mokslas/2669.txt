Bet dabar astronomai jau yra pasirengę visą vyksmą atidžiai stebėti. Pasaulis apie paslaptingą žvaigždės šviesumo kitimą sužinojo iš J. Wrighto tvito šį rytą. Kaip pranešė „Popular Science", Fairborn observatorija Arizonoje patvirtino, kad žvaigždė pastaruoju metu pritemo apie 3 proc. Kaip ir ankstesniais atvejais, įprastu žvaigždėms elgesiu to lengvai paaiškinti neįmanoma. Anksčiau žvaigždės keistumą bandyta aiškinti kometų fragmentų spiečiais, neseniai suirusia planeta ir visų mėgiama ateivių megastruktūra. Tabby žvaigždė, arba KIC 8462852, kaip ji pavadinta Keplerio kosminio teleskopo duomenų bazėje, glumino astronomus nuo tada, kai piliečių mokslo dalyviai pastebėjo keistą jos šviesio kreivę. Per keturis Keplerio stebėjimo metus, žvaigždės šviesis su pertrūkiais kito, vienu metu susilpnėdamas netgi 20 proc. Kuo daugiau astronomai stebėjo žvaigždę, tuo reikalai keistėjo. Senų fotografijos plokštelių analizė parodė, kad žvaigždės šviesis per XX amžių sumažėjo net 19 procentų, o paskesnė Keplerio duomenų analizė atrodė patvirtinanti ilgalaikį temimą. Netrukus buvo nuspręsta, kad vienintelis būdas įminti paslaptį – stebėti žvaigždės pritemimą visame elektromagnetinio spinduliavimo spektre. Po sėkmingos sutelktinio finansavimo kampanijos praėjusį pavasarį, būtent tai astronomai ir ketina atlikti. Laiko jie nešvaisto – raginama nukreipti visų teleskopų, netgi mėgėjiškų, objektyvus į Tabby žvaigždę ir stebėti, kaip kinta šviesos kreivė per pritemimą. „Dabar organizuojame daug skirtingų teleskopų”, - sakė J. Wrightas interviu, duotame „UC Berkeley SETI" programai, pabrėždamas, kad abiem Keck teleskopais Havajuose šiąnakt bus stebima Tabby žvaigždė, tikimasi, su kolegomis ir kitose observatorijose JAV ir kitur pasaulyje. „Tai turėtų būti išties jaudinantis savaitgalis”, - sakė jis. Keplerio duomenyse Tabby žvaigždė yra baltos spalvos. Tikslesniais skirtingų bangos ilgių matavimais galima bus nustatyti, kokia medžiaga pridengia žvaigždę. Tarkime, kur stipri mėlynos ir ultravioletinės šviesos absorbcija, rodytų milžinišką dulkių gniutulą, tuo tarpu infraraudonojo spinduliavimo perteklius liudytų kometų hipotezės naudai. O kas remtų milžiniškos ateivių konstrukcijos hipotezę? Tik patys ekstraordinariausi įrodymai – tačiau kol žvaigždei natūralūs paaiškinimai netinka, pasvajoti galima.