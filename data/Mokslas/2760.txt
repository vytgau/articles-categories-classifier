„Esame paveikti“, – naujienų agentūrai AFP sakė viena „Renault“ atstovė ir pridūrė, kad padėtis vertinama bei mėginama ieškoti sprendinių. „Dirbama nuo praeito vakaro. Darome, kas reikalinga šiai atakai atremti“, – pažymėjo atstovė. Kibernetinio saugumo ekspertai nurodo, kad vadinamasis išpirkos reikalaujantis virusas (angl. ransomware) „WannaCry“ iki penktadienio vakaro buvo panaudotas maždaug prieš 75 tūkst. vartotojų mažiausiai 99 šalyse, bet ši banga tebeplinta. Per šias atakas žalinga programa užšifruoja vartotojo failus. Atakos organizatoriai reikalauja, kad jų aukos sumokėtų išpirką virtualiąja valiuta – bitkoinais – jeigu nori susigrąžinti prieigą prie informacijos. Virusui paveikus Slovėnijoje įsikūrusios „Renault“ antrinės įmonės „Revoz“ būstinėje Novo Meste, šioje šalyje buvo sustabdyta automobilių gamyba, bendrovės atstovė sakė AFP. „Galime patvirtinti, kad penktadienį, gegužės 12-ąją, sutriko kai kurios „Revoz“ informacinės sistemos dalys, todėl naktį gamyba buvo sustabdyta“, – pažymėjo ji. Šeštadienį gamyba dar nebuvo atnaujinta, pažymėjo atstovė. „Šie sutrikimai daugiausiai susiję su Prancūzija, kur kai kurių „Renault“ gamyklų informacijos sistemos dalys irgi sutriko“, – sakė atstovė. „Renault“ yra pirmoji Prancūzijos bendrovė, patvirtinusi, kad buvo paveikta šios atakos. Tarp paveiktų šios atakų bangos buvo kompiuterių Didžiosios Britanijos ligoninėse, Rusijos vidaus reikalų ministerijoje, Ispanijos telekomunikacijų milžinėje „Telefonica“, JAV siuntų bendrovė „FedEx“ ir daug kitų organizacijų. Ekspertai kelia prielaidą, kad nusikaltėliai pasinaudojo saugumo spraga, paminėta nutekintuose JAV Nacionalinio saugumo agentūros (NSA) dokumentuose.