Dvi milžiniškos ir iki dantų ginkluotos mašinos kelias dienas kovėsi apleistoje plieno gamykloje Japonijoje, šaudydamos ir smūgiuodamos vienas kitą. Kalifornijoje įsikūrusios įmonės „Megabots“ kovų mašina-robotas „Eagle Prime“ sveria 12 tonų ir jo galingumas siekia 430 arklio galių. Prieš „Eagle Prime“ kovojo perpus lengvesnis Japonijos kompanijos „Suidobashi Heavy Industry“ robotas „KURATAS“, sveriantis šešias su puse tonų ir turintis 87 arklio galias. „KURATAS“ laimėjo ankstesnį mūšį prieš amerikiečius, geležiniu kumščiu talžęs savo priešininką. Tačiau jo smūgiai atrodo neturėjo jokio poveikio „Eagle Prime“, kuris šaudė iš prie „rankos“ įmontuoto įrenginio, mėgindamas sunaikinti Japonijos roboto jautrią elektroniką. Pertraukos metu „Eagle Prime“ šaudyklę pakeitė į daugiau nei metro ilgio grandininį pjūklą, galintį smulkinti akmenis, ir taip laimėjo mūšį. „Eagle Prime “ nukirto „KURATAS“ „pirštus“ ir suniokojo dešinę „ranką“, o tada savo priešininką nustūmė prie gamykloje užsilikusių metalinių karkasų. „Suidobashi Heavy Industry“ įkūrėjas ir robotą valdęs Kogoro Kurata dėl didelės žalos robotui pasidavė. „Manau, kad jau pats laikas įkurti sporto lygą, – sakė vienas „MegaBots“ kūrėjų, robotą valdęs Gui Cavalcanti. – Manau reikia įvesti taisykles, svorio kategorijas ir populiarinti tai kaip sporto šaką.“ Mūšis nufilmuotas per kelias dienas, tiesiogiai stebėti jo nebuvo galima dėl saugumo priežasčių ir norint, kad atsiskleistų visa mašinų griaunamoji galia, pranešime sakė „MegaBots“. Spalio 17 dienos transliaciją žiūrėjo daugiau nei 186 tūkst. žmonių, vėliau vaizdo įrašas tapo prieinamas ir platesnei auditorijai socialiniuose tinkluose „Youtube“ ir „Facebook“.