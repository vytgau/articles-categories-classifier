Toks mokestis sukurs dar daugiau problemų bendrovei „Facebook“, kuri jau dabar yra kritikuojama dėl netinkamo vartotojų duomenų panaudojimo. Specialus mokestis yra naujausia ES priemonė, skirta pažaboti Silicio slėnio milžines, ir gali dar labiau padidinti įtampą tarp Briuselio ir Vašingtono, kurių santykiai jau ir taip yra įtempti dėl Amerikos prezidento Donaldo Trumpo planų įvesti didelius plieno ir aliuminio importo muitus. „Mūsų iki interneto atsiradimo galiojusios taisyklės neleidžia mūsų narėms apmokestinti skaitmenines kompanijas, veikiančias Europoje, kai jų fizinis buvimas yra menkas ar jo nėra“, – nurodė už ekonominius reikalus atsakingas Europos Sąjungos komisaras Pierre‘as Moscovici. Komisaras savo Briuselyje pateiktais siūlymais siekia susigrąžinti milijardus eurų iš daugiausia JAV kompanijų, kurios perveda savo pelną iš vienos Europos šalies į kitą, kad mokėtų mažiau mokesčių. „Šis dabartinis teisinis vakuumas sukuria rimtą mūsų valstybių narių viešųjų įplaukų trūkumą, – per spaudos konferenciją Briuselyje sakė P. Moscovici. – Mes apytikriai skaičiuojame, kad tai galėtų mums per metus generuoti mažiausiai 5 mlrd. eurų, jeigu būtų nustatytas 3 proc. mokestis.“ Komisaras pažymėjo, kad tai nėra „prieš GAFA („Google“, „Apple“, „Facebook“ ir „Amazon“) ar prieš JAV nukreiptas mokestis“. Už tokį mokestį itin pasisakė Prancūzijos prezidentas Emmanuelis Macronas. Šis klausimas bus aptartas ketvirtadienį per ES vadovų susitikimą. EK skaičiuoja, kad skaitmeninės kompanijos vidutiniškai sumoka 9,5 proc. pelno mokestį, palyginti 23,3 proc., kuriuos sumoka tradicinės bendrovės. Tačiau technologijų milžinės su tuo nesutinka ir teigia, kad naujasis siūlomas mokestis yra „populistinis ir klaidingas pasiūlymas“. „Mažų mažiausiai šis mokestis Jungtinėse Valstijose bus įvertintas kaip priešiškas veiksmas jau ir taip beprasidedančiame prekybos kare“, – mano Kompiuterių ir komunikacijų pramonės asociacijos mokesčių specialistas Johannesas Beckeris. Kaip skelbta anksčiau, ES nori, kad technologijų milžinės mokesčius mokėtų nuo visų pajamų, gautų Europos Sąjungoje, o ne tik nuo pelno. Remiantis projektu, su kuriuo susipažino AFP, mokesčio tarifas sieks 2–5 proc. Mokestis bus taikomas kompanijoms, kurių metinė pasaulinė apyvarta viršija 750 mln. eurų. Į tokių kompanijų sąrašą pateks „Google“, „Facebook“, „Apple“, „Amazon“, „Twitter“, „Airbnb“ ir „Uber“. Savo ruožtu JAV iždo sekretorius Stevenas Mnuchinas anksčiau perspėjo nekelti grėsmės dideliems įnašams, kuriuos JAV darbo rinkai ir ekonomikos augimui daro technologijų kompanijos. „JAV griežtai pasisako prieš bet kurios šalies pasiūlymams išskirti skaitmenines kompanijas“, – penktadienį pareiškė S. Mnuchinas. Manoma, kad mokestis bus taikomas įmonėms, kurių metinė apyvarta pasaulyje viršija 750 mln. eurų, o bendros apmokestinamosios įplaukos ES yra didesnės nei 50 mln. eurų. Savo ruožtu „Financial Times“ pažymi, kad planai apmokestinti įmonių įplaukas prieštarauja tarptautinėje bendruomenėje priimtiems standartams, pagal kuriuos mokesčiai taikomi pelnui, o ne įplaukoms. Tačiau pasiūlymai įvesti tokį mokestį jau sulaukė Prancūzijos ir Didžiosios Britanijos palaikymo ir šis retas sutarimas rodo, kad politikai nori pakeisti požiūrį į apmokestinimą.