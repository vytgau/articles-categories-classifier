Kelis ekonomikos ir finansų aukštojo mokslo diplomus turinti I. Pupkevičiūtė išbandė save įvairiausiose srityse – dirbo valstybinio socialinio draudimo organizacijoje, draudimo brokerio, degalinių tinklo įmonėse ir viename didžiųjų komercinių bankų, rašoma pranešime žiniasklaidai. Inga sako nė nesvajojusi, kad ji, niekada nestudijavusi informacinių technologijų universitete, ne tik atras save IT, bet ir sėkmingai kils karjeros laiptais. „Jei man tada kas nors būtų pasakęs, kad profesinis kelias nuves mane į IT sritį, mano reakcija turbūt būtų tokia pati, kaip ir išgirdus, kad tapsiu kosminio laivo pilote. IT „planeta“ man buvo visiškai tolima, nepažįstama ir nesuprantama. Tačiau Dievas, matyt, turi savo planą“, – šiandien šypteli Inga, Skandinavijos kapitalo IT bendrovės „Tieto Lietuva“ testuotojų komandos vadovė. Nuo administratorės pakilo iki vadovės tarptautinėje įmonėje Pašnekovė prisipažįsta ilgą laiką nežinojusi, kokį darbą iš tikrųjų norėtų dirbti, todėl drąsiai išbandydavo save vis naujoje srityje. Tiesa, kur bedirbdavo, visur jai puikiai sekėsi: „Sodroje“ pradėjusi nuo administratorės pareigų, pakilo iki vyriausiosios specialistės, o jau vėliau dirbdama degalinių tinklo kortelių skyriuje, netikėtai buvo pastebėta vieno didžiųjų komercinių bankų – sulaukė pasiūlymo kaip projektų vadovė prisijungti prie vienos pagrindinių banko sistemų (ang. „Core banking“) keitimo projekto. „Tuo metu tai buvo vienas didžiausių bankinių transformacijos projektų Lietuvoje. Kadangi turėjau išsilavinimą finansų srityje ir darbo patirties su kortelėmis degalinių tinkle, man pasiūlė prisijungti prie banko kortelių verslo skyriaus. Pagalvojau: o kodėl ne, reikia pabandyti. Taip išėjau dirbti į banką, nors greitai paaiškėjo, kad iš tiesų dirbsiu IT srityje“, – netikėtą posūkį savo karjeroje prisimena I. Pupkevičiūtė. Tai buvo, ko gero, pats didžiausias iššūkis jos profesiniame gyvenime. Nors ir neturėjo nei išsilavinimo, nei patirties IT srityje, pradėjus dirbti banke Ingai teko žaibiškai persikvalifikuoti – atėjusi dirbti projektų vadove, ji netikėtai įsitraukė į banko programinės įrangos testuotojų komandą, kuri buvo atsakinga už keičiamos bankinės sistemos kokybės užtikrinimą. Pašnekovė neslepia, kad tie metai buvo gana sunkūs: teko daug mokytis, skaityti ir gilintis į lig šiol jai visiškai naują sritį. Neretai kildavo abejonių, ar pavyks susidoroti su šiuo nauju iššūkiu ir nenuvilti savo tuometinių vadovų, kurie ja tikėjo ir suteikė didelę atsakomybę. Būdavo ir nevilties akimirkų, kai atrodė, jog viskas slysta iš rankų. Vis dėlto Ingos patirtis tik patvirtina, kad dedant maksimalias pastangas nieko nėra neįmanomo: didžiulį norą tobulėti turėjusi moteris sėkmingai įveikė visus sunkumus ir jau po dvejų metų programinės įrangos testavimo srityje jautėsi lyg žuvis vandenyje. Sėkmingai dirbanti specialistė netrukus buvo pastebėta ir informacinių technologijų kompanijų. Įveikusi iššūkius banko projekte, I. Pupkevičiūtė pradėjo dirbti testuotoja technologijų bendrovėje „Tieto Lietuva“, kur jau gana greitai tapo vyriausiąja testuotoja, o dar po kelių metų – ir testuotojų komandos, kurią šiuo metu sudaro dešimt ekspertų, vadove. Sieks padrąsinti ir kitas: svarbu nebijoti ir bandyti Pašnekovė sako, kad testavimo sritis yra labai plati: „Galima pasukti labiau į verslo pusę ar technine kryptimi, būti universaliu specialistu arba rinktis konkrečią specializaciją ir savo domėjimąsi nukreipti „į gylį“. Tokių pasirinkimų šioje srityje yra labai daug, todėl tai puiki vieta ieškoti, bandyti ir surasti tai, kas tau tinka geriausiai“, – tvirtina Inga. Pasak moters, nė viena naujai kuriama ar esama sistema, kuriai reikalinga plėtra, neapsieina be testuotojų: „Mano užduotis yra užtikrinti, kad sistemai keičiantis ar atsinaujinant visi jos procesai ir toliau sklandžiai funkcionuotų. Kaip sako vienas mano kolega, šis darbas tam tikra prasme panašus į seklio: turi žinoti, kokio rezultato klientas tikisi, ir surasti klaidas bei neatitikimus“, – pasakojo I. Pupkevičiūtė. Ji priduria, kad dauguma IT projektų, prie kurių ji dirba, yra finansų srityje, todėl ekonomistės išsilavinimas bei dirbant banke įgyta patirtis čia labai praverčia. Inga juokauja, kad būti moterimi testavimo srityje taip pat yra tam tikras pranašumas: dailiosios lyties atstovės iš prigimties yra kruopštesnės ir atidesnės detalėms, o šios savybės testuotojui labai svarbios. „Visuomet dirbau labai tolerantiškoje aplinkoje ir man niekada neteko susidurti su kokiomis nors profesinėmis kliūtimis vien dėl to, kad esu moteris. Tačiau stereotipai, kad moterims IT srityje ne vieta, vis dar egzistuoja, ir tai yra viena priežasčių, kodėl Lietuvoje turime tiek nedaug merginų ir moterų, siekiančių karjeros IT“, – pastebi I. Pupkevičiūtė. Siekdama padrąsinti kitas merginas ir moteris, kurios norėtų išbandyti savo jėgas IT sektoriuje, bet galbūt nedrįsta, neturi tam reikalingo išsilavinimo ar nepasitiki savo jėgomis, Inga prisijungė prie Prezidentės Dalios Grybauskaitės globojamos mentorystės programos „Women Go Tech“. Ji tapo viena programos mentorių ir jos metu dirbs su keliomis merginomis, svajojančiomis apie karjerą IT. „Noriu parodyti programos dalyvėms IT pasaulį, kuriame merginos ir moterys taip pat gali puikiai save realizuoti. IT sritis tik todėl atrodo šalta ir vyriška, kad moterys jos dar neatrado. Reikia tik nebijoti ir bandyti“, – tvirtino „Women Go Tech“ mentorė I. Pupkevičiūtė.