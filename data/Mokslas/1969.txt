„Didysis Amerikos užtemimas“ bus matomas visoje šalies teritorijoje; šešėlis slinks įstrižai nuo Oregono šiaurės vakaruose iki Pietų Karolinos pietryčiuose. Dėl šio neeilinio įvykio Jungtinėse Valstijose smarkiai suaktyvėjo turizmas, pastebimai išaugo kelionių į pagrindines užtemimo stebėjimo vietas kainos, be to, užfiksuota atvejų, kai padirbinėjami specialūs akiniai. Be kita ko, visoje šalyje šia proga planuojamos šventės. Tą dieną nutarė susituokti nemažai porų, norinčių, kad jų vedybų ceremonija sutaptų su visišku Saulės užtemimu. Tuo tarpu dainininkė Bonnie Tyler (Boni Tailer) prieš pat visišką Saulės užtemimą viename kruiziniame laive atliks savo megahitą „Total Eclipse of the Heart“ („Visiškas širdies užtemimas“). Netgi tikimasi, kad šis įspūdingas reginys suvienys pastaruoju metu politinių įvykių suskaldytą tautą. „Šį užtemimą lengvai galės matyti didelė gyventojų dalis“, – naujienų agentūrai AFP sakė astronomas Jamesas Webbas (Džeimsas Vebas) iš Floridos tarptautinio universiteto. „Šiandien dar yra daugybė žmonių, neigiančių mokslą, taigi tai yra galimybė parodyti, ką iš tikrųjų žinome apie Saulės sistemą“, – pridūrė jis. Istorinis užtemimas Visiško Saulės užtemimo, kai Mėnulis visiškai uždengia Saulės diską, šešėlio skersmuo bus apie 113 km. Jis praslinks per 14 JAV valstijų. „Didžiojo Amerikos užtemimo“ dalinė fazė prasidės virš Ramiojo vandenyno 8 val. 46 min. vietos (18 val. 46 min. Lietuvos) laiku. Jei tuo metu nebus debesuota, pirmieji žemyninėje JAV dalyje užtemimą išvys Linkoln Bičo Oregono valstijoje gyventojai. JAV Nacionalinės aeronautikos ir kosmoso administracijos (NASA) duomenimis, ten jis prasidės 9 val. 5 min. vietos (19 val. 5 min. Lietuvos) laiku. Fazė, kai Mėnulis visiškai uždengs Saulę, prasidės šalia to paties miesto kiek daugiau nei po valandos – 10 val. 16 min. vietos (20 val. 16 min. Lietuvos) laiku. Visiško užtemimo šešėlis slinks įstrižai JAV teritorijos ir popiet pasieks Pietų Karoliną. Nors visiškas užtemimas bus matomas tik minėtoje teritorijoje, dalinį Saulės užtemimą, jei leis oro sąlygos, galimybę stebėti turės tiek Albertos Kanadoje, tiek Brazilijos gyventojai. Nedidelį užtemimą saulei leidžiantis veikiausiai bus galima pamatyti net Didžiojoje Britanijoje ir vakarų Prancūzijoje. „Jie išvys labai siaurą, dalinį užtemimą“, – sakė Karališkosios astronomijos draugijos direktoriaus pareigas einantis Robertas Massey. Pastarąjį kartą visiško Saulės užtemimo šešėlis praslinko nuo Ramiojo iki Atlanto vandenyno 1918-ųjų birželio 8 dieną. Tąkart jis buvo matomas nuo Vašingtono iki Floridos. Žala akims Ekspertai perspėja, kad žiūrint tiesiai į užtemimą gali išdegti akies tinklainė, o tai gali sukelti įvairių regėjimo sutrikimų ir netgi aklumą. „Tikriausiai 100 mln. žmonių ruošiasi tai stebėti, bet pavojus žiūrėti į Saulę yra tikras ir rimtas“, – pabrėžė Staten Ailando universitetinės ligoninės „Northwell Health“ oftalmologijos skyriaus vadovas Vincentas Jerome‘as Giovinazzo (Vinsentas Džeromas Džovinacas). „Žala tikrai gali būti ilgalaikė ir smogti tiesiai jų regėjimo centrui“, – pridūrė jis. Žmonėms, planuojantiems stebėti šį užtemimą, rekomenduojama pasirūpinti specialiais akiniais. Pasak ekspertų, paprasti akiniai nuo saulės tinkamai akių neapsaugo. JAV priešgaisrinės administracijos specialistai perspėjo žmones saugotis padirbtų akinių, kurie tinkamai jų neapsaugos. Ekspertai taip pat siūlo visišką užtemimą stebėti viename popieriaus ar kartono lape pradūrus skylę, o suprojektuotas saulės vaizdas būtų matomas ant kito popieriaus lapo. Rengiami ir kitokie projektai, kuriais bus siekiama užfiksuoti užtemimo sensorinius pojūčius. Projekto „Eclipse Soundscapes“ rengėjai prašo mokslininkų ir paprastų žmonių įrašyti gamtos garsų prieš Saulės užtemimą, per jį ir jam pasibaigus. Teigiama, kad tai padės akliesiems „išgirsti ir pajusti fizines užtemimo savybes“. Planuojami renginiai Tiems, kas neturės galimybės stebėti šio užtemimo, galės pasižiūrėti transliaciją JAV Nacionalinės aeronautikos ir kosmoso administracijos (NASA) tinklapyje nasa.gov. Be to, ši transliacija bus rodoma ir per didžiulį televizijos ekraną „Toshiba Vision“ Niujorko „Times“ aikštėje. Visoje šalyje planuojama gausybė renginių: užtemimo stebėjimo vakarėliai ant stogų, baidarių žygiai, beisbolo rungtynės ir netgi vestuvės. Kaip teigiama tinklapyje greatamericaneclipse.com, visišką Saulės užtemimą stengsis pamatyti 1,85–7,4 mln. žmonių, todėl baiminamasi, kad jų kelionių metu gali susidaryti didžiulės spūstys ir kilti avarijų. Pranešama, kad vietovėse, kur bus matomas visiškas užtemimas, smarkiai šoktelėjo kainos apgyvendinimo įstaigose, o viešbučiuose ir skrydžių reisuose šiomis dienomis nebėra vietų. Ketvirtadienį už vieną nakvynę gana paprastuose moteliuose šalia greitkelio Kasperyje, Vajomingo valstijoje, už paskutinius kambarius buvo prašoma per 2 100 dolerių (apie 1 800 eurų) už nakvynę. Mokslininkų teigimu, šis užtemimas bus svarbus, nes astronomai galės ištirti išorinį Saulės sluoksnį, vadinamąjį vainiką. Jį tyrinėti yra daug paprasčiau, kai didžiąją dalį Saulės šviesos dengia Mėnulis. 85 metų mokslininkas Donaldas Liebenbergas iš Pietų Karolinos valstijos Klemsono universiteto sakė, kad per savo gyvenimą jis jau yra matęs 26 užtemimus. Pasak jo, kiekvienas jų būdavo išskirtinis. „Kai pirmąkart pamatau visiško užtemimo šešėlį, žinoma, būnu sužavėtas, nes nukrenta temperatūra ir aptemsta dangus, o paukščiai sugrįžta į savo lizdus“, – pasakojo jis AFP. „Esu sužavėtas, kad net babiloniečiai sugebėdavo nuspėti, kur ir kada įvyks užtemimas“, – pridūrė jis.