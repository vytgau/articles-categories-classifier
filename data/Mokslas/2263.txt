Mokslininko nuomonė pribloškia – vienas politiko sprendimas gali vesti katastrofos link. S. Hawkingas neslepia, kad domisi politika ir dažnai pasisako politiniais klausimais. Jis – ilgametis leiboristų rinkėjas ir aktyvus šios partijos kandidatų palaikytojas. Kartais jis už kai kuriuos žmones agitavo ir pats. S. Hawkingas pasisako už visuotinę sveikatos apsaugą, Palestinos nepriklausomybę ir, žinoma, veiksmus prieš klimato kaitą. Todėl Paryžiaus susitarimas dėl klimato kaitos mokslininkui yra labai svarbus. S. Hawkingas teigia, kad žmonija jau priartėjo prie lemiamo taško, kuomet klimato atšilimas taps nebeišsprendžiama problema ir vienintelis būdas išlikti bus kitų planetų kolonizavimas. Mokslininkas pareiškė, kad „D. Trumpo veiksmai gali pastūmėti Žemę nuo prarajos krašto, kuomet ji taps Venera, temperatūra pakils iki 250 laipsnių pagal Celsijų ir ims lyti sieros rūgštimi“. Mokslininkas taip pat mano, kad klimato kaita yra didesnė problema nei daugelis mano ir D. Trumpo pasitraukimas iš Paryžiaus susitarimo neleis išvengti tų padarinių, kurių išvengti vis dar įmanoma. S. Hawkingas teigia, kad neigiami klimato kaitos padariniai vis dar gali būti sustabdyti, tačiau tarptautinių susitarimų nesilaikymas planetą stumia priešinga kryptimi. S. Hawkingas prieš kurį laiką svarstė, kad žmonijai išlikti šioje planetoje dar bent 100 metų gali būti neįmanoma dėl politinio ir socialinio chaoso, masinio naikinimo ginklų ir klimato kaitos. Nepriklausomos kolonijos kosmose ar kitose planetose gali būti vienintelė išeitis. 75-erių mokslininkas per savo gyvenimą siekė ne tik mokslinių aukštumų, bet ir planetos išsaugojimo. Jis protestavo prieš karą Vietname, 2003 m. invaziją į Iraką vadino karo nusikaltimu, pasisakė už branduolinį nusiginklavimą ir atsisakė dėstyti Izraelyje dėl šios valstybės vykdomos politikos palestiniečių atžvilgiu. Pastaruoju metu S. Hawkingas didesnį dėmesį skyrė klimato kaitai, o ne žmonijos konfliktams. Nors nevengė ir pasisakyti prieš Jungtinės Karalystės išstojimą iš Europos Sąjungos. Kiek S. Hawkingo žodžiuose tiesos, o kiek šokiruojančių prognozių, skirtų dėmesiui atkreipti? Neaišku, tačiau D. Trumpas pareiškė, kad pasitraukimas iš Paryžiaus susitarimo dėl klimato kaitos yra neatšaukiamas žingsnis.