Ši didelė teritorija įkurta Aidaho valstijos centrinėje dalyje, pasižyminčioje stulbinamais naktinio dangaus vaizdais. 3 600 kv. kilometrų teritorija bus žinoma kaip Vidurio Aidaho tamsaus dangaus draustinis. Šiame retai apgyventame regione, pasižyminčiame skaidriu oru ir nedaugeliu šviesos taršos šaltinių, giedromis naktimis gerai matyti Paukščių Tako tarpžvaigždinių dulkių ūkai. „Neįtikėtina, kad JAV tebėra tokių naktimis itin tamsių vietovių“, – sakė Arizonos valstijos Tusono mieste įsikūrusios asociacijos vykdomasis direktorius J. Scottas Feierabendas. Pasak jo, naujosios saugomos teritorijos įkūrimas asociacijai yra labai svarbus įvykis. Anot mokslininkų, 80 proc. Šiaurės Amerikos gyventojų gyvena vietovėse, kur dėl šviesos taršos žvaigždžių naktimis beveik nesimato. Vidurio Aidaho tamsaus dangaus draustinis apima vienas atokiausių ir nesvetingiausių valstijos teritorijų, daugiausiai patenkančių į JAV Miškų tarnybos prižiūrimus plotus. Šiame regione esama saugomų gamtos teritorijų ir Pjūkladančių kalnų nacionalinė poilsio zona. „Labiausiai traukianti draustinio ypatybė yra laukinės gamtos kokybė, menka urbanizacija ir kokybiškos paslaugos lankytojams“, – savo tinklalapyje rašo asociacija. Miškų tarnyba, be kita ko, atsakinga už teritorijų gamtos vertybių ir vaizdingų kraštovaizdžių apsaugą, pareiškė palaikanti asociacijos sprendimą. Tarnyba pasirūpino sumažinti šviesos taršą sklindančia iš jai priklausančių objektų, bet sakė, kad kitų vietovės gyventojų dalyvavimas tokios taršos mažinimo programoje bus savanoriškas. Panašioms priemonėms kitose JAV dalyse priešinasi lauko reklamos verslo atstovai, nepatenkinti papildomu reguliavimu. Šalininkai sako, kad dėl perteklinės dirbtinės šviesos, ypač tamsiuoju paros metu, žmonėms pasireiškia miego sutrikimai ir yra trikdomi naktiniai gyvūnai. Pasak jų, tamsus dangus gali padėti išspręsti šias problemas, padidinti vietovėje esančio nekilnojamo turto vertę ir padėti pritraukti turistų. „San Valis džiaugiasi tokiu prestižiniu apibūdinimu. Manau, kad tai atneš naudos ir vietos gyventojams, ir lankytojams“, – sakė miesto meras Peteris Hendricksas. Kurortinis San Valis, kur nekilnojamojo turto kainos yra bene didžiausios Aidahe, patenka į draustinio teritoriją – kaip ir kaimyninis Kečumo miestas. Abiejuose miestuose siekiama sumažinti naktinės šviesos taršos lygį. Lapkričio mėnesį Tarptautinė tamsaus dangaus asociacija Kečumą paskelbė Tarptautine tamsaus dangaus bendruomene. Jų pasaulyje kol kas yra tik 16. Anksčiau šiais metas asociacija paskelbė vidurio Aidahe esantį Mėnulio kraterių nacionalinį paminklą ir draustinį tarptautiniu tamsaus dangaus parku. Jungtinėse Valstijose yra apie 40 tokį statusą turinčių teritorijų. Vis dėlto vietovei draustinio statusas buvo suteiktas tik po kelis dešimtmečius trukusių pastangų, padedant bendruomenėms, esančioms draustinio pakraščiuose ir jų dedamoms pastangoms sumažinti naktinės šviesos taršos lygį. Asociacija prižiūri bendruomenių pastangas apsaugoti siūlomo draustinio pagrindinį tamsaus dangaus „branduolį“. Vietos savanoriai visame regione naktimis matuodavo šviesos taršą naktį. Be to, pastangas sumažinti šviesos taršą šioje teritorijoje rėme viena iš vietos aplinkosaugos organizacijų – Aidaho gamtos apsaugos sąjunga. Pjūkladančių kalnų poilsio zonoje ir šiaurinėje draustinio dalyje esantis Stanlio miestelis, daugiausiai pajamų gaunantis iš turizmo, prisidėjo prie naujojo draustinio įkūrimo ir ėmėsi savanoriškų priemonių apriboti naktinį gatvių ir kiemų apšvietimą. „Lankytojai gali atvykti čia ir patirti pirmykštį stebuklą – žvaigždėtą dangų“, – sakė meras Steve'as Botti.