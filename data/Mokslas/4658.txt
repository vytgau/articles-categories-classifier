Naujasis „Sony“ flagmanas aktyvaus triukšmo slopinimo linijoje su garso šiukšlėmis dorojasi ne gerai, o puikiai. Galima tik įsivaizduoti, koks triukšmas kutena ausies būgnelius 250 tūkst. lankytojų turinčioje elektronikos parodoje. Ir kaip nustembi, kai po akimirksnio, užsidėjus kompaktiško dydžio ausines, tampa tylu tarsi bažnyčioje. Tačiau reikia suprasti, jog tyla generuojama ne tam, kad skrendant lėktuvu galėtum kalbėti maldeles. Pirminis tikslas – išskirtinė muzikos kokybė. Puikiai žinome, kad esant dideliam triukšmui, klausoma muzika tampa tiesiog viso šio triukšmo sumuštinio padažu. MDR-1000X galima pagirti ir už neįtikėtinai kruopščiai atkuriamas natas. „Sony“ naudojama LDAC technologija leidžia atkurti taip vadinamą aukštos raiškos garsą. Negana to, net tie, kurie klausosi sukompresuotos muzikos formatų, tikrai pakels antakį, kuomet įsijungs „Sony Skaitmeninio išplėtimo“ procesorius.  Tačiau bene įdomiausia šių ausinių funkcija yra galimybė laikinai sustabdyti triukšmo slopinimo sistemą net nenusiėmus ausinių. Tai padarysite pakėlę dešinę ranką ir prilietę ausinės korpusą. Kam tai reikalinga? Situacijų galybė – nuo trumpo pašnekesio su kolega iki galimybės pasiklausyti anonsuojamo skrydžio detales. Kalbant apie pastarąją situaciją, ausinėms sukurta speciali funkcija „foninio garso režimas“ kuomet ausinėse girdėsite tik muziką ir išsiskiriančius iš fono garsus, tokius kaip automobilių pypsėjimas ar žmonių balsai. Kalbėti apie ausinių patogumą dar anksti, nes pats ausines bandžiau apie 15 minučių. Ausinės belaidės, taigi muzikos valdymas integruotas ausinių korpuse ir veikia gestų principu – liečiant ir braukant paviršių įvairiomis kryptimis. Išties, „Sony“ padirbėjo iš peties, todėl ir atlygio prašys atitinkamo – šių naujausiomis technologijomis prifarširuotų ausinių kaina turėtų siekti apie 400 eurų.