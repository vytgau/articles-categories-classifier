Anksčiau DELFI skelbė vilniečio istoriją, kuris naktį nusidegino į kraunamą telefoną „Huawei P9“. Paskelbus šio nukentėjusiojo vartotojo istoriją, savo patirtimi pasidalijo kitas „Huawei“ klientas. „Mano „Huawei P9“, ne Lite modelis, irgi kraunantis pradėjo čirškėti, bet greitai išėmus įkroviklį apsvilo tik krovimo lizdas ir pats įkroviklis. MTTC bandė mėnesį taisyt, bet pasiėmė telefoną ir paliko davė broko aktą“, - rašė jis. Laiške pridedamas ir remonto darbų aktas. „Įrenginiui užsakytos detalės, kurių gavimas numatomas vasario mėnesio viduryje. Telefonui bus atliekamas pagrindinės plokštės keitimas, tačiau nustatyti tikslių priežasčių, kas galėjo sukelti gedimą – neturime galimybės“, - klientui į klausimą, kiek laiko truks telefono remontas atsakė remonto paslaugų bendrovė „MTTC“. „Huawei“, išnagrinėjusi situaciją, pateikė savo komentarą. „Šiuo konkrečiu atveju po techninio ištyrimo paaiškėjo, kad gedimas įvyko kraunant telefoną USB jungtimi. Telefono pagrindinė plokštė po šio įvykio ir toliau veikė, tačiau ją vis tik rekomenduota pakeisti nauja”, - rašoma bendrovės komentare. Įmonė skelbia, kad nuolat atlieka ausinių ir įkroviklių jungčių, SIM kortelių dėklų testavimus, kurie paprastai rinkoje neatliekami. Visgi, telefono savininkas remonto paslaugos nesulaukė: jis patikslino, kad pasirinko galimybę esant garantinio remonto taisomam gedimui susigrąžinti pinigus. Tai patvirtino ir mobiliojo ryšio operatorius, iš kurio salono telefonas buvo įsigytas.