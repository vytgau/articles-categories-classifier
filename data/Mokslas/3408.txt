Apie šiuos planus paskelbė Kinijos valstybinė žiniasklaida, rašo „International Business Times“. Šalies kosmoso programos planuose yra ir ketinimai nuleisti zondą tamsiojoje Mėnulio pusėje, iš ten parskraidinti mėginių, turėti savo nuolatinę ir pilotuojamą kosmoso stotį orbitoje. Skelbiama, kad krovininis „Tianzhou-1“ erdvėlaivis vasarį buvo pristatytas į Wenchang kosmoso centrą Pietų Kinijoje. Pirmasis krovininis erdvėlaivis buvo pastatytas vien Kinijos pajėgomis ir yra sudarytas iš kapsulės kroviniui ir tam skirto pakėlimo mechanizmo. Skaičiuojama, kad jis gali būti pakrautas ne didesniu nei 6 tonų svoriu, o jo svoris pakėlimo metu sieks apie 13 tonų. Numatoma, kad erdvėlaivis kosmose galės išbūti iki 3 mėnesių. Be to, šis erdvėlaivis gali susijungti su kosmoso laboratorija „Tiangong-2“, kurią Kinija iškėlė į kosmosą 2015 m. rugsėjį. Numatoma, kad krovininis erdvėlaivis galėtų ir papildyti kuru jau esamą laboratoriją. Kinija planuoja sukurti erdvėlaivį „Tiangong-3“ iki 2022 m., kuris veiks kaip kiniška kosmoso stoties versija, panaši į Tarptautinę kosmoso stotį. Įdomu tai, kad „Tiangong“ Kinijoje reiškia rojaus kampelį. Būsimos kosmoso stoties komponentai, įskaitant „Tiangong-1“, iškeltą 2011 m., ir „Tiangong-2“, kartu turėtų sudaryti „Tiangong-3“. Visgi, manoma, kad „Tiangong-1“ šiemet nukris į Žemę, tik kol kas nėra žinoma tiksli vieta ir laikas, kur ir kada tai įvyks. Azijos kosmoso programa yra palyginti jauna, nes pirmasis kinų astronautas toliau už atmosferos ribų nukeliavo tik 2003 m. Visgi, Kinija yra viena iš trijų valstybių, kuriai pavyko nuleisti mėnulyje. Tai įvyko 2013 m., bet ten nugabentas motorizuotas robotas „Jade Rabbit“ netrukus patyrė techninių problemų. Be to, pernai Kinija nusiuntė 2 astronautus į mėnesio trukmės misiją „Tiangong-2“ laboratorijoje.