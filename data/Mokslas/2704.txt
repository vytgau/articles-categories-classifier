Programėlė nurodė, kad slaptažodžių negalima iššifruoti, bet patarė vartotojams pakeisti savo prisijungimo detales, jeigu jie tais pačiais slaptažodžiais naudojasi kituose tinklapiuose. „Zomato“ technologijų vadovas Gunjanas Patidaras sakė, kad vartotojų finansinė informacija buvo saugoma atskirai nuo pavogtų duomenų ir kad per kibernetinę ataką jai pavojus nekilo. „Nebuvo pavogta/nutekinta jokia informacija apie mokėjimus ar kreditinių kortelių duomenys“, – sakoma jo pareiškime „Zomato“ interneto svetainėje, kuriame priduriama, kad darbuotojai ieško visų galimų sistemos pažeidimų. „Jūsų informacija „Zomato“ apie kreditines korteles yra visiškai saugi, čia nėra ko nerimauti“, – sakoma pareiškime. Paveikti vartotojai imantis „atsargumo priemonių“ buvo atjungti nuo svetainės, jų slaptažodžiai buvo pakeisti, pridūrė G. Patidaras. Vienas naujienų apie įsilaužimus į kompiuterius tinklalapis, kurį citavo šalies žiniasklaida, rašė, kad slapyvardžiu pasivadinęs įsilaužėlis pavogtus asmeninius duomenis pardavinėja „tamsiajame tinkle“ (angl. darknet), už maždaug 1 tūkst. dolerių (900 eurų). Į populiarią „Zomato“ svetainę buvo įsilaužta po praeitą savaitę pasaulyje sumaištį sukėlusios išpirkos reikalaujančio kompiuterinio viruso „WannaCry“ atakos, kuri buvo didžiausia iki šiol surengta tokio pobūdžio ataka. Kaltininkai reikalavo išpirkos virtualia valiuta ir grasino ištrinti vartotojų failus užkrėstuose kompiuteriuose. Jų visame pasaulyje buvo šimtai tūkstančių. „Zomato“, kuri nurodo per mėnesį sulaukianti 120 mln. vartotojų apsilankymų, sakė, kad „kamšo bet kokias saugumo spragas“ ir toliau stiprins savo saugumo priemones. Ši kompanija – itin sėkmingas startuolis, vertinamas daugiau kaip 1 mlrd. dolerių – buvo įkurta 2008 metais ir dabar veikia 23 valstybėse.