Matematinė edukacinė programėlė Šiais laikais pagrindiniai pagalbininkai matematikos pamokose yra paprasti skaičiuotuvai, kurie greitai pateikia atsakymą, tačiau be jokių sprendimo žingsnių ar paaiškinimų, rašoma Kauno technologijos universiteto pranešime. Šią problemą bando spręsti Aivaro Čiurlionio sukurta matematinė edukacinė programėlė, kuri supaprastina išraiškų įvestį – užtenka nufotografuoti spausdintą matematinę išraišką: programėlė pateikia ne tik galutinį rezultatą, bet ir sprendimo žingsnius su paaiškinimais. „Matematinė programėlė gali būti panaudojama savarankiškai mokantis matematikos, sprendžiant namų darbus, matematikos pamokose, siekiant paįvairinti mokymosi procesą“, – teigia sprendimo autorius.  Ekonomiško šiukšlių išvežimo sistema Situacija, kai šiukšlių išvežimo automobilis atvažiuoja šiukšlių konteineriui esant apytuščiam ir neatvažiuoja esant perpildytam, pasitaiko gana dažnai. Deividas Bakanas, Džiugas Molis, Martynas Raila, Jevgenijus Toldinas ir Mantas Zdanavičius sukūrė šiukšlių konteinerio užpildymo būsenos stebėjimo sistemos prototipą, kurį naudojant galima operatyviai gauti informaciją, kuomet konteineris yra užpildytas, ir operatyviai informuoti šiukšlių išvežimo bendrovę, kur reikia atsiųsti šiukšlių išvežimo automobilį. Anot autorių, plėtojant šią sistemą galima formuoti dinaminį šiukšlių išvežimo tvarkaraštį ir tokiu būdu sumažinti šiukšlių išvežimo išlaidas. Modulinė lazerinių projektorių ir apšvietimo instaliacijų valdymo sistema Lazerinių projektorių hobis yra gana brangus ir reikalauja nemažai elektronikos žinių, todėl dažniausiai tokius įrenginius galima išvysti komercinėje aplinkoje – renginių ar pasirodymų metu. Kokybiškam pasirodymui paruošti ir vykdyti naudojami specializuoti, tačiau brangūs programinės ir aparatinės įrangos rinkiniai, o galimybės naudojant nemokamus – labai ribotos. Visi egzistuojančios programinės įrangos teikiami sprendimai yra specializuoti tik pastarųjų įrenginių valdymui, o skaitmeniškai valdomo apšvietimo instaliacijoms tenka rinktis atskirus sprendimus – kenčia sistemų suderinamumas ir didėja bendri kaštai. Luko Jonylos sukurta programa sujungia skaitmeninių projekcijų ir apšvietimo valdymą į vieną modulinę ir lengvai papildomą sistemą, kuri vartotojui suteikia gerokai daugiau galios ir pasirinkimų. „Programa turėtų būti puiki alternatyva nedidelio biudžeto ar mažose instaliacijose, meno projektuose“, – teigia sprendimo autorius.