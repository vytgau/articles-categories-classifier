FTC patvirtino dar praėjusią savaitę pasirodžiusius pranešimus, kad pradėjo tyrimą dėl dešimčių milijonų „Facebook“ naudotojų duomenų rinkimo ir netinkamo jų panaudojimo. Paprastai ši tarnyba savo tyrimų nekomentuoja, tačiau priėmė neįprasta sprendimą ir patvirtino, kad atlieka „neviešą“ tyrimą „Facebook“ atžvilgiu. „FTC yra tvirtai įsipareigojusi panaudoti visas turimas priemones apsaugoti vartotojų privatumą“, – nurodoma tarnybos pranešime. Po tokio pranešimo „Facebook“ akcijos atpigo daugiau nei 5 proc. Praėjusią savaitę jos neteko maždaug 14 proc. vertės. 2011 metais „Facebook“ ir FTC pasirašė taikos susitarimą ir sureguliavo FTC pretenzijas dėl to, jog kompanija klaidino savo vartotojus dėl asmeninių duomenų viešinimo. FTC kaltino socialinį tinklą tuo, kad jis nepakankamai informavo naudotojus apie tie, kokie jų duomenys yra renkami ir perduodami išmaniųjų programėlių kūrėjams. Esą naudotojams buvo nurodoma, kad jų „Facebook“ informacija liks privati, tačiau vėliau ja buvo dalijamasi ir ji buvo viešinama. O dabar kalbama apie galimą šio susitarimo pažeidimą. Socialinis tinklas „Facebook“ atsidūrė skandalo epicentre, paaiškėjus, kad Didžiosios Britanijos įmonė „Cambridge Analitica“, teikianti politines konsultacijas ir susijusi su JAV prezidento Donaldo Trumpo rinkimų kampanija, turėjo prieigą prie 50 mln. socialinio tinklo naudotojų duomenų.