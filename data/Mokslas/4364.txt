„Lygiai prieš 25 metus, tuometiniame Lietuvos mokslų akademijos Matematikos ir informatikos institute – Goštauto g. 12 – pradėjo veikti kompiuterinio palydovinio ryšio mazgas LIETUVA – INTERNETAS. Iš čia pirmą kartą buvo pasiųstas signalas visai Lietuvai ir taip atsivėrė vartai Lietuvai bendradarbiauti su visu pasauliu“, – teigia prof. Laimutis Telksnys, Vilniaus universiteto Matematikos ir informatikos instituto mokslininkas, LITNET tinklo kūrėjas, dar vadinamas Lietuvos interneto krikštatėviu. Pranešime žiniasklaidai rašoma, kad sukurtomis interneto galimybėmis – duomenų perdavimo, telefono ir fakso kanalais – iš karto pradėjo naudotis Lietuvos Aukščiausioji Taryba, Lietuvos Respublikos Vyriausybinės organizacijos, mokslo ir studijų institucijos. „Be interneto šiandien neįsivaizduojame savo kasdienybės, darbo ar laisvalaikio. Per 25 metus pasiekėme puikių rezultatų informacinių ir ryšių technologijų (IRT) srityje, kuriais galime didžiuotis: ir sparčiausiu interneto ryšiu pasaulyje, ir puikia sukurta IRT infrastruktūra, ir stipriu mokslo potencialu, ir užsienio investicijomis. Svarbiausia, kad turime talentingus ir kūrybiškus žmones, kurių dėka Lietuva yra regiono lyderė IRT srityje. Simboliška, bet kartu džiugu, kad pirmasis signalas visai Lietuvai buvo pasiųstas iš šio pastato, kuriame įsikūrusi ir mūsų agentūra“, – teigia Mokslo, inovacijų ir technologijų agentūros (MITA) direktorius Kęstutis Šetkus.