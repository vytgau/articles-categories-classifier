Kol kas pareigūnai tinkamų preparatų vis dar gauna iš neįvardijamų šaltinių, tačiau taip kyla rizika, kad nusikaltėlis prieš mirdamas kankinsis ar bausmės vykdymas apskritai nepavyks. Tačiau dabar surastas naujas būdas ir jokių injekcijų tam nereikia. Mirtina injekcija turi galybę privalumų, tačiau ir trūkumų yra nemažai. Visų pirma, aišku, niekas nenori tiekti reikiamų preparatų. Tačiau kita problema yra ta, kad dažnai sunku surasti tinkamą veną. Pakartotinai adatomis badyti pacientų nesinori. Kai kurie specialistai abejoja, ar tai humaniškas mirties bausmės vykdymo būdas, nes gali būti, kad žmogus jaučia daugiau nei mes manome. Galiausiai, yra gausybė siaubo istorijų apie nepavykusius mirties bausmės vykdymo atvejus, kuomet nuteistasis ilgai kankinosi ar net buvo šiek tiek sąmoningas. Yra pasitaikę atvejų, kuomet nuteistąjį teko vežti į ligoninę, nes jis šitaip kankinosi. Tačiau dabar Oklahomos valstijoje žvalgomasi į visiškai naują mirties bausmės vykdymo būdą, kuris, manoma, turi gausybę privalumų. Šioje valstijoje mirties bausmė nevykdoma nuo 2015 metų, kuomet įvyko keli incidentai. Viena mirties bausmė buvo sėkmingai atlikta nepatvirtintais preparatais, o kitos metu kalinys akivaizdžiai kankinosi. Dabar svarstoma, kad viso to pavyktų išvengti naudojantis paprasčiausiu azotu. Azotas – beskonės, bekvapės dujos, sudarančios apie 78 proc. mūsų kvėpuojamo oro. Jis mums visiškai nekenkia, kai yra natūralioje koncentracijoje. Tačiau kvėpuojant grynu azotu greitai ištiktų mirtis. Vos po poros minučių žmogus netenka sąmonės, o dar po kelių – miršta. Iš kur žinoma, kad tai – neskausmingas ir patikimas būdas? Australijoje jau kurį laiką azotas naudojamas eutanazijai. Teigiama, kad kvėpavimas azotu sukeltų mirtį bet kokiems kaliniams. Anksčiau mirties bausmę teko atidėti, pavyzdžiui, per daug nutukusiems nusikaltėliams. Nereikėtų ieškoti venų, nuteistasis patirtų mažiau streso. Oklahomai taip pat svarbu tai, kad azotas yra nebrangus ir jo labai lengva gauti – pavyktų išvengti bet kokio konflikto su farmacijos pramone ir neaiškių preparatų naudojimo, o pati mirties bausmės vykdymo kaina garantuotai nukristų. Nereikėtų ir medicininio pasiruošimo ar naujos infrastruktūros. Kalinys būtų diržais pririšamas prie stalo (to paties, ant kurio dabar suleidžiamos mirtinos injekcijos), jam būtų uždėta prie azoto baliono prijungta kaukė ir viskas baigtųsi per kelias minutes. Galimi ir kiti variantai – nuteistąjį galima būtų patalpinti į kamerą, kuri būtų pripildyta azotu. Žinoma, yra šios idėjos priešininkų. Vieni mano, kad kulkos vis tiek yra geresnė išeitis, o kiti prieštarauja pačiai mirties bausmei. Pasisakyti suskubo ir veterinarai, kurie teigia, kad anksčiau azotas naudotas ir gyvūnų eutanazijai, tačiau vėliau šis metodas paskelbtas nehumanišku. Kadaise buvo atlikti eksperimentai ir su kiaulėmis – 32 kg kiaulė azotu turėjo kvėpuoti bent 7 minutes, todėl manoma, kad žmogui reikėtų dar daugiau. Tačiau, kaip minėta, azotas jau naudojamas eutanazijai, todėl tikėtina, kad naujas metodas bus patvirtintas.