Kauno technologijos universiteto Elektros ir elektronikos fakulteto Elektronikos inžinerijos katedros docentas Darius Kybartas pataria: jei telefoną pavyko iš vandens greitai išgriebti, reikia kuo greičiau ištraukti jo bateriją. „Jeigu telefonas vandeniui neatsparus ir pavyksta jį greitai išgriebti iš vandens, reikia taip pat greitai išimti jo bateriją. Nieko nėra blogiau nei vanduo ant elektroninės aparatūros prie kurios prijungtas bet koks maitinimo šaltinis. Tas pats galioja ir nešiojamam kompiuteriui: jei ant jo patenka skysčio, reikia kuo greičiau jį išjungti, kitaip prasideda elektrolizės procesas“, - sakė D. Kybartas. Elektrolizės metu ištirpsta kontaktai tarp įvairių klaviatūros ir kitų jungčių. „Kuo ilgiau įjungtas įrenginys išbūna kontaktuodamas su vandeniu, tuo mažesnė tikimybė, kad jis po to veiks. Esu vandeniu užpylęs klaviatūrą, jau po 10 min. ji buvo nebenaudotina“, - kalbėjo D. Kybartas. Specialistas primena, kad yra įrenginių, kurie atsparūs dulkėms ir vandeniui, tačiau reikia pasitikrinti, kurį laiką šie įrenginiai gali išbūti vandenyje, nes laiko intervalas gali labai skirtis. Svarbu ir į kokį gylį įrenginiai patenka: kuo jie panardinami giliau, tuo atsparumo vandeniui laikas trumpėja. „Gamintojo nurodytas atsparumas vandeniui paprastai maksimaliai galioja naujiems įrenginiams, kuo įrenginys ilgiau naudotas, tuo didesnė tikimybė, kad bus pasidevėjusios hermetizacinės gumelės ir kitos apsaugos“, - teigė D. Kybartas. Ką daryti, jei sušlampa vandeniui neatsparus telefonas, kurio baterijos nepavyksta išimti, pavyzdžiui, „iPhone“? Kartais siūloma šiuos įrenginius dėti į ryžius, tačiau kodėl? „Į ryžius „iPhone“ siūlydavo kišti, nes naktį atbėgs daug mažų kiniečių, suvalgys ryžius, sutvarkys telefoną, - juokavo pašnekovas. - Bet iš tikrųjų, reikia, kad drėgmė būtų absorbuota, nes elektronika tuo metu veikia ir, jei telefonas nėra hermetiškas, o baterijos negalima išimti, praktiškai su juo galima atsisveikinti.“ Pašnekovas sako, kad dėjimas į ryžius ar kitokias kruopas gali būti siejamas su tuo, kad kruopos traukia drėgmę, tačiau jis abejoja, kad tai duoda kokios nors naudos. „Kartais prie prekių yra įdedami maži silikagelio maišeliai, jie absorbuoja drėgmę, tad gal ir dėjimas į sausus ryžius ar kitas kruopas pagerins vandens garų absorbaciją, nes aplink sukurtų sausesnę aplinką. Bet jeigu man taip atsitiktų, pasiimčiau feną ir su juo pūsčiau, taip būtų žymiai greičiau“, - svarstė pašnekovas. Jei telefonas įkrenta į nešvarų vandenį ir jo bateriją pavyksta išimti, mokslininkas siūlo jį perplauti distiliuotu vandeniu, jei įrenginio nenorima ardyti ir valyti. Tačiau po tokios procedūros telefonui reikia duoti išdžiūti parą ar dvi. „Galima sušlapusį išjungtą įrenginį prapūsti šaltu feno vėju, galima įrenginį laikyti šilčiau, kad vanduo išgaruotų“, - patarė D. Kybartas.