Portalas teigia, kad šis Mėnulio užtemimas yra ypatingas: visų pirma, šiuo metu yra pats pilnaties pikas, antra, užtemimo data yra labai arti rudens lygiadienio datos. Užtemimas truks apie keturias valandas ir ryškiausiai matomas turėtų būti Europoje, Afrikoje, Azijoje ir Australijoje. Businessinsider.com tvirtina, kad užtemimas bus matomas pilka akimi, tačiau Planetariumo direktorė Danutė Sperauskienė įsitikinusi: Lietuvoje kažin ar jį pamatysime. „Tai nėra labai reikšmingas įvykis, nes tokį Mėnulio užtemimą kažin ar bus galima pamatyti. Šešėlinis Mėnulio užtemimas pasireikš tik tuo, kad nežymiai pasikeis Mėnulio spalva, o tai bus galima stebėti tik idealios atmosferos ir neužterštumo sąlygomis“, – pasakojo D. Sperauskienė ir pridūrė, kad dažniausiai tokie užtemimai nepastebimi. Panašu, kad dangus ir sinoptikai gero oro nepranašauja, taigi stebėtojams prireiks sėkmės. Jei vis tik nuspręsite žvelgti į dangų užtemimo metu ir pamatyti kiek patamsėjusį Mėnulį, tai turėtumėte daryti iškart jam pakilus: nuo 19 val. 32 min. iki 23 val. 54 min. Užtemimas truks apie keturias valandas. Businessinsider.com šią pilnatį vadina „derliaus Mėnuliu“: esą jis pakyla tik saulei nusileidus ir dingsta jai pakilus. „Derliaus Mėnulio“ pavadinimą šis reiškinys gavo dėl to, kad ankstyva Mėnulio šviesa ūkininkams pakeisdavo saulės šviesą, ir jie laukuose galėdavo dirbti kiek ilgiau. D. Sperauskienė tvirtino, kad „derliaus Mėnuliu“ dažniau vadinama pilnatis, einanti iškart po rudens lygiadienio.