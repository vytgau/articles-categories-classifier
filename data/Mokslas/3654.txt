Vizos šešių valstybių, įskaitant Iraną ir Iraką, piliečiams nebus išduodamos bent tris mėnesius. Bendrovė „Google“ BBC žurnalistams sakė nerimaujanti dėl tokio įsako ir priemonių, dėl kurių talentingi specialistai negalės patekti į JAV. Dėl šio prezidento D. Trumpo paskelbto dekreto tūkstančiai Irano, Irako, Sirijos, Jemeno ir Libijos piliečių gali būti neįleisti į JAV. Naujieji apribojimai turės didelės įtakos technologijų įmonėms, kurios samdo talentingus darbuotojus iš viso pasaulio šalių. Jau pasirodė pranešimų iš „žaliosios kortelės“ turėtojų, turinčių leidimą dirbti JAV, esą šie neįleisti į šalį. Nors dekrete apie apribojimus „žaliosios kortelės“ turėtojams neužsimenama. JAV prezidentas D. Trumpas neribotam laikui nutraukė pabėgėlių iš Sirijos priėmimą į JAV, taip pat 120-čiai dienų pristabdė pabėgėlių priėmimą iš kitų šalių. Tokiomis priemonėmis, anot D. Trumpo, siekiama neįsileisti į šalį „radikalių musulmonų teroristų“. Bet žmogaus teisių gynėjų grupės tvirtina, kad nėra jokio ryšio tarp Sirijos pabėgėlių JAV ir terorizmo. „Google“ jau nurodė nedelsiant atgal į JAV grįžti maždaug šimtui savo darbuotojų, šiuo metu esančių ne JAV teritorijoje.