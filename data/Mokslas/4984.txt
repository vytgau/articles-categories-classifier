Pranešime žiniasklaidai rašoma, kad siekdama įgyvendinti šią viziją „Bitė“ prisijungė prie Lietuvos banko (LB) pasiūlymo ir į momentinių mokėjimų projekto įgyvendinimą investuos iki 1 mln. eurų. „Šiandien pinigų pervedimų rinkoje dominuoja bankai ir kitų vartotojams patogių alternatyvų šioje srityje turime nedaug. Kaip ne kartą galėjome įsitikinti, didesnė konkurencija bet kurioje rinkoje sukuria geresnes sąlygas vartotojams, todėl prisidedame prie Lietuvos banko iniciatyvos plėsti apmokėjimo galimybes, kad ateityje būtų galima patogiai ir saugiai apsipirkti, naudojant vien telefoną“, – sako Pranas Kuisys, bendrovės „Bitė Lietuva“ vykdomasis direktorius. Lietuvos banko duomenimis, šiuo metu, jei vartotojai turi sąskaitas skirtinguose bankuose, operacijos tarp jų yra apdorojamos vos 5 kartus per parą. Įdiegus momentinių mokėjimų sistemą atsiskaitymo laikas sutrumpėtų iki kelių sekundžių. „Šiuo metu vartotojai didelio pasirinkimo neturi. Lietuvos banko duomenimis, daugiau nei 90 proc. pinigų pavedimų rinkos užima didieji šalies bankai, o alternatyvioms platformoms, tokioms, kaip „Paysera“ ar panašioms, atitenka vos keli procentai rinkos. Sparčiau joms plėstis trukdo dideli įėjimo į rinką barjerai ir aukšta mokėjimo kortelių infrastruktūros kaina. Be to, net ir šios alternatyvos mokėjimus vis tiek vykdo per tuos pačius bankus“, – aiškina P. Kuisys. Pasak jo, įdiegus momentinius mokėjimus, vartotojams nebereikės atsiminti ir ieškoti sudėtingų sąskaitų numerių ar nešiotis mokėjimų korteles, pakaks žinoti gavėjo telefono numerį, ir pinigai kito kliento sąskaitą saugiai pasieks per keletą sekundžių, nepriklausomai nuo mokėjimo momento. Prognozuojama, kad toks sprendimas ateityje taps stipria alternatyva mokėjimų kortelėms, nes leis atsisakyti brangios mokėjimų kortelių infrastruktūros ir taip keletą kartų atpigins mokėjimo paslaugas. Pranešime žiniasklaidai rašoma, kad pasirašydama supratimo memorandumą dėl Lietuvos banko mažmeninių mokėjimų sistemos funkcionalumo plėtros, „Bitė“ prisideda prie LB vykdomo Nacionalinės mokėjimų strategijos infrastruktūros plėtojimo projekto. Lietuvos bankas numato pabaigti Mokėjimų klientų sąskaitos funkcionalumo sukūrimo darbus kuo greičiau, bet ne vėliau kaip iki 2017 m. lapkričio 1 d. Tikimasi, kad šis žingsnis leis sumažinti grynųjų pinigų naudojimą, skatins konkurenciją mokėjimo paslaugų teikėjų rinkoje, taip pat plės ir gerins šiuolaikiškas mokėjimo galimybes. „Bitės“ klientai jau šiandien už paslaugas gali atsiskaityti pagal savo galimybes ir poreikius: grynaisiais, bankiniais pavedimais, specialiomis „Bitės“ kortelėmis. Taip pat 90 proc. bendrovės klientų šiuo metu naudojasi el. sąskaitomis. Prie Lietuvos banko supratimo memorandumo dėl mažmeninių mokėjimų sistemos funkcionalumo plėtros yra prisijungę visi mobiliojo ryšio operatoriai. „Tele2“ tai padarė prieš kelias savaites. Pranešime žiniasklaidai rašoma, kad „Tele2“ vienintelis iš operatorių turi Lietuvos banko suteiktą elektroninių pinigų licenciją, ją gavo šių metų pradžioje. Tokia licencija leis operatoriui organizuoti daugiau elektroninių mokėjimų rūšių, įskaitant ir elektroninių pinigų išleidimą. Elektroninių mokėjimų palengvinimas ir atpiginimas yra viena iš „Tele2“ prioritetinių plėtros krypčių. Bendrovė kuria tam skirtas naujas paslaugas ir ateityje jas pristatys klientams.