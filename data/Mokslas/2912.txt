DELFI primena, kad teismo prašoma interneto ryšio bendrovėms uždrausti teikti prieigas prie šios interneto svetainės. Jo prašoma uždrausti operatoriams „Telia“, buvę „Teo LT“ ir „Omnitel“, „Bitė Lietuva“, „Lietuvos radijo ir televizijos centras“, „Cgates“, „Init“, „Balticum TV“, „Splius“ ir „Penkių kontinentų komunikacijų centras“ teikti prieigą prie interneto svetainės linkomanija.net. Ryšio tiekėjams papildomi reikalavimai nekeliami ir jie niekuo nekaltinami. Jei asociacijai pavyktų laimėti bylą, bet dalinimosi duomenimis svetainė būtų perkelta kitu adresu ar adresais, būtų siekiama draudimo teikti prieigą ir jiems. Lietuvos ir užsienio autorių teises ginanti asociacija LATGA kiek kreipėsi į Vilniaus apygardos teismą dėl tinklalapio Linkomanija.net veiklos. Teismui pirmininkauja teisėjas Vytautas Zelianka. Į teismą susirinko daug atsakovų advokatų ir asociacijai atstovaujantis advokatų kontoros „AAA Law” advokatas, partneris Andrius Iškauskas. LATGA prašo atsakovams priteisti bylinėjimosi išlaidas ir 2010 m. sausio mėnesį pateiktus dokumentus. Dėl šių dokumentų šiemet sausį „Telia“ pateikė paaiškinimus ir prieštarauja jų prijungimui prie bylos, nes taip esą bus vilkinamas bylos nagrinėjimas. Tokiai pozicijai pritarė ir „Bitė Lietuva“. Teismo nuomone, kad šie duomenys bylos nevilkins ir šį įrodymą galima priimti, jie yra priimti. Teismo nuomone, dėl atsakovų gausos teismo posėdis veikiausiai per vieną dieną neįvyks, nes nepavyks išklausyti visų atsakovų. Prašo bylą stabdyti Po šio teismo sprendimo „Telia“ prašė stabdyti bylą, nes Europos Sąjungos Teisingumo Teisme (ESTT) yra pradėta nagrinėti byla iš Nyderlandų, kuri yra tiesiogiai susijusi su „Linkomanija.net“ byla. Jame yra sprendžiami analogiški klausimai, ar interneto ryšio tiekėjai yra atsakingi panašaus pobūdžio bylose ir kokia jų atsakomybė yra. ESTT nagrinėja, ar tokios interneto svetainės, kaip, pavyzdžiui, ir „Linkomanija.net“, atitinka viešo paskelbimo veiksmus ir kokiomis sąlygomis jos tokiomis būtų laikomos. „Telia“ atstovo nuomone, ryšio tiekėjai nėra atsakingi už tai, kokius veiksmus atlieka kiti subjektai naudodamiesi neutraliomis ryšio paslaugomis. Be to, įmonės atstovas nurodė, kad reikia įtraukti ir tuos asmenis, kurie galimai daro pažeidimus, t. y. „Linkomanija.net“ atstovus, kad būtų galimybė objektyviai išnagrinėti bylą. Kitaip tariant, jeigu bus nustatyti draudimai šios svetainės atžvilgiu, kurie paveiks trečiojo asmens interesus ir teises, jie galės reikšti pretenzijas, kad jiems neteisėtai buvo apribota prieiga. Pasiūlymą stabdyti bylą palaikė ir „Bitė Lietuva“. Įmonės atstovė teisme nurodė, kad toks ribojimas reikštų, kad ryšio tiekėjai iš dalies yra atsakingi už „Linkomanija.net“ nuorodų skelbimą, tačiau į šį klausimą dar nėra atsakyta ESTT. ESTT nagrinėjama, ar nuorodų P2P (angl. Peer-to-peer) paskelbimas yra viešas paskelbimas. Informacijos P2P skelbimas yra tinklo modelis, kuriame keitimasis resursais vyksta tiesiogiai tarp vartotojų, naudojant ryšio tinklus. Asociacijos atstovas A. Iškauskas prašė netenkinti šio ryšio tiekėjų prašymą, nes ESTT nenustatė jokių reikšmingų aplinkybių, kurios bus reikšmingos ir šioje byloje. Pasak jo, kiekviena „Linkomanija.net“ veikimo diena autoriams daro žalą ir atneša nuostolių, todėl teismo prašoma bylą nagrinėti kuo greičiau ir, jei bus nustatytas pažeidimas, kuo greičiau nutraukti tokius veiksmus. Ieškovas teigė, kad jie taip pat nežino, kas valdo „Linkomanija.net“, o pavyko gauti tik dalį informacijos, kad mokėjimai per „Paysera“ pasiekia įmonė „Vitality“, tačiau neaišku, kokioje valstybėje ir, ar priimantys mokėjimus, ir administruoja šį tinklalapį. Galimų „Linkomanijos.net“ valdytojų ryšio tiekėjai įvardijo ir daugiau, buvo minimi šie vardai: „Whoisgard“, „N5“, Kęstas Ermanas ir „Vitality Int. Investment Inc.“. A. Iškauskas nurodė, kad „Linkomanija.net“ vykdo ir kitus veiksmus: katalogizuoja surinktą informaciją, skatina teikti tokias nuorodas ir kitaip veikia rinkoje. Teismo nuomone, byla galėtų būtų stabdoma dėl kitos bylos nagrinėjimo ESTT, tačiau teisėjas sutiko su ieškovo pozicija, kad nagrinėjamas tinklalapio administratoriaus ir informaciją įkėlusio asmens santykio klausimas. Teisėjas paskelbė 15 minučių pertrauką. Teismas daro išvadą, kad „Linkomanija.net“ byla, su nagrinėjama byla ESTT C-610/15 yra labai artimos, tačiau Lietuvos teismas nemato reikalo kreiptis į ESTT, nes galima tikėtis pastarojo sprendimą. „Iš tiesų teisinis neaiškumas egzistuoja, jis yra rimtas, - kalbėjo V. Zelianka. - Bylos sustabdymas leistų kompleksiškai išspręsti kelis klausimus.“ Teismo nuomone, galbūt šį ginčą sustabdžius bylą ir sulaukus ESTT sprendimo, pavyktų išspręsti ir be teismo įsikišimo, kas būtų pačiu geriausiu sprendimu. ESTT sprendimo laukiama vasaros pabaigoje, tad Lietuvoje teismo posėdžių galima tikėtis rudenį.  Atsakomybė vartotojams Anksčiau skelbta, kad advokatų kontoros „Sorainen“ advokatas, ekspertas Stasys Drazdauskas DELFI komentavo, kad už neteisėtą kūrinių naudojimą gresia administracinė atsakomybė – bauda. „Už tokio tipo pažeidimus yra numatyta administracinė atsakomybė, tad yra mokėtina bauda iki 600 eurų. Aišku, kyla klausimas, kiek persekiojimo veiksmų bus imtasi prieš pačius vartotojus, gal būti, kad tai nėra ikiteisminių tyrimų tikslas. Be to, neaišku, ar pakankamai bus surinkta įrodymų, kad vartotojai darė pažeidimų, bet jeigu pavyktų įrodyti, grėstų bauda, o autorių teisių turėtojai galėtų reikalauti žalos atlyginimo, pavyzdžiui, skaičiuojant, kiek žmogus peržiūrėjo filmų ir kiek už tai būtų mokėjęs teisėtai“, - kalbėjo jis. Šiuo metu ne geriausias dienas išgyvena ir kiti dalinimosi turinio tinklalapiai. Skelbta, kad buvo pradėtas ikiteisminis tyrimas dėl „filmai.in“. Be to, ikiteisminiai tyrimai pradėti prieš dar du tinklalapius. Generalinė prokuratūra 2017 m. kovo 17 d. pradėjo du ikiteisminius tyrimus dėl galimai nusikalstamos veikos asmenų, administruojančių tinklalapius http://tv.pr.2pr.net ir www.torrent.ai.