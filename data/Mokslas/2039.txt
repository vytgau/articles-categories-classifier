Vieno bitkoino vertė antradienio rytinės JAV prekybos metu peržengė 3,5 tūkst. dolerių, bet po to šiek tiek atsitraukė, iki maždaug 3,481 tūkst. dolerio. Tai reiškia, kad bitkoinų vertė nuo šių metų pradžios išaugo apie 264 proc. Rugpjūčio pradžioje dėl kūrėjų nesutarimų virtuali valiuta buvo suskaldyta į dvi valiutas - „klasikinę“ „Bitcoin“ versiją ir naująją virtualią valiutą, pavadintą „Bitcoin Cash“. DELFI skelbė, kad pastaruoju metu šešėlinės valiutos etiketę turintys bitkoinai šiuo metu yra pasiekę rekordines aukštumas nuo savo pirmųjų egzistavimo metų 2010-aisias. Tuo metu vienas bitkoinas kainavo apie 6 JAV dolerio centus. Bankų ekonomistai sako, kad tam yra keletas priežasčių. Visų pirma, primenama, kad šią valiutą naudoja ne tik tie, kurie nori išvežti savo uždirbtą kapitalą iš šalies be apribojimų, pavyzdžiui, Kinijos atveju, bet ir įvairios nusikalstamos struktūros, šešėlinės ekonomikos dalyviai. „Bitkoinus naudoja vadinamieji šešėlininkai ir buvo manoma, kad tokios valstybės kaip Kinija, šią valiutą naudoti uždraus, bet ši prognozė nepasitvirtino. Bitkoinas vis randa kaip išsisukti ir lieka alternatyva norintiems išvengti mokesčių inspekcijų akiračių, bet kartu ir nebijančių prarasti dalį pinigų, nes ši valiuta nėra niekaip apsaugota. Tad bitkoinas tinka tiems, kurie neturi kitos alternatyvos: ar lagamine vežti milijoną, ar bitkoinais. Tai – šešėlinės ekonomikos instrumentas“, - DELFI yra sakęs „Nordea“ vyriausias ekonomistas Žygimantas Mauricas. Ž. Mauricas sako, kad bitkoino populiarumas yra pagrįstas tik žmonių tikėjimu jo verte, tad kaip ji pakilo, lygiai taip pat gali ir smukti.