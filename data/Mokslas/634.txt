Platformą sukūrė Lietuvos teisinių konsultacijų ir skolų išieškojimo įmonė „Legal Balance“, rašoma pranešime žiniasklaidai. Teisėspartneris.lt šiuo metu teikiamos darbo, sutarčių ir įmonių teisės konsultacijos. Kiekvienam klientui bus suteikiamas asmeninis teisininkas, kuris darbo valandomis bus pasiekiamas platformoje. Ateities planuose – telefono programėlė ir teisininkų pagalba 24 valandas per parą 7 dienas per savaitę. „Teisėspartneris.lt yra pats tikriausias lawtech pavyzdys, nes teisinių paslaugų teikimas yra visiškai perkeliamas į skaitmeninę erdvę. Taip klientas jam reikalingas teisines paslaugas gauna greičiau ir pigiau nei teisininkų kontorose, nes tam reikia mažiau kaštų, administracinių procesų ir laiko“, – sako „Legal Balance“ direktorius Marius Šlepetis. – Naujoji platforma leidžia supaprastinti bendravimo procesus, neįpareigoja kliento vykti į kontorą pasirašyti sutarties ar atsiimti parengtų dokumentų, o sudaro galimybes pateikti ir suderinti paslaugos užsakymą, pasirašyti sutartį ir gauti parengtus dokumentus tiesiog nuotoliniu būdu, neišeinant iš namų ar biuro“. Teisėspartneris.lt skirtas bet kuriam asmeniui ar įmonei, tačiau kuriant šią lawtech platformą pirmiausia buvo orientuotasi į smulkųjį verslą ir laisvai samdomus specialistus. Taip griaunami stereotipai, kad teisinės paslaugos yra brangios ir sunkiai prieinamos. Pasak Mariaus Šlepečio, per pirmuosius Teisėspartneris.lt veikimo metus planuojama pasiekti apie 100 tūkst. eurų apyvartą: „Visgi pirmų veiklos metų akcentas bus ne pelnas, o galutinis klientų poreikių išgryninimas, tad ne tik gilinsimės į vartotojų poreikius ir patirtį, bet ir ketiname investuoti į dar didesnio masto paslaugų automatizavimą, kad kliento kelias iki pageidaujamos teisinės pagalbos būtų kuo tiesesnis ir trumpesnis“. Pirmosios pasaulyje lawtech bendrovės kūrėsi prieš dvejus metus Didžiojoje Britanijoje, šiuo metu nuotolinių teisinių paslaugų teikimas yra populiarus ir JAV, Kanadoje, Prancūzijoje, Ispanijoje, Nyderlanduose.