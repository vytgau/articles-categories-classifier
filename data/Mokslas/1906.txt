Visai nesenai prekyboje pasirodė „flagmanų žudiku” vadinamas „OnePlus 5“. Tie, kurie domisi išmaniųjų telefonų rinka, žino apie šį modelį, tačiau daugelis apie jį nėra net girdėję. Tikriausiai dėl to, kad juo buvo prekiaujama tik internetu oficialioje gamintojo svetainėje, o lietuviai mėgsta pamatyti, pačiupinėti ir nemokėti visos sumos iškart. „OnePlus 5” yra pirmasis kompanijos modelis su dviguba pagrindine kamera. Anksčiau dėl pirkėjų besivaržantys gamintojai didindavo kameros pikselių skaičių, dabar jau varžosi kamerų skaičiumi. „OnePlus“ – ne išimtis. Šį kartą aptarsiu 4 visiškai skirtingus telefonų modelius, kuriuos vienija bendras dalykas – dviguba kamera.  „OnePlus 5” – „flagmanų žudikas“ Pagaliau ir man pasitaikė proga išbandyti visų giriamą „OnePlus“ išmanųjį telefoną. Gaila, bet neteko turėti ankstesnių kompanijos modelių, todėl palyginti galiu tik su bandytais kitų gamintojų telefonais. Sunku būtų surasti dar vieną modelį su panašiais parametrais ir siūloma kaina, kuri prasideda nuo 499 eurų. Žinoma, jei pirksite tiesiai iš kompanijos svetainės. 5.5 colių FullHD ekraną turinčio „OnePlus 5” kai kurie techniniai parametrai geresni net už „Samsung Galaxy S8”, o kaina skiriasi net apie 250 eurų. Naujausias procesorius „Snapdragon 835”, net 8 GB RAM darbinės bei 128 GB vidinės atminties. Tiesa, atminties praplėsti microSD kortele nėra galimybės, bet vietos tikrai solidžiai. Esant poreikiui galima naudotis dviem SIM kortelėmis. „Samsung“ flagmanas gali pagirti geresniu ekranu, apsauga nuo vandens ar dulkių, bet akies rainelės nuskaitymas ar veido atpažinimas ne visiems reikalingas, o pirštų atpažinimo funkcija yra net ir ekonominės klasės telefonuose. „OnePlus 5” modelyje atpažinimo jutiklis yra priekyje ir tai daug patogiau nei „Samsung Galaxy S8”, kai jis - nugarėlėje. Patiko tai, kad šis „OnePlus“ modelis nėra apkrautas nereikalingomis programėlėmis, todėl viskas paliekama vartotojo fantazijai ir poreikiams. Yra tik pagrindinės „Google“ programėlės, o reikiamas ir dažniausiai naudojamas galima parsisiųsti. Jei lyginsime skaičius, tai „OnePlus 5” dominuoja „Antutu“ testo viršuje, tačiau man svarbiau ne skaičiai, bet kaip telefonas susitvarko su mano poreikiais. „Huawei P10” „Antutu“ teste toli iki „Samsung“, „OnePlus“ ar „iPhone“ rezultatų, bet per beveik 5 mėnesių naudojimosi laikotarpį skųstis lėtu jo veikimu negaliu. O visų mėgiamas „iPhone 7 Plus” strigdavo dažniau nei „P10”. Didžiausią dėmesį skyriau kameros galimybėms ir palyginimui su kitais jau bandytais modeliais. Viena „OnePlus 5” kamera 16MP „Sony IMX 398“ sensoriumi ir f/1.7 diafragma, o kita – 20MP „Sony IMX 350” sensoriumi ir f/2.6 diafragma. Optinio vaizdo stabilizavimo nėra, tačiau naudojant 16MP kamerą veikia elektroninis vaizdo stabilizavimas, kuris po atnaujinimo pasikeitė neatpžįstamai. Atrodytų, lyg filmuotum kitu telefonu, nes pradžioje atrodė, kad visai nėra jokios stabilizavimo sistemos. Pati kameros programėlė greitai pasileidžia paspaudus du kartus įjungimo/išjungimo mygtuką. Fotografavimo režimų beveik tiek pat, kiek ir „iPhone“ modeliuose, tik valdymas šiek tiek skiriasi. Pasirenkant „Pro režimą“ (rankinius nustatymus) nuotraukas galima saugoti RAW formatu. Čia tiems, kurie nori ir gali daugiau. Filmuojant, deja, tokios galimybės nėra, tai pasirodė gana keista. „Portreto režimas“ geriausiai veikia atstumu nuo 0,3 iki 2 metrų. Jei atstumas per didelis, nuotraukos gali būti neryškios ir išplaukusios. Norint išgauti geresnį rezultatą, reikia skirti daugiau dėmesio šiai funkcijai. Jei asmenukių daryti nemėgdavote dėl prastos kameros, tai „OnePlus 5” modeliu pradėsite daryti tai dažniau. 16MP priekinė kamera geriausia iš visų bandytų telefonų. Tamsoje ekrano apšvietimas veikia kaip blykstė. Didžiausias priekaištas fokusavimui. Filmuojant reportažą telefonu, fokusas labai „plaukiodavo“ ir pašnekovas buvo išplaukęs. Patalpoje, kur nėra gero apšvietimo, kol kas tikėtis gero rezultato nereikėtų. Nebent filmuotum iš arti ir labai nevaikščiotum. Apskritai, nei vienas išmanusis telefonas nestebina prastomis apšvietimo sąlygomis. Sensorius mažas, todėl gamintojams dar yra kur pasistengti, kad vartotojai būtų labiau patenkinti. „Asus Zenfone 3 Zoom” – nuodėmė nefotografuoti Šis modelis yra „iPhone 7 Plus” kopija. Per pristatymą kompanija labai akcentavo ir lygino jį su „Apple“ kompanijos flagmanu. Jei greičiu „Asus“ nusileidžia „iPhone“ modeliui, tai kamera ir baterijos tarnavimo laikas yra išskirtiniai šio telefono pliusai. Turint šį „Asus Zenfone 3 Zoom”, nuodėmė būtų nefotografuoti. Tam šis modelis ir buvo sukurtas. Apskritai, „Asus“ kompanija labai stengiasi orientuotis į fotografiją. Principas panašus kaip ir „iPhone 7 Plus” modelyje – dviguba 12MP kamera. Tik jei „iPhone“ turi 2 kartus optinį priartinimą, tai „Asus“ 2,3 optinį ir 5 kartus skaitmeninį. Nereikia braukti per ekraną ar kitu būdu priartinti objektą. Yra galimybė iškart kameros programėlėje pasirinkti priartinimą. Dienos metu net ir skaitmeniniu priartinimu darytos nuotraukos atrodo neblogai. Patinka, kad gali greitai rinktis atstumą tarp objektų. „Asus Zenfone 3 Zoom“ turi daugiausiai įvairių fotografavimo režimų iš visų mano bandytų telefonų: „Portreto“, „HDR Pro“, „Pagražinimas“, „Nuostabi skiriamoji geba“, „Vaikai“, „Naktis“ ir kitų. Rinkis ir eksperimentuoti tikrai yra iš ko. „Huawei P10“ taip pat gali pasigirti fotografavimo režimu gausa, todėl šiuos du išmaniuosius, „Asus Zenfone 3 Zoom“ ir „Huawei P10“, galima priskirti tikriems fotografijos entuziastams arba kuriems auto režimo nepakanka telefone. „Asus“ sukūrė rimtą konkurentą visų pamėgtiems flagmanams. Jo kaina 449 eurų ir jis pigiausias iš palyginimui pasirinktų modelių. Tiesa, jo procesorius silpnesnis („Snapdragon 625”) už konkurentų, bet su įprastomis užduotimis susitvarkė puikiai. Didžiausias šio telefono pliusas – ilgai tarnaujanti baterija. Pagaliau gamintojai sukūrė išmanųjį telefoną, kurio nereikia krauti kiekvieną dieną. Nors „Asus Zenfone 3 Zoom” nėra pats ploniausias modelis, bet su 5000 mAh baterija kol kas neturi sau lygių. Susiruošus į gamtą savaitgaliui, nereikės ieškoti elektros lizdo ar nešiotis kroviklio. Galėsite fiksuoti akimirkas su šeima ar draugais ir dalintis socialiniuose tinkluose, jei jums tai svarbu. „iPhone 7 Plus” – ne taip tobula, kaip skelbiama Daugeliui „iPhone“ yra geriausias telefonas, o kiti neegzistuoja. Taip, veikia jis išties puikiai ir jokių problemų po beveik metų naudojimosi nebuvo. Iš pradžių šiek tiek strigo kamera, gal pora kartų reikėjo perkrauti, bet tai vyko telefonui tik pasirodžius prekyboje. Matyt, noras kuo greičiau rezultatą pateikti vartotojui neatsiejamas nuo trūkumų, kuriuos tenka taisyti leidžiant atnaujinimus. Beveik po metų naudojimosi, nusprendžiau atkurti gamyklinius parametrus. Susikonfigūravus telefoną ir paleidus kameros programėlę, „Portreto režimo“ pasirinkimas vis dar yra beta versijos. Yra daug reklamų kaip nuostabiai „iPhone 7 Plus” kuria portretus, kurie vis dar bandomojoje versijoje? Tegul nesupyksta visi „Apple“ gerbėjai, bet beta versija lieka beta ir ji nėra galutinė. Ir tai jaučiasi. „Portreto režimu“ darytos nuotraukos nusileidžia konkurentams. Gal „Apple“ pamiršo atnaujinti šią funkciją, o gal visas dėmesys skiriamas naujajam jubiliejiniam modeliui? Pati kameros programėlė ir dabar šiek tiek lėčiau pasileidžia. Norint greitai paleisti kamerą, reikia perbraukti užrakintą ekraną į kairę. Kituose modeliuose tai vyksta greičiau, pavyzdžiui, dviejų mygtukų paspaudimu ar turint atskirą funkcinį kameros mygtuką. Labiausiai pasigendu galimybės kamerą valdyti rankiniu būdu. Žinoma, dažniausiai visi naudojamės auto režimu, bet turint laiko ir noro išgauti tobulesnį kadrą, rankiniai nustatymai padėtų. Ši funkcija padeda fotografuojant iš arti ar nakties metu. Nepatiko kokybė fotografuojant patalpoje, kur nėra dienos šviesos. Nuotraukose dominavo geltona spalva, o kituose modeliuose rankiniu būdu galima pasirinkti šviesos balansą. Filmavimas „iPhone 7 Plus” labiausiai džiugina. Optinis vaizdo stabilizavimas veikia tobulai, o filmuojant 4K raiška gerame apšvietime, rezultatas išties geras. Kol kas profesionalios kameros nepakeis, bet yra ne vienas kurtas filmas ar video klipas, filmuotas tik išmaniuoju telefonu. Svarbu ne brangiausia technika, o idėja ir žmogus dirbantis su ja. „Huawei P10” – pripažintas geriausiu Šis „Huawei“ modelis vis dar mano favoritas nuo tada, kai pradėjau juo naudotis. Jei peržiūri nuotraukų galeriją telefone, tai visuose vaizdas geras, tačiau visai kas kita žiūrint kompiuteryje, o „P10” modelio nuotraukos pasirodė detalios ir ryškios ir kompiuterio ekrane. Kai kur „Asus Zenfone 3 Zoom” mane labiau sužavėjo. Jų bendradarbiavimas su „Leica“ akivaizdžiai davė teigiamų rezultatų ir mobilioji fotografija kaip niekada tapo patraukli. Labai nemėgstu nekokybiškų nuotraukų „Facebooke“ ar „Instagram“ socialiniuose tinkluose. Pagaliau išmanieji įrenginiai žengė į kitą lygį ir vartotojai gali dalintis kokybiškomis nuotraukomis. „Huawei P10” yra vienas iš tų telefonų, kurį „EISA“ asociacija, vienijanti 53 žurnalus iš 25 šalių, pripažino kaip geriausią fotografuojantį telefoną 2017-2018 metais. „iPhone“ gerbėjai aišku su tuo nesutiks, bet nebūtinai visiems „Huawei P10” gali patikti. Yra tokių, kuriems kamera nėra prioritetas, bet jei renkiesi išmanųjį, o juo gali daryti nuotraukas kaip su fotoaparatu, kodėl tuo nepasinaudojus. Gaila, kad šio modelio filmavimo kokybė šiek tiek nuvilia. Nebent jums užtenka turėti video tik telefone, o filmuojant 4K raiška, „Huawei P10" telefone video failai neužims daug vietos, nes naudojamas H.265 kodekas yra geresnės kokybės užimdamas mažiau vietos. Ankstesnėje apžvalgoje minėjau, kad tai gali sukelti keblumų peržiūrint failus kompiuteryje.  Apibendrinimas Jei jums svarbu turėti telefoną su geriausiais techniniais parametrais, šiai dienai, „OnePlus 5“ patraukliausias pasiūlymas. Galima rinktis su 6 GB RAM ir 64 GB vidine atmintini už 499 eurus (Lietuvoje 569 eurai) arba su 8 GB RAM ir 128 GB vidinės talpos už 559 eurus (Lietuvoje 639 eurai). Šis modelis patiko, nes veikė išties greitai ir puikiai. Nepatiko, nes kameros fokusas ne visada tinkamai dirbdavo, o baterijos tarnavimo laikas aktyviai naudojant nenustebino. „Asus Zenfone 3 Zoom” su 4 GB RAM ir 64 GB vidine atmintimi už 449 eurus yra pirmas pasirinkimas ieškantiems išmanaus su gerai tarnaujančia baterija. Iki šiol tai pirmasis telefonas, kurio nereikia krauti kasdien. Pridėkime dar gerą kamerą ir turite puikų variantą. Taip, jis nėra pats greičiausias ir nusileidžia likusiems iš palyginimui pasirinktų įrenginių, bet kaina viliojanti. Nepatiko tai, kad kameros programėlėje pasirenkant filmavimą, telefonas iškart pradeda filmuoti. Taip pat erzina begalės iškart instaliuotų programėlių, kurios nebūtinai reikalingos vartotojui. „iPhone 7 Plus” brangiausias ir labiausiai geidžiamas išmanusis. Na, jei ne „7 Plus” trokštamiausias, tai kiti „iPhone“ modeliai dominuoja pasaulyje, o „iPhone 7” gali pasigirti didžiausiais pardavimais visame pasaulyje šiemet. Mano nuomone, jis fotografuoja prasčiausiai iš visų flagmanų. Filmuoja gerai, bet kameros programėlė paprasta, todėl teko parsisiųst mokamų, kad galėčiau pasiekti geresnį rezultatą. Mano favoritas „Huawei P10“. Kol kas šis išmanusis man geriausiai fotografuoja, taip pat patinka kameros programėlė. Bendradarbiavimas su „Leica“ yra akivaizdus pranašumas prieš konkurentus. Visai nesenai pasirodė ir „Nokia 8” flagmanas su „Zeiss“ optika, bet ši kompanija dar turi keblumų įrenginius pristatydama vartotojams. Ir pagaliau „Samsung Galaxy Note 8” – pirmasis kompanijos telefonas su dviguba kamera. Netrukus sulauksime ir jubiliejinio „iPhone“ modelio, todėl ateityje laukia dar įdomių pasirinkimų.