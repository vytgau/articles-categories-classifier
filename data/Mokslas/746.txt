Meksikos nacionalinio antropologijos ir istorijos instituto archeologų komanda pristatė prabangų Majų civilizacijos Raudonosios karalienės kapą. Monarchė daugiau nei prieš tūkstantį metų valdė Palenkės miestą. Kapo rekonstrukcija – tik dalis ekspozicijos „Auksinės karalystės“, kuri vasarį bus atidaryta Niujorko Metropoliteno muziejuje. Parodoje bus eksponuojama gausi kolekcija vertybių ir meno kūrinių, kuriuo savo rankomis kūrė indėnai. Palenkė savo laiku buvo vienas iš Majų civilizacijos politikos ir kultūros centrų. Bene svarbiausias miesto statinys yra 13-oji šventykla, kur 1994 metais archeologai ir aptiko Raudonosios karalienės amžinojo poilsio vietą. Raudonosios karalienės vardą ji gavo dėl to, kad kapo sienos buvo išdažytos raudonos spalvos dažais. Parodoje bus pristatoma per 300 eksponatų iš 50 muziejų, esančių 12-oje šalių. Jos ekspozicija apims laikotarpį nuo 1200 metų prieš mūsų erą iki europiečių atvykimo į Ameriką XVI amžiaus pradžioje. Parodą aplankyti bus galima iki gegužės pabaigos.