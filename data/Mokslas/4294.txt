Jose atskleidžiamas dinamiškas ir anksčiau niekada nestebėtas Marso veidas. Ultravioletinį Marso švytėjimą ištyrė ir atvaizdavo Ultravioletinių spindulių spektrografas – MAVEN misijai priklausantis prietaisas. Spektografas užfiksavo „naktinį švytėjimą“, parodantį, kaip aukštuose atmosferos sluoksniuose cirkuliuoja vėjai. Kosminis laivas atsiuntė ir Marso dienos nuotraukas, kuriose matyti, kaip priklausomai nuo sezono įvairiose Marso dalyse kinta ozono kiekis ir kaip virš Marso kraterių popietėmis susidaro debesys. „Keletas paskutinių MAVEN misijos mėnesių buvo išties produktyvūs: gauta šimtai aukštos rezoliucijos ultravioletinių spindulių spektografu darytų nuotraukų“, – sakė Atmosferinės ir kosmoso fizikos laboratorijos Kolorado universitete mokslininkas Nickas Schneideris.  Tyrimo rezultatus jis rengiasi pristatyti Amerikos astronomų draugijos Planetologijos skyriaus susirinkime, vyksiančiame spalio 19 d. Naktinis švytėjimas – gana įprastas kosmoso kūnų fenomenas, kai jie skleidžia silpną šviesą, nors aplink nėra išorinės šviesos šaltinio. Marso naktinė atmosfera skleidžia šviesą dėl cheminių reakcijų, vykstančių Marso šviesiojoje pusėje. Iš Saulės atkeliavę ultravioletiniai spinduliai suskaido anglies dioksido ir azoto molekules, o skilę atomai išnešiojami aplink planetą aukštesniuose jos atmosferos sluoksniuose. Naktinėje pusėje šie vėjai nuleidžia atomus kiek žemiau, o susidūrę azoto ir deguonies atomai suformuoja azoto oksido molekules. Šių reakcijų metu susidaro papildoma energija, kuri pasirodo ultravioletinių spindulių pavidalu.  Mokslininkai yra ir anksčiau spėję bei aptikę įrodymų, kad azoto oksidas turėtų sukelti kai kurių planetos dalių švytėjimą, tačiau MAVEN misija labai aiškiai atskleidė šį Marso atmosferos fenomeną. Ultravioletinių spindulių nuotraukų analizė ne tik padės suprasti, kaip keičiasi ozono koncentracija planetoje, bet ir kaip juda Marso vėjai.