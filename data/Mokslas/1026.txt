Kaip pranešime spaudai pastebi bendrovės „Bitė Lietuva“ ekspertai, tai ne vienintelė šaltų orų keliama problema – šiuo laikotarpiu dažniau girdima skundų dėl lėtai veikiančių įrenginių arba suskilusių ekranų. Norint to išvengti, ekspertai rekomenduoja atsižvelgti į penkias paprastas taisykles. „Šaltosios dienos paprastai sukelia problemų ne tik automobilių savininkams, bet ir išmaniesiems telefonams. Pastarieji gana jautriai reaguoja į temperatūrų pokyčius dėl kurių telefonai gali pradėti veikti lėčiau, greičiau išsikrauti ar, esant ekstremalioms situacijoms, visiškai sugesti. Gamintojai nerekomenduoja naudoti įrenginių itin šaltame ore, bet neturint kitos išeities reikia pasitelkti papildomas apsaugos priemones“, – sako „Bitės Profas“ Egidijus Adomkaitis ir dalinasi penkiais patarimais, kaip pasiruošti vėsesniems orams. Pirmas patarimas: venkite didelių temperatūros skirtumų „Žiemą susiduriame su gana dideliais temperatūros skirtumais. Jei ilgai su telefonu buvote lauke esant 20 laipsnių šalčiui ir grįžote į namus, kuriuose per 20 laipsnių šilumos, nenustebkite, kad po tokio šoko telefonas, kurį laiką veiks prasčiau. Geriau jį išjunkite, palaukite kol sušils ir tuomet sėkmingai naudokitės. Jokiu būdu telefono negalima šildyti plaukų džiovintuvu, padėti ant radiatoriaus ar kitaip sukelti dar didesnį šilumos pokytį. Po tokio eksperimento telefonas gali ir nebeįsijungti“, – pasakoja E. Adomkaitis. Taip pat nerekomenduojama telefoną palikti per naktį mašinoje ar kitoje šaltoje vietoje. Jei nėra pasirinkimo, tuomet reikėtų jį išjungti: „Taip išvengsite galimų gedimų. Be to, rekomenduojame peržiūrėti prie telefono pridėtą vartotojo gidą, kuriame gamintojai įprastai nurodo rekomenduojamas aplinkos temperatūras, kurios nepakenks įrenginiui.“ Antras patarimas: telefoną laikykite arti savęs ne tik dėl saugumo „Bitės Profas“ pastebi, kad telefoną pravartu laikyti arti savęs, o ne kuprinėje ar rankinėje ne tik dėl saugumo: „Tai vėl susiję su dideliais temperatūros skirtumais. Laikydami telefoną džinsų ar vidinėse striukių kišenėse, šiek tiek kompensuosite šaltą orą, nes įrenginį šildysite natūralia žmogaus kūno temperatūra. Jei tokios galimybės nėra, įdėkite telefoną į pirštinę ar susukite į šaliką – tai neleis jam greitai atvėsti.“ Trečias patarimas: naudokite dėklus „Atvėsus orams rankas nuo šalčio saugome pirštinėmis, o jos dažnai būna slidžios – pastebime, kad šaltuoju metų laiku klientai dažniau skundžiasi dėl suskilusių ekranų. Tokiose situacijose dėklai tampa nepamainomais pagalbininkais, bet žiemą jie atlieka dar vieną funkciją. Dėklai, dengiantys ne tik įrenginio nugarėlę, bet ir ekraną, kiek labiau apsaugo nuo šalčio. Nors tai atrodo ir smulkmena, keliais laipsniais aukštesnė temperatūra gali išgelbėti telefoną nuo gedimų“, – tikina ekspertas. Ketvirtas patarimas: atsargoje turėkite išorinę bateriją Šaltuoju metų laiku išmaniųjų telefonų naudotojai neturėtų tikėtis, kad jų baterijos laikas bus toks pat ilgas. „Atvėsus orams telefono baterija išsikraus kur kas dažniau. Kai kurie vartotojai pastebi, kad šiuo laikotarpiu nuo vieno įkrovimo ciklo per dieną pereina prie dviejų. Senesnių įrenginių savininkams šalti orai gali išvis apsunkinti gyvenimą – tik išėjus į lauką pakrautas telefonas gali tiesiog išsijungti. Todėl atvėsus orams visada rekomenduojame su savimi turėti išorinę bateriją, kuri bet kokiomis oro sąlygomis pasirūpins, kad telefonas neišsikrautų“, – pasakoja E. Adomkaitis. Penktas patarimas: naudokite specialias pirštines E. Adomkaitis rekomenduoja per šalčius naudotis specialiomis pirštinėmis: „Niekam ne paslaptis, kad išmanieji telefonai nedraugauja su įprastomis pirštinėmis ir nereaguoja į paspaudimus jomis. Tam kad nereikėtų šalti rankų žiemai rekomenduojame telefonų naudojimui pritaikytas pirštines – jų pirštų galiukai būna padengti tam tikra medžiaga, kurios prisilietimus išmanieji telefonai supranta. Be to, dažnai tokios pirštinės dar turi ir specialių dizaino elementų, kurie neleidžia telefonui išslysti iš rankų.“