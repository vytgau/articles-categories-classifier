Tačiau aiškėja dar didesnė bėda – visiškai neaišku dėl ko telefonai sprogsta, o tai reiškia, kad nelieka garantijų, jos nesprogs ir ateityje gaminami „Samsung“ išmanieji. Čia verta prisiminti, jog sprogimų priežastimi iš pat pradžių apkaltina „Samsung Galaxy Note 7“ baterija. Deja, aiškėja, jog ši versija kiek skubota. Visų pirma, „Samsung“ inžinieriams niekaip nepavyksta atkurti sprogimo laboratorinėmis sąlygomis – bandymų atliekama šimtai, o jie nesprogsta nors tu ką. Visame pasaulyje nesiliauja „Galaxy Note 7“ fejerverkai, bet tik ne laboratorijoje. Antra, nusprendus, jog sprogimas vyksta dėl dukterinės bendrovės „Samsung SDI“ gaminamų akumuliatorių „gamybinio broko“, naujausiuose „Galaxy Note 7“ telefonuose imta naudoti kito tiekėjo – „Amperex Technology“ – pagamintus akumuliatorius. Ir štai šie naujieji modeliai išsiuntinėti klientams kaip pakaitiniai. Ir ką gi, tepraėjo vos kelios dienos po tariamai saugių telefonų pristatymo, jie ėmė sproginėti ne ką prasčiau nei pirmieji „Galaxy Note 7“. Štai todėl skubiai sustabdyta bet kokia „Galaxy Note 7“ gamyba. Tačiau tai kelia daugybę naujų klausimų – dėl ko sprogsta šie telefonai? Jei tai ne baterija, vadinasi yra brokuotas sprendimas elektronikoje – ar jis nepersikels į naujus „Samsung“ modelius? Buvęs Pietų Korėjos elektronikos technologijų instituto Pažangiųjų akumuliatorių centro direktorius Parkas Chul-wanas interviu aiškino, kad peržiūrėjo P. Korėjos reguliavimo tarnybos dokumentus ir pasikalbėjo su „Samsung“ inžinieriais: „supratau, kad akumuliatoriai apkaltinti per anksti. Manau, kad su jais viskas buvo gerai ir pagrindinė problemų priežastis yra ne jie“, rašo „The Verge“. Tai kur tikrosios problemos? Nauja hipotezė – inovacijų gausoje. Pasak eksperto, „Galaxy Note 7“ yra toks beprotiškai sudėtingas, su tokia daugybe naujų funkcijų, jog jam negalėtų prilygti jok kitas moderniausias telefonas. Tačiau toje funkcijų gausoje „ir velnias koją nusilaužtų“, tad kažkuriuo momentu pranyko kontrolė ir supratimas, kaip tos inovacijos bendrauja tarpusavyje esant skirtingoms situacijoms. Tiesa, šios nuomonės nepalaiko nepriklausomi tyrėjai. Jie įsitikinę, kad tikroji „Note 7“ problemų priežastis – brokuotos baterijos, tiesiog SDI ir „Amperex“ baterijose turi skirtingą broką. Jei ir taip, lieka neaišku, koks tas brokas ir kodėl sprogimai neatkartojami laboratorinėmis sąlygomis. Galima tik įsivaizduoti, kas bus, jei „Galaxy Note 7“ problema liks nepanaikinta ir jo likimą pakartos ateities „Samsung“ flagmanai... Bendrovė „Samsung“ šiuo metu tvirtina kruopščiai tirianti „Note7“ telefonų problemos priežastį. „Kai sužinosime kas nutiko, nedelsiant pasidalinsime išvadomis. Vartotojų saugumas mums yra didžiausias prioritetas. Visus savo lojalius klientus užtikriname, kad reaguosime atitinkamai, jog ši situacija nepasitaikytų ateityje. Primename, jog Baltijos šalyse incidentų nebuvo“, - rašoma bendrovės pranešime.