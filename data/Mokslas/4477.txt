Pietų Korėjos technologijų milžinė buvo priversta atšaukti iš prekybos maždaug 2,5 mln. šių prietaisų dėl perkaistančių baterijų. Buvo sulaukta dešimčių pranešimų apie užsiliepsnojančius telefonus. Telefonai turėjo grįžti į parduotuvių lentynas rugsėjo 28 d., bet ką tik paaiškėjo, kad jie pasirodys ne anksčiau nei spalio 1 d. Rugsėjo 2 d. „Samsung“ pranešė stabdanti prekybą minėtais telefonais ir pasiūlė pirkėjams pasikeisti turimus naujais. Bendrovė taip pat paragino žmones nustoti naudotis anksčiau įsigytais „Galaxy Note 7“. Prekyba telefonais nutraukta 10 šalių. „Samsung“ teigimu, Pietų Korėjoje maždaug 200 000 klientų jau grąžino prietaisus, o tiek pat žmonių vis dar nepasinaudojo šia galimybe. BBC informuoja, kad, naujienų agentūros „Reuters“ turimais duomenimis, anksčiausiai išmanieji telefonai pasirodys prekyboje spalio mėnesį Australijoje ir Singapūre.