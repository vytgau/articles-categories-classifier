2017 metų „Global Startup Ecosystem“ ataskaitos duomenimis, technologijų sektorius jau dabar sudaro apie 4,5 proc. globalaus BVP, o per artimiausiaus 15–20 metų turėtų pasiekti 8 proc. Didelė dalis šio augimo yra skatinama startuolių. Dėl šių priežasčių nieko nebestebina, jog į startuolius aplikuoja profesionalai iš pačių įvairiausių šalių. Stiprūs specialistai, turintys geriausių universitetų išsilavinimą ir patirties „Google“ ar „Amazon“ projektuose, vis dažniau renkasi darbą jauname ar brandžiame startuolyje, rašoma pranešime spaudai. Į startuolius – profesionalai iš viso pasaulio Su tokios tendencijomis susiduria ir tarptautinių finansinių perlaidų startuolis „TransferGo“, kurio pagrindinė komanda yra suburta Vilniuje. Šiuo metu sostinėje dirba 58 įvairių sričių specialistų, tačiau daugumą jų – 30 – sudaro būtent IT profesionalai. Į šią inžinierių komandą dažniausiai ir aplikuoja specialistai iš skirtingų šalių bei įmonių. „Mums tai svarbu, nes jau artimiausiu metu ketiname išplėsti komandas Vilniuje ir Londone iki 100, įskaitant inžinierius ir kitų sričių specialistus“, – priduria J. Jurgaitytė. Lietuvoje IT profesionalai tarp kitų profesijų atstovų nesiekia 2 proc. Pakankamai mažai, žinant, jog jų poreikis nuolat auga tiek didelėse organizacijose, tiek startuoliuose. Kaip pastebi Agnė Chushak, personalo atrankų kompanijos „HR factory“ IT atrankų skyriaus vadovė, dabartinė rinkos situacija yra palankesnė darbuotojui, o geras IT specialistas neretai renkasi iš daugiau nei vieno darbo pasiūlymo. Todėl įmonės turi pasitelkti įvairias priemones jų dėmesiui patraukti. „Startuoliai šiame procese turi daugiau laisvės rinktis nestandartinius paieškos sprendimus – pasitelkiama socialinė medija, įvairios grupės, renginiai specialistams. Be to, jie išsiskiria paprastesne įmonės struktūra, todėl darbuotojai gali būti įdarbinti vos per kelias dienas. Renkantis įmonę vis didesnį vaidmenį atlieka apie ją girdėti atsiliepimai, tarptautiškumo faktorius, programinės įrangos kūrimo kultūra“, – šio sektoriaus atrankų specifiką apibūdina A. Chushak. Renkasi darbuotojai? IT profesionalai, norėdami pokyčio karjeroje, yra linkę laukti, jeigu aiškiai žino pridėtinę būsimo darbdavio vertę. Kita vertus, dalis IT profesionalų į startuolius žiūri kaip į hobį ar avantiūrą. Brandos etapo sulaukę startuoliai suteikia veiksmų laisvę, plačią atsakomybę ir darbą, kuriame kuriami novatoriški, precedentų neturintys produktai. Visgi, pats darbuotojas turi apmąstyti, kokioje įmonėje yra pasirengęs dirbti – įprastoje ar startuolyje. Renkantis tarp startuolio ir korporatyvinio darbo, verta apsispręsti, kas svarbiau – fiksuotas darbo lakas ar lanksčios darbo valandos, noras prisidėti prie idėjų kūrimo ar tik problemų sprendimas, aiškūs procesai ar noras mokytis naujų dalykų ir galimybė į biurą atsivesti augintinį. Galimybė kurti unikalų produktą „Aiški įmonės misija ir greiti sprendimai, tarpdisciplininės ir nedidelės komandos, galimybė prisiimti atsakomybę, dėmesys žmonėms, o ne procesams – šiuos privalumus vardija mūsų organizacijoje dirbantys IT specialistai“, – pasakoja J. Jurgaitytė. Tokia įmonės politika gerokai skiriasi nuo sudėtingos hierarchinės struktūros ir ilgo sprendimų priėmimo proceso didelėse korporacijose. Startuolių darbo kultūra yra patraukli tiek iššūkių ieškantiems gabiems naujokams, tiek patyrusiems profesionalams. Galimybė nevilkinti sprendimų ir „nedeginti“ laiko korporatyviniuose susirinkimuose žmonėms leidžia visą energiją ir patirtį sutelkti kūrybiniam procesui. „Startuoliuose tiek IT, tiek kitiems profesionalams kasdien tenka susidurti su naujovėmis. Darbuotojai čia tobulėja daug sparčiau nei kitose organizacijose. Svarbiausia – jie gali kurti produktą, kuris turi potencialo užkariauti rinką ir tapti precedentu. Kūrybinis darbo pobūdis yra vienas svarbiausių kriterijų, apsisprendžiant karjerą tęsti startuolio tipo įmonėje“, – pasakoja A. Chushak. Pirmenybė – realioms žinioms A. Chushak pabrėžia, kad dinamiškoje IT sferoje pirmenybė teikiama realioms kandidato žinioms ir supratimui, o ne patirties metų skaičiui gyvenimo aprašyme – patirtis, matuojama metais, apskritai nebeturi prasmės. Noras tobulėti, plačios tarpdisciplininės žinios, domėjimasis savo sritimi ir alkanumas žinioms tampa vis svarbesnėmis gerų IT profesionalų savybėmis. „Technologijos keičiasi itin greitai, tenka nuolat atnaujinti žinias ir įgūdžius. Tuo pačiu – susikalbėti su kitais specialistais. Pas mus dirbančių profesionalų įvairovė labai plati. Tai ne tik programuotojai, vartotojų patirties (UX), kokybės užtikrinimo (QA) specialistai, infrastruktūros inžinieriai (DevOps) vystytojai, bet ir interneto, mobiliųjų duomenų ir „Business Intelligence“ analitikai, internetinio marketingo bei skaitmeninės reklamos ekspertai. Kai užsibrėžiame sukurti pirmąjį rinkoje, vartotojų lūkesčius viršijantį technologinį sprendimą, turi bendradarbiauti įvairaus profilio žmonės“, – apie startuoliuo „TransferGo“ darbo principus kalba J. Jurgaitytė. Dėl darbo skirtingose ir tarpdisciplinėse komandose vis didesnis dėmesys kreipiamas į IT specialistų komunikacinius gebėjimus. Darbas komandose yra pagrindinis ir startuolio darbo principas. Jame yra suburtos keturios IT departamento komandos iš skirtingų specializacijų, aukštos kompetencijos profesionalų, kurie dirba matricos principu. Tai žmonėms leidžia mokytis ne tik iš projektų, bet ir vienas iš kito. Neatsiejami nuo verslo plėtros Organizacijose, kurios kuria naujus technologinius sprendimus, IT specialistui tenka orientuotis ne tik į IT produktą, bet ir į naujai kuriamo produkto sėkmę rinkoje. Kitaip tariant – savo indėliu prisidėti prie verslo plėtros. „Mes visuomet ieškome žmonių, kurie galvoja, kaip jų darbas prisideda prie verslo. Geras technologinis sprendimas turi dvi puses – vartotojui jis yra paprastas, greitas ir funkcionalus, o iš technologinės perspektyvos – veikiantis, neperkrautas, lengvai pritaikomas. Tai reiškia, kad IT profesionalai į produkto kūrimą turi žvelgti plačiai – ne tik ieškodami išgryninto programinio kodo, bet ir produkto pritaikomumo vartotojui. Tai sudėtingiausia šio darbo dalis, todėl IT profesionalai, kurie geba derinti abu požiūrius, yra mūsų variklis“, – atskleidžia „TransferGo“ žmogiškųjų išteklių vadovė. Ji priduria, kad geras galutinis rezultatas reiškia kuo paprastesnę paslaugą vartotojui. Prireikia gebėjimo įžvelgti bei suvokti žmonių elgseną – produktą tenka nuolat testuoti, tikrinti jo integraciją su partnerių produktais, stebėti, ar vartotojui veiksmų grandinė nėra per ilga. Kita vertus, IT komanda tokiu būdu tiesiogiai prisideda prie verslo sėkmės, o tai žmones motyvuoja. Norintiems įsidarbinti technologijų startuoliuose, personalo atrankų ekspertė A. Chushak pataria domėtis gerosiomis programavimo praktikomis, fintech situacija pasaulyje ir Lietuvoje, įgyti praktikos ir kryptingai domėtis pasirinkta sritimi dar studijų metu.