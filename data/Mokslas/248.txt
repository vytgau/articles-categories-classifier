Nustatyta, kad sunkaus kalcio izotopo gausos santykis su pagrindinio izotopo gausa teigiamai koreliuoja su objekto mase – ar tai būtų planeta, ar asteroidas, ar tikėtina meteoritų kilmės šaltinio masė. Tokį izotopų gausos nevienodumą paaiškina skirtingas objektų augimo laikas: Žemė augo ilgiau, nei Marsas, pastarasis ilgiau, nei Vesta, ir taip toliau. Augančių objektų tarpusavio gravitacinė sąveika juos vieną po kito išsviedė iš protoplanetinio disko ir jie nustojo augti. Tuo tarpu diske kalcio izotopų gausa laikui bėgant keitėsi dėl daugiau sunkaus kalcio turinčių dalelių, migruojančių į vidų iš išorinės disko dalies. Visas procesas turėjo vykti gana greitai – protoplanetinis diskas ėmė sklaidytis per penkis milijonus metų po Saulės užsižiebimo, taigi planetos užaugti ir išlėkti iš disko turėjo sparčiai. Šis modelis nepaaiškina visų detalių – pavyzdžiui, jis prognozuoja gerokai didesnę sunkaus kalcio dalį kai kuriuose meteorituose, nei stebima – tačiau yra įdomi Saulės sistemos istorijos dėlionės dalis.