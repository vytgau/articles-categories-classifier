Mokslininkai, tyrėjai ir kiti mokslo įstaigų darbuotojai kviečiami išvykti į stažuotes mokslo technologijų perdavimo centruose Anglijoje, Vokietijoje, Švedijoje, Prancūzijoje, Italijoje ir kitose Europos Sąjungos valstybėse. Apie tai pranešime paskelbė Mokslo, inovacijų ir technologijų agentūra (MITA). Vienai stažuotei skiriamas biudžetas priklauso nuo stažuotės trukmės ir gali siekti iki 11 tūkst. eurų., o bendras kvietimo biudžetas – 821 tūkst eurų. Stažuotojui kompensuojamos kelionės ir pragyvenimo išlaidos pagal patvirtintas finansavimo sąlygas. Stažuočių metu bus galimybė tobulinti gebėjimus produkto kūrimo ir vadybos, intelektinės nuosavybės apsaugos, komerciškai taikomų technologijų identifikavimo ir įvairiose kitose srityse. „MITA suteikiamos stažuotės yra išskirtinės, kadangi jų metu bus skiriamas didžiausias dėmesys ne tyrimams, o vadybos, technologijų perdavimo, licencijavimo klausimams. Bus sudaromos galimybės mokytis iš pažangiausių valstybių, geriausių universitetų specialistų ir privačių kompanijų produktų vystymo ekspertų. Raginame tartis ir ieškoti galimybių bendradarbiauti su tokių pramonės gigantų kaip PFILIPS, BOSCH tyrimų centrais“, – teigia MITA vadovas Kęstutis Šetkus. Dalyvauti konkurse dėl stažuočių gali mokslininkai, tyrėjai bei mokslo ir studijų institucijų darbuotojai, kurie yra susiję su mokslo rezultatų komercinimu. Vienos stažuotės trukmė – nuo 28 iki 100 dienų. Stažuotę gali siūlyti pats mokslininkas, kuris turi būti susitaręs ar gavęs patvirtinimą iš jį priimančios institucijos. Paraiškas galima teikti nuo 2017 m. vasario 1 d. iki 2018 m. gruodžio 30 d. Kvietimas teikti paraiškas stažuotėms yra tęstinis.