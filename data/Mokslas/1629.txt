Priežastis slypi smegenų dalyje, kuri paverčia maistą ir kitus potyrius malonumu. Japonijos Tsukubos Universiteto mokslininkai atliko tyrimus, bandydami išsiaiškinti, kodėl nuobodžiaujantys žmonės yra mieguisti. Pasirodo, už tai atsakingas tas pats smegenų centras, dėl kurio žmonėms patinka, pavyzdžiui, valgyti skanų maistą. Kuomet ši smegenų dalis nėra stimuliuojama, ji sukelia mieguistumą. Dar daugiau - nuobodžiavimo sukeltas miegas niekuo nesiskiria nuo įprasto nakties poilsio. Tai - priekinė smegenų dalis, kuri, kaip pastebi mokslininkai, mus apdovanoja už išgyvenimui būtinus veiksmus. Tarp šių veiksmų yra ir seksas bei maistas, bet ji išskiria dopaminą ir tuomet, kai bendraujame, geriame vandenį ar dirbame fizinį darbą. Ji taip pat išskiria adenoziną, kuris smegenyse reguliuoja miego ciklus. Kitaip tariant, kuomet ši smegenų dalis nėra stimuliuojama, ji neišskiria adenozino, todėl smegenys negali palaikyti mūsų žvalumo. Mūsų smegenys siunčia mus miegoti. Šių stimulų kaip tik ir trūksta, kuomet mums nuobodu. Mokslininkai šį fenomeną pastebėjo atlikdami eksperimentus su pelėmis. Vaistais ir šviesos stimuliacija mokslininkai pabandė atkurti nuobodžiaujant patiriamą jausmą, kuomet trūksta stimulų. Pelės iš karto pasidarė mieguistos. Įdomu tai, kad geras nakties miegas to išvengti nepadės - nesvarbu, kiek laiko miegosite naktį, vos tik pradėsite nuobodžiauti, galite eiti miegoti iš naujo. Tačiau yra būdų pražvalėti - tereikia puodelio kavos. Kofeinas ir adenozinas yra tos pačios šeimos chemikalai. Kofeinas, kurį gauname su kava, arbata ar kitais gėrimais, apgauna adenozino receptorius ir žmogaus smegenys tai traktuoja kaip stimulą. Aišku, kofeinas dar veikia ir širdį ir žmogus jaučiasi energingesnis. Įdomu tai, kad mokslininkai šiuos atradimus planuoja panaudoti nemigos gydymui. Adenozino receptorių blokavimas ar kitų taškų stimuliacija gali sukelti mieguistumą. Žinodami, kas padaro mus žvaliais, galime surasti ir ką nors, kas suteikia atvirkščią rezultatą. Taip pat žmonės, kuriems vidury dienos be jokios priežasties norisi miegoti, turėtų pasigardžiuoti kokiu nors skaniu maistu, atsigerti vandens, pasikalbėti su kuo nors ar imtis kitų veiksmų.