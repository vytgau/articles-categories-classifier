Ši slapta vieta yra įsikūrusi į Vakarus nuo Sidnėjaus. Čia moksliniais tikslais laikoma beveik šimtas lavonų. Jie laikomi metaliniuose narvuose siekiant apsaugoti nuo maitėdų. Kūnai yra veikiami aplinkos elementų, o mokslininkai stebi jų yrimą. Eksperimentui yra naudojami mokslo tikslams paaukoti kūnai. Mokslininkų komandai vadovauja teismo medicinos specialistė Shari Forbes, vadinama „mirusiųjų karaliene“. „Man nelabai rūpi tai, kaip žmonės nori apibūdinti mano vaidmenį ar kaip jie nori apibūdinti pačią mūsų „laboratoriją“, – sakė ji. – Matau labai daug skirtingų dalykų, todėl iš karto mąstau: „Kiek laiko šis lavonas čia guli? Kokie dalykai man gali suteikti informacijos? Nes tai bus vienas svarbiausių klausimų, kuriuos mums užduos policija. Jie norės sužinoti, kiek laiko žmogus jau yra miręs.“ „Matau ir daug kitų dalykų. Matau, ką vabzdžiai veikia ant kūnų. Jaučiu kvapą. Todėl mes nuolat stebime visus šiuos dalykus, kurie mums gali kai ką pasakyti“, – sakė ekspertė. Šioje „laboratorijoje“ hektarų ploto teritorijoje kūnai guli purve ar krūmynuose, iš kai kurių jų yra likę tik kaulai. Čia apsilankiusi vienos Australijos TV laidos prodiuserė Grace Tobin papasakojo apie siaubingus vaizdus. „Mėsa, veido bruožai, skysčiai ir musės. ... Daugybė musių, – sakė ji. – Kai kurie kūnai čia guli labai ilgai. Iš jų teliko kaulai, kuriuose dengia sausi lapai ir augmenija. Kiti čia yra vos keli mėnesiai. Jų oda parudavusi ir primena odos gaminius.“ Toks iš pažiūros siaubingas eksperimentas kriminalistams suteikia neįkainojamos informacijos, kuri leis identifikuoti itin suyrusius kūnus. „Žmogaus kūnų fermos“ idėja kilo dar aštuntajame praėjusio amžiaus dešimtmetyje, kai mokslininkai suvokė, kad be galo mažai žino apie žmogaus kūno yrimą. Iki tol buvo naudojami kiaulių gaišenos, kurios teismo medicinos patologams padėdavo suprasti, kaip vyksta yrimo procesas. „Tam tikra mūsų mokslinio eksperimento dalis yra susijusi su siekiu pagerinti mūsų galimybes ieškoti aukų. Pavyzdžiui, naudojant specialiai apmokytus šunis, kurie mokėtų rasti lavoną, – sakė profesorė Sh. Forves. – Kiti mūsų tyrimo aspektai bus susiję su aukos identifikavimu: ar tai būtų pirštų atspaudai, DNR ar izotopų naudojimas.“