Mykolo Riomerio Universiteto Ekonomikos ir finansų valdymo fakulteto profesorius Gintaras Černius primena puikiai visiems žinomą patarlę ir siūlo pradėti rūpintis ateinančios žiemos apranga, kol dar nepasibaigus ši: „Prisiminkime lietuvių liaudies patarlę: ruošk ratus žiemą, o roges vasarą. Tikriausiai pirmiausia reikėtų atsakyti į klausimą „kada“. Jeigu žiemai skirti rūbai, greičiausiai juos reikėtų pirkti tada, kai pasibaigia sezonas ir yra žymus atpigimas, tai yra per išpardavimus“, – pasakoja pašnekovas. Ar įmanoma apsirengti taip, kad tikrai nesušaltumėte žvarbią žiemą, bet taip pat atrodytumėte stilingai bei šiam reikalui neišleistumėte visos mėnesio algos? Prieš pradedant apsipirkinėti mūsų kalbintas profesorius siūlo atkreipti dėmesį į perkamo rūbo sudėtį ir paskaičiuoti vieną rūbo dėvėjimo kainą. Patikrinti ar ši misija - apsipirkti šiltai, stilingai neišleidžiant visų turimų pinigų - bei paskaičiuoti, kiek šį sezoną kainuoja žieminiai rūbai, DELFI išsiruošė į prekybos centrą, turgavietę ir dėvėtų rūbų parduotuvę. Kartu pakvietėme ir stilistę Melani Pettersson bei fotografę Akvilę Mockevičę, kuri neseniai grįžo iš šiltų kraštų ir dar nespėjo pasiruošti šiai žiemai. Turguje merginos už išsirinktų rūbų derinį būtų sumokėjusios 99 eurų. Čia jos išsirinko paltą, tuniką ir megztinį aukštu kaklu. Dėvėtų rūbų parduotuvėje jos būtų išleidusios apie 100 eurų, tačiau ten jos išsirinko net tris šiltus viršutinius rūbus. Prie išsirinktų kelnių ir palaidinės stilistė priderino ir striukę, paltą bei kailinius. Naujos aprangos parduotuvėje, viename iš didžiųjų prekybos centrų, jos išsirinko rūbų už 360 eurų. Iš čia Akvilė būtų išėjusi nešina paltu, suknele, šaliku ir pirštinėmis. Visą apsipirkimo procesą kviečiame žiūrėti reportaže.