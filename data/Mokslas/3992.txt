Pranešime žiniasklaidai rašoma, kad 62 proc. naudotojų mano, kad, pasitraukę iš socialinių tinklų, galės pamiršti bendravimą su draugais. O 21 proc. baiminasi, kad, palikę „Facebook“, „Instagram ir kt., jie visam laikui praras vertingus asmeninius failus, pavyzdžiui, nuotraukas. Be to, daugiau nei trečdalis (39 proc.) naudotojų prisipažino, kad socialiniai tinklai jiems yra tik tuščias laiko gaišimas. „Kaspersky Lab“ sugalvojo naują produktą, kuris padės žmonėms priimti sprendimus dėl socialinių tinklų naudojimo ir galimybės iš jų pasitraukti nesibaiminant prarasti kokius nors vertingus duomenis ir galimybes“, – pasakoja „Kaspersky Lab“ socialinės žiniasklaidos valdymo vadovas Eugenijus Čerešnevas. Programa, prie kurios šiuo metu dirba „Kaspersky Lab“, gavo išankstinį pavadinimą „FFForget“. Kaip tvirtinama pranešime žiniasklaidai, ji leis žmonėms kurti ir saugoti viso asmeninio turinio (nuotraukų, vaizdo įrašų, įrašų, žymų apie buvimo vietą ir kitos informacijos) papildomas kopijas iš paskyros socialiniuose tinkluose. Duomenų saugumas ir saugojimas bus užtikrinti įdiegtu šifravimu. Taip naudotojai, uždarę socialinių tinklų paskyrą, galės nesibaiminti prarasti svarbią savo skaitmeninio gyvenimo dalį. „FFForget“ bus išleistas 2017 m. Tačiau besidomintys naudotojai jau dabar gali užsiregistruoti tinklalapyje ffforget.me, kad iš karto, kai bus išleistas sprendimas, pirmieji galėtų išbandyti jo beta versiją.