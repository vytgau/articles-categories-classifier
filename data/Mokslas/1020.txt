Antradienį 11 val. 39 min. Maskvos (10 val. 39 min. Lietuvos) laiku jų erdvėlaivis prisijungė prie TKS. Raketa su pilotuojamu erdvėlaiviu „Sojuz MS-07“ sekmadienį pakilo nuo Baikonūro kosmodromo 1-osios aikštelės. Nuo tos pačios aikštelės 1961 metais pakilo raketa, pirmąkart nuskraidinusi į kosmosą žmogų – Sovietų Sąjungos kosmonautą Jurijų Gagariną. Vykdyti pusmetį truksiančios misijos į TKS atvyko rusų kosmonautas Antonas Škaplerovas, NASA astronautas Scottas Tingle'as ir japonų astronautas Norishige Kanai. Jie prisijungs prie TKS jau esančių rusų kosmonauto Aleksandro Misurkino bei NASA astronautų Marko Vande Hei bei Joe Acabos. „Sojuz MS-07“ skrydis ir susijungimas su TKS truko dvi paras. NASA TV komentatorius antradienį gyrė „vadovėlinį atvykimo pavyzdį“. Tiek 52 metų S. Tingle'ui, tiek 40-mečiui N. Kanai šis skrydis į kosmosą yra pirmasis. Tuo tarpu įgulos vadas 43 metų A. Škaplerovas TKS lankėsi jau dukart. Buvęs rusų karo lakūnas per dvi misijas TKS praleido lygiai metus, o kitų metų vasarį jis jau trečiąkart minės savo gimimo dieną orbitoje. Balsuos iš kosmoso Šeštadienį per prieš skrydį surengtą spaudos konferenciją A. Škaplerovas žurnalistams sakė, kad ruošiasi iš kosmoso balsuoti kitų metų kovą vyksiančiuose Rusijos prezidento rinkimuose. Manoma, kad juos laimės dabartinis šalies vadovas Vladimiras Putinas. „Mes (kosmonautai), kaip ir visi sąmoningi Rusijos piliečiai, dalyvausime prezidento rinkimuose“, – pareiškė jis. N. Kanai yra jauniausias Japonijos kosmoso agentūros astronautas šalies istorijoje. Jis yra paskutinis iš trijų japonų, kuriems 2011 metais buvo leista skristi į TKS. Japonijoje daugiau neberengiami astronautai TKS misijoms. Visgi ši šalis anksčiau šiemet pranešė, kad iki 2030-ųjų su NASA vadovaujama misija išsiųs savo pirmą astronautą į Mėnulį. JAV karinio jūrų laivyno kapitonas S. Tingle'as baigė Purdue universitetą Indianoje. Šią mokslo įstaigą taip pat baigė ir kosmoso legenda, pirmasis Mėnulyje išsilaipinęs žmogus Neilas Armstrongas. Anksčiau šią savaitę amerikiečių mechanikos inžinierius socialiniame tinkle „Twitter“ pasidalijo saulėtekio nuotrauka iš Kazachstano stepių Baikonūre, kur jis rengėsi savo pirmajai misijai. „Saulėtekis Baikonūre išvykstant į Aparatų surinkimo pastatą mūsų antrojo, ir paskutiniojo, sveikatos patikrinimo!“ – parašė jis.