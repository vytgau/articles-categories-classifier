2017 m. vasarą buvo atlikta apklausa, kurioje dalyvavo daugiau nei 2 tūkst. 9-14 metų vaikų keturiose valstybėse – Lietuvoje, Latvijoje, Estijoje ir Švedijoje. Tyrimas atskleidė, kad vienas vaikas iš dešimties internete buvo užkalbintas nepažįstamų žmonių, kas trečias – internete patiria patyčias ir net pusė apklaustųjų susiduria su smurto elementų turinčiu turiniu. Be to, didelė vaikų dalis įsitikinę, kad tėvai nė nenumano, ką šie veikia internete. Kad tokių tyrimų duomenys daugiau nešiurpintų, pranešime žiniasklaidai – keturi Arnoldo Lukošiaus, „Tele2“ Inovacijų biuro eksperto, patarimai, padėsiantys apsaugoti vaiką bei jo išmanųjį telefoną. 1. „MamaBear“: saugumui internete ir gatvėje Galvoje sukasi klausimai ką, kur ir su kuo jūsų vaikas veikia? Galite jų išvengti apsaugodami mažylį nuo internete tykančių pavojų. Savo ir vaiko telefone įdiekite programėlę „MamaBear“, kuri leis matyti visų šeimos narių buvimo vietą ir gauti pranešimus, kai jie atvyksta / išvyksta iš pasirinktos vietos. Programėlė išsiskiria tuo, kad leidžia sekti ir vaiko veiklą socialiniuose tinkluose, tad žinosite, su kuo jūsų mažylis susirašinėja, kokias nuotraukas ir įrašus įkelia, gauna arba kokiuose įrašuose būna pažymėtas. 2. „Geozilla“: sprendimas išmaniesiems telefonams ir laikrodžiams Išsikrovęs vaiko telefonas – labai dažna ir nerimą kelianti problema. Nuotoliniu būdu šios bėdos išvengti turbūt nepavyks, tačiau su programėle „Geozilla“ galėsite stebėti, kokia yra vaiko telefono būsena. Negana to, tiksliai matysite jo buvimo vietą ir apie tai gausite pranešimus. Naudodamiesi privačia susirašinėjimo erdve, šeimos nariai galės saugiai bendrauti. Aplikacija puikiai veikia ir su išmaniaisiais laikrodžiais bei kitais prietaisais. 3. „OurPact“: interneto prieigos kontrolė Mažieji nenaudėliai dažnai renkasi laužyti taisykles ir savo išmaniuoju telefonu, priešingai nei tėvų lengviau kontroliuojamu kompiuteriu, naudotis taip, kaip tik nori. Į savo ir vaiko telefoną įdiegę aplikaciją „OurPact“ galėsite nuotoliniu būdu kontroliuoti vaiko naudojamas programėles ir interneto prieigą, o prireikus – net jas blokuoti. Aplikacijoje galima nustatyti, kiek laiko per dieną arba tam tikru dienos metu galima naudotis telefonu, tad būsite tikri, kad vaikas nežais telefonu pamokų metu. Be to, savo išmaniuoju bus galima bet kada suteikti daugiau arba mažiau prieigos prie programėlių. 4. „Monster Messenger“: susirašinėjimo platforma vaikams Visiškai atriboti vaiką nuo socialinių tinklų šiame amžiuje būtų itin sudėtinga užduotis. Laimei, egzistuoja vaikiška susirašinėjimo platforma „Monster Messenger“, kuri puikiai tiks virtualaus bendravimo mokymuisi. Vaikams skirta aplikacija ne tik nuotaikingesnė, bet ir suteikia daugiau kontrolės tėvams. Programėlė yra saugi, nes be tėvų patvirtinimo negalima pridėti naujų kontaktų, tad vaikai bus apsaugoti nuo bendravimo su nepažįstamaisiais. Taip pat programėlėje yra įdiegta sistema prieš patyčias, kurios dėka galima pranešti blogai besielgiančius vartotojus arba paprasčiausiai juos užblokuoti.