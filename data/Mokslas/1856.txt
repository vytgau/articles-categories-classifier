Trijų didžiųjų mobiliojo ryšio operatorių BNS pateikti duomenys rodo, kad liepą, palyginti su gegužės mėnesiu, kai dar negaliojo naujas reguliavimas, mobiliųjų duomenų vartojimas išaugo kartais. Dar įspūdingesnis augimas matomas, liepą lyginant su praėjusių metų liepa, tačiau šį augimą iš dalies paaiškina ir bendra mobiliojo interneto vartojimo augimo tendencija. Liepos mėnesio duomenys nelyginami su birželiu, nes tarptinklinio ryšio reguliavimas visoje ES įsigaliojo birželio 15-ąją. Mobiliojo interneto vartojimas augo kartais Bendrovės „Tele2“ klientai liepą, keliaudami po ES šalis, iš viso išnaudojo 33,9 mln. gigabaitų mobiliojo interneto duomenų - 10,9 karto daugiau nei pernai liepą (3,1 mln. GB) ir 6,5 karto daugiau nei gegužę (5,2 mln. GB). „Keliautojų vartojimas augo, o didžiausiais šuoliais augo duomenys. Toks vartojimo įpročių pokytis tik dar kartą įrodo, kad duomenys žmonėms yra itin svarbūs. Ne taip drastiškai, bet augo ir prakalbėtų minučių bei SMS žinučių skaičius“, – BNS atsiųstame komentare teigė „Tele2“ atstovas spaudai Andrius Baranauskas. „Telia Lietuva“ klientai šiemet liepą suvartojo 31,46 mln. GB duomenų, arba 2,2 karto daugiau nei pernai liepą (14,23 mln. GB) ir 87,5 proc. daugiau nei šiemet gegužę (16,78 mln. GB). „Visoje Europoje birželio viduryje sumažinus skambučių ir naršymo kainas žmonės atleido stabdžius ir atkartojo „Telia Lietuvos“ patirtį Baltijos ir Šiaurės šalyse, kur skambinti ir naršyti namų sąlygomis buvo galima nuo praėjusių metų pradžios. „Telia Lietuvos“ grupės šalyse išvykusių žmonių suvartojami duomenys augo dešimteriopai“, - BNS teigė įmonės atstovas spaudai Audrius Stasiulaitis. Tuo metu „Bitė Lietuvos“ klientai liepą išnaudojo 25,9 mln. GB duomenų - beveik 10 kartų daugiau nei prieš metus (2,6 mln. GB) ir beveik dukart daugiau nei gegužę (13,47 mln. GB). „Pingant mobiliojo ryšio paslaugoms ES šalyse, klientai keliaudami šiose šalyse kur kas dažniau naudojasi mobiliaisiais telefonais ir paslaugų kiekiai artėja prie lietuviškų vidurkių. Ypač tas pastebima, kalbant apie mobiliuosius duomenis“, - BNS teigė „Bitė Lietuvos“ rinkodaros vadovas Arūnas Mickevičius. Pokalbių trukmės ir SMS augimas - kuklesnis Mobiliojo ryšio bendrovių duomenys rodo, kad pradėjus reguliuoti tarptinklinį ryšį, taip pat augo ir užsienyje prakalbėtų minučių ir išsiųstų SMS srautas, tačiau augimas buvo kuklesnis nei mobiliojo interneto. „Telia Lietuvos“ klientai ES šalyse liepą iš viso prakalbėjo 6,7 mln. minučių - 64,1 proc. daugiau nei pernai liepą (4,08 mln.) ir 65,6 proc. daugiau nei gegužę (4,04 mln.). Išsiųstų SMS kiekis šiemet liepą sudarė beveik 4,6 mln. - atitinkamai 1,2 proc. mažiau ir 35,6 proc. daugiau. „Bitė Lietuvos“ vartotojai liepą keliaudami po ES valstybes prakalbėjo 8 mln. minučių - 73,9 proc. daugiau nei pernai liepą (4,6 mln.) ir 14,9 proc. daugiau nei gegužę (6,96 mln.). Išsiųstų SMS kiekis per metus išaugo 40 proc. iki 2,1 mln., o palyginti su geguže, kai išsiųsta 1,78 mln. SMS, augimas siekė 18 procentų. „Išsiunčiamų SMS kiekis auga lėčiau. Pagrindinė to priežastis – klientai vis dažniau linkę susirašinėti per internetines pokalbių programėles“, - aiškino A.Mickevičius. „Tele2“ klientai liepą ES šalyse prakalbėjo 23,4 mln. minučių - 2,1 karto daugiau nei pernai liepą (11,1 mln.) ir 87,2 proc. daugiau nei gegužę (12,5 mln.). Bendrovės klientai liepą išsiuntė 3,9 mln. SMS žinučių - atitinkamai 4,7 proc. ir 39,3 proc. daugiau. Įsigaliojo nuo birželio vidurio Birželio viduryje įsigaliojęs naujasis reguliavimas (angl. „Roam like at home“) numato, kad paslaugų kaina kitoje ES šalyje turi būti tokia pati, kaip ir namų rinkoje, tačiau Ryšių reguliavimo tarnyba (RRT) Lietuvos operatoriams leido taikyti papildomą mokestį, kuris sumažintų operatorių patiriamus nuostolius. Mobiliojo ryšio bendrovės, iš pradžių taikiusios priemoką, vėliau jos atsisakė, o klientams pasiūlė naujus mobiliojo ryšio planus, kuriuose priemokos nėra. Didžiausią papildomą priemoką mobiliajam internetui - 5,32 euro už gigabaitą - RRT leido taikyti „Bitė Lietuvai“. „Telia Lietuvai“ leista papildomai apmokestinti 4,3 euro, o „Tele2“ - 2,46 euro. Atsižvelgdama į operatorių pateiktus vartojimo duomenis, RRT priemokas turėtų perskaičiuoti rugsėjį-spalį. Praėjusių metų gegužę prasidėjo pereinamasis laikotarpis, kai tarptinklinio ryšio kainos ES šalyse sumažėjo iki 4 kartų. Kiek vėliau ES nustatė sąžiningo vartojimo taisykles, kad vartotojai negalėtų piktnaudžiauti skirtingomis tarptinklinio ryšio paslaugų kainomis - operatoriams leista blokuoti SIM korteles, kurios naudojamos tik užsienyje. Šių metų vasarį ES žengė paskutinį žingsnį ir nustatė daug ginčų sukėlusias didmenines tarptinklinio ryšio paslaugų kainas, kurias operatoriai taiko vieni kitiems, kai jų klientai naudojasi kito ES ryšio operatoriaus tinklu.