Mokslininkai iš Izraelio Ben Guriono universiteto išsiaiškino, kad ausinės gali pasitarnauti kaip šnipinėjimo įrankis, rašo engadget.com. O iš tiesų programišiai nulaužia ne ausines, o kompiuterius. Mokslininkai sukūrė kenkėjišką programą, kuri sugeba pakeisti garso lizdo funkciją. Paveiktas kompiuteris nuotoliniu būdu gali būti sukonfigūruotas taip, kad jo ausinių jungtis taptų mikrofono jungtimi ir šnipinėjimui panaudotų įprastas ausines. Įrašomas garsas – gana geros kokybės: testuose, atliktuose su „Sennheiser“ ausinėmis, įrašinėjamas pokalbis buvo suprantamas stovint toliau nei 6 metrai. Mokslininkų grupės programinė įranga, pavadinta „Speake(a)r“, nėra kenksminga. Ji buvo sukurta tik eksperimento dėlei. Tačiau tyrėjai sako, kad grėsmė, jog analogiška įranga bus sukurta piktadarių, išlieka. „Žmonės paprastai apie tokius privatumo pažeidimus nesvarsto. Net jei iš kompiuterio pašalinsite mikrofoną, jūsų ausinės pasitarnaus kaip mikrofonas“, – „Wired“ sakė tyrimo vadovas. Mokslininkai nėra tikri, ar programišiai neturi tokios įrangos alternatyvų. Jie pataria ištraukti ausines iš lizdo, kai jos nenaudojamos.