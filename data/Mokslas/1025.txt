Dabar net „Facebook“ atskleidė vieną dalyką, kuris liūdina minias žmonių – tai kur kas rimčiau nei mažas „Patinka“ paspaudimų skaičius po nauja nuotrauka. „Facebook“ auga ir stiprėja, kuomet puslapyje lankosi kuo daugiau žmonių. Socialinio tinklo tikslas – pagauti jūsų dėmesį ir jį išlaikyti kiek įmanoma ilgesnį laiką, kad jūs pamatytumėte daugiau reklamos, o kompanija uždirbtų daugiau pinigų. Tai nieko nestebina – šis atviras kontraktas iš esmės visų naudotojų yra priimtas ir suprastas (nors kai kurie žmonės norėtų išimčių). Vis dėlto, „Facebook“ lankymas daro jus nelaimingus – dabar tai sako ir patys socialinio tinklo kūrėjai. Kompanijai tai pripažinti buvo sunku, nors naujame pranešime buvo minimos dvi reikalo pusės. Viena vertus, tyrimai rodo, kad technologijų populiarumas auga kartu su paauglių depresijos skaičiumi, tačiau kiti tyrimai rodo, kad atviras bendravimas su draugais internete gali padėti emociškai sunkiose situacijose. Vis dėlto, ekspertai tokį „Facebook“ pareiškimą laiko pripažinimu, kad socialiniai tinklai neišpildo savo susitarimo dalies – jie mums nėra pramoga ir gerų emocijų šaltinis. Apie tai kalba ir kitas tyrimas, atliktas su Mičigano Universiteto studentais. Eksperimentai parodė, kad vos po 10 „Facebook“ naršymo minučių studentai jautėsi prasčiau nei prieš tai – subjuro jų nuotaika. Yra ir antra šio medalio pusė – tie, kurie tas 10 minučių „Facebook“ praleido rašydami pranešimus ir bendraudami su draugais, jautėsi kur kas laimingesni nei tie, kurie tik skaitė ir naršė tinkle. Kitaip tariant, bendravimas padeda pagerinti psichologinę sveikatą, o pasyvus skaitymas ją blogina. Tai yra didesnė problema nei atrodo. Atsiverskite savo „Facebook“. Jame iš karto pamatysite eilę pranešimų iš įvairių puslapių ir kompanijų. Galbūt tarp jų bus ir keli asmeniniai pranešimai, ypač, jei juose bus kokia nuotrauka. Taigi, bendravimo liko visai nedaug. „Facebook“ tikraja to žodžio prasme vagia iš jūsų laimę, o vietoj to duoda tik reklamų kupiną plotą. Prie to dar pridėkite vis garsiau girdimas kalbas apie naudotojų sekimą, nechronologišką naujienų išdėstymą, perkamą ir parduodamą naudotojų dėmesį ir paveikslas atrodo nekoks. Visgi, tol, kol platformos narių skaičius ir pajamos iš reklamos auga, neverta tikėtis, kad kas nors pasikeis. Nepriklausomai nuo to, pripažino savo trūkumus „Facebook“ ar ne.