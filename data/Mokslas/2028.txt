Vilniaus senamiestyje įrengtos 4,5G bazinės stotys leidžia „Bitės“ vartotojams pasiekti kelis kartus didesnę duomenų atsisiuntimo ryšio spartą lyginant su 4G tinklu, rašoma bendrovės pranešime spaudai. Skelbiama, kad „Bitės“ technologijų laboratorijoje testuotas naujasis 4,5G ryšys leido pasiekti 800 Mb/s siekiančią duomenų atsisiuntimo ryšio spartą. Atlikus keliasdešimt bandymų Vilniaus senamiestyje skirtingu paros metu buvo gautas 400-500 Mb/s greitis. Testuojant realiomis sąlygomis greičiui įtakos turėjo pastatai, medžiai ir tinklo bazinių stočių apkrovimas. „Telia“ nurodo, kad jos naujosios bazinės stotys vartotojams taip pat leidžia naudotis iki 500 Mb/s siekiančia duomenų atsisiuntimo ryšio sparta. „4,5G ryšys yra dar vienas žingsnis 5G technologijos link. Tai yra artimos ateities technologijos, kurias gali paankstinti besikeičiantys klientų poreikiai ir itin sparčiai tobulėjantys įrenginiai. Toks ryšys gali būti naudojamas ne tik ten, kur reikalinga itin didelė sparta – 8K ar didesnei vaizdo raiškai, bet ir itin stabilus ryšys – bepilotėms transporto priemonėms, žaidimams ar virtualios realybės sprendiniams“, – cituojamas „Bitės“ grupės technologijų vadovas Gintas Butėnas. „Telia“ nurodo, kad pernai vasarį „Telia“, tuomet „Omnitel“, Vilniuje įdiegė naujausią „Huawei“ mobiliojo ryšio technologiją ir realiai veikiančiame tinkle tuomet pasiekta 750 Mb/s siekianti sparta. „Tele2" nurodo, kad šią technologiją yra išbandę, ji pasiekia ir 700 MB/s greitį, tačiau kol kas bendrovė jos nenaudoja, nes nėra atsivežusi tam tinkamų įrenginių - telefonų, palaikančių šią spartą.