Iki šiol ši keista anomalija nebuvo paaiškinta. Tačiau naujuose skaičiavimuose įvedus dar neatrastos 9-osios planetos kintamąjį, viskas stoja į savo vietas. Panašu, kad turime dar vieną rimtą argumentą dar nežinomos Saulės sistemos milžinės naudai. Viename iš naujausio žurnalo „Astrophysical Journal“ straipsnių keliama hipotezė, jog didžiulė ir labai tolima dar neatrasta Saulės sistemos planeta yra keistojo Saulės ašies posvyrio kaltininkė. Visos Saulės sistemos planetos aplink Saulę skrieja vienoje plokštumoje, kuri vadinama ekliptine plokštuma. Tačiau Saulės ašis su šia plokštuma sudaro ne 90 laipsnių kampą, o yra pasvirusi 6 laipsnius. Iš kur šis posvyris? Kodėl? Iki šiol mokslininkai to paaiškinti nesugebėjo. Tačiau Kalifornijos technologijų instituto mokslininkų Konstantino Batygino, Mike'o Browno ir bakalaurės Elizabeth Bailey atliktame tyrime aiškėja, kad tam įtakos gali turėti labai, labai toli nuo Saulės skriejančios neatrastos didžiulės planetos gravitacija. Pirmieji du tyrimo bendraautoriai šiemet jau supurtė mokslo bendruomenę, pristatydami kompiuterinio modeliavimo duomenis, bylojančius, jog hipotetinė planeta iš tikrųjų turėtų egzistuoti, o ji būtų maždaug 10 kartų didesnė už Žemę, aplink Saulę apskriedama tik per 15 tūkst. metų. Peno tokiai minčiai davė Kuiperio juostos objektų keistos orbitinės trajektorijos. Jas prasmingai paaiškina planetoms priskirtino masyvaus 9-ojo Saulės sistemos kūno prielaida. Naujausio tyrimo ataskaitoje mokslininkai teigia, kad 9-osios planetos gravitacinis efektas veikia pačią Saulės sistemos ašį. „Kadangi 9-oji planeta yra tokia masyvi, o jos orbita labai ištempta į elipsę, Saulės sistemos ašiai nelieka nieko kito, kaip tik keliais laipsniai pasvirti“, – straipsnyje teigia E. Bailey. 9th planet ... wtf ...... https://t.co/gAJo530UuU— Subliminal Noize (@SubliminalNoiz) October 21, 2016  Saulės sistemos ašies posvyris mokslininkus trikdo jau ne vienerius metus. Tinkamo paaiškinimo jam iki šiol taip ir nebuvo rasta. Ankstesni modeliavimai suponuoja prielaidą (hipotetinę), kad 9-osios planetos orbitinė plokštuma su Saulės sistemos ekliptine plokštuma sudaro įspūdingą 30 laipsnių kampą. Neįtikėtina, tačiau kaip tik tokia šio kampo reikšmė idealiai atitinka tą nelaimingų 6 laipsnių ašies posvyrį! „Mes ir toliau nepaliaujame stebėtis – kiekvienąkart, įsižiūrėję atidžiau, atrandame naujų 9-osios planetos požymių – tie požymiai leidžia įminti daug Saulės sistemos mįslių“, – nuostabos neslepia K. Batyginas. Sprendžiant iš visko, netolimoje ateityje reikėtų laukti istorinio 9-osios planetos atradimo. Tam reikės tiesioginio planetos vaizdo teleskopo objektyve. Ne mažiau įdomios turėtų būti ir priežastys, dėl kurių 9-oji planeta atsidūrė taip toli nuo Saulės sistemos centrinės srities.