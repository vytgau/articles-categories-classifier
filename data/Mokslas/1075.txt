Mokslininkai spėja, kad geminidų lietus prasidėjo beveik prieš 200 metų, tai – kosminės šiukšlės, atskilusios nuo Apollo klasės asteroido „3200 Phaethon“, informuoja qz.com. Pirmą kartą geminidų lietus užfiksuotas 1833 m. (iš laivo, plaukiančio Misisipės upe). Metams bėgant meteoritų srautas darosi vis intensyvesnis, nes Jupiterio sunkio jėga traukia dalelių srautą arčiau Žemės. Beje, šiemet asteroidas „3200 Phaethon“ praskries 10,2 mln. km atstumu nuo Žemės – arčiausiai nuo 1974 m. Kitą kartą asteroidas taip arti Žemės praskries tik 2093 m. Šiaurės pusrutulyje, mažiau apšviestuose regionuose geminidai kris iki 120 per valandą, t. y. po porą per minutę. Neturėtų nusiminti ir gyvenantys gausiau apšviestuose miestų regionuose – tokiose vietose matysis nuo 20 iki 60 geminidų per valandą. Iš Dvynių žvaigždyno krypties į Žemę kris geminidai kris nuo trečiadienio vakaro iki ketvirtadienio ryto. Meteorų pikas būna apie 2 val. nakties, kai dangus tamsiausias. Pernai geminidų lietus sutapo su milžinišku Mėnuliu (vadinamuoju super Mėnuliu), todėl prasčiau matėsi. Šiemet švies delčia, taigi dangus bus kur kas tamsesnis ir meteoritai matysis ryškiau. Į geminidų lietų galima žiūrėti su specialiais akiniais ar per teleskopą. Ši gruodžio naktis Lietuvoje nežada būti šalta (nuo 0 iki -3 Celsijaus), tad sąlygos džiaugtis nakties fejerverku gana palankios. Pirmiausia patartina danguje susirasti Oriono žvaigždyną su jo trimis eilute išsidėsčiusiomis žvaigždėmis. Virš jo yra Dvynių žvaigždynas. Specialistai pataria nežiūrėti tiesiai į Dvynių žvaigždyną, o dairytis aplink jį – tada matysis meteorai su ilgesnėmis šviečiančiomis uodegomis. Geminidų lietus ypač įspūdingas, nes jie krenta gana lėtai – apie 30 km per sekundę greičiu – o jų šviečiančios uodegos matosi sekundę ar dvi, prieš užgesdamos.