Būtent todėl ir kilo idėja surengti fotografijų parodą „Mokslo veidai“, kad visuomenė sužinotų bent apie dalį Lietuvos šviesuolių, garsinančių Lietuvą pasaulyje. Kviečiame Jus susipažinti su XX a. antros pusės Lietuvos mokslininkais, jų pasiekimais bei nuopelnais mūsų šaliai, kultūrai, mokslui ir visam pasauliui. Unikalioje parodoje – žinomų fotografų užfiksuoti vieni žymiausių Lietuvos mokslininkų veidai. Kas jie – profesoriai, habilituoti mokslų daktarai, nustebinę Lietuvą ir pasaulį? Prieš Jūsų akis – penkiolika portretų iš penkiolikos skirtingų mokslo sričių. Nobelio premijos nominantas, DNR redagavimo tyrėjas, biochemikas, fizinių mokslų daktaras prof. Virginijus Šikšnys. Europos branduolinių mokslinių tyrimų organizacijos projekto dalyvis fizikas prof. habil. dr. Juozas Vidmantis Vaitkus. Pasaulinį pripažinimą ir Amerikos statybos inžinierių sąjungos įvertinimą gavęs prof. habil. dr. Gintaris Kaklauskas. Matematikas, prof. habil. dr. Antanas Laurinčikas, turėjęs įtakos K. Matsumoto universalumo mokyklos atsiradimui Japonijoje. Geologas, paleontologas, mokslo istorikas prof. habil. dr. Algimantas Grigelis. Mokslinio centro ir „Nemuno“ slėnio įkūrėjas prof. dr. Antanas Sederevičius. Kalbininkas baltistas prof. habil. dr. Bonifacas Stundžia. Elektroninės muzikos Lietuvoje pradininkas, kompozitorius prof. Giedrius Antanas Kuprevičius. Lietuvos kultūros, literatūros bei meno tyrinėtoja prof. habil. dr. Viktorija Daujotytė-Pakerienė. Neuromokslų pradininkas Lietuvoje neurobiologas, prof. habil. dr. Osvaldas Rukšėnas. Nacionalinio vėžio instituto įkūrimo iniciatorius prof. habil. dr. Narimantas Evaldas Samalavičius. Perinatalinės medicinos ir neonatologijos pertvarkos iniciatorius prof. habil. dr. Vytautas Basys. Prof. habil. dr. Vytautas Jonas Sirvydis, naujagimių širdies chirurgijos diegėjas Lietuvoje, atlikęs pirmąją širdies transplantaciją Baltijos šalyse. Mokslo naujovių skleidėjas, agronomas, fitopatologas prof. habil. dr. Zenonas Dabkevičius. Istorikas, prof. dr. Zigmantas Kiaupa, parašęs pirmąją po 1990 m. Lietuvos politinę istoriją. Tarptautinė fotografijų paroda „Mokslo veidai“ „keliaus“ ne tik po Lietuvą, bet ir kitas šalis.