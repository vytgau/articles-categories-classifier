Ekspertai pastebi, kad rengiant tokias kameras reikėtų ne tik nusistatyti labiausiai tikėtinas įsilaužimo vietas, filmuoti brangiausią turtą, bet ir naudoti kitas būsto apsaugos priemones. „Statistika rodo, kad Lietuvoje kas dešimta vagystė užfiksuojama įsilaužiant į gyvenamąsias patalpas. Daugumoje tokių atvejų gyventojai nėra įsirengę kamerų. Jei anksčiau vaizdo stebėjimo sistemos reikalavo didelio pasirengimo tiesiant laidus ir ieškant būdų, kaip įmontuoti kameras, šiandien vartotojai savo būstą gali apsaugoti visai paprastomis išmaniomis belaidžių kamerų sistemomis. Jų kainos sąlyginai nedidelės ir jas rengiant reikėtų atsižvelgti į daugelį faktorių pradedant kameros vieta, baigiant perspėjimais, kad patalpa filmuojama“, – pranešime spaudai cituojamas bendrovės „Bitė Lietuva“ „Profas“ Egidijus Adomkaitis. „Kameros yra gera prevencinė priemonė prieš įsilaužėlius, tačiau nereiktų pamiršti ir bazinių apsaugos taisyklių. Nesant būtinumui nelaikykite namuose didelių piniginių lėšų, jei planuojate ilgalaikes išvykas ar atostogas, neskelbkite apie jas viešojoje erdvėje. Tas pats galioja ir viešinimui apie planuojamus ar sudarytus sandorius. Taip pat rekomenduojame ypatingą dėmesį skirti šiltų kaimyninių santykių plėtojimui ir puoselėjimui, kad vieni kitiems padėtumėte, pastebėję įtartiną incidentą“, – primena Sigitas Šemis, Vilniaus apskrities vyriausiojo policijos komisariato kriminalinės policijos Nusikaltimų nuosavybei tyrimo valdybos 2-ojo skyriaus viršininkas. Toliau „Bitė“ ir Lietuvos policija pateikia keletą patarimų, kaip tinkamai įrengti kameras namuose. Pirmas patarimas: naudokite tikrų ir netikrų kamerų kombinaciją „Vagys labai puikiai žino įprastas kamerų įrengimo vietas prie paradinių durų ar svetainėje. Paprastai jiems įsiveržus į namus jie pirmiausia ieško šių stebėjimo įrenginių tokiose populiariausiose vietose ir jas pastebėję – sugadina ar išjungia. Todėl labai pravartu tokiose matomose vietose diegti netikras kameras, o netradicinėse lokacijose – įrengti veikiančias. Taip vagis jausis valdantis situaciją, nors taip ir nebus. Pavyzdžiui, išmanioji belaidė „Arlo“ kamera gali būti lengvai pritvirtinama prie bet kurio metalinio ir ne tik paviršiaus, todėl turite žymiai daugiau panaudojimo vietų, nei tradicinėmis kameromis su laidais. Taip pat netikra kamera gali tapti gera prevencine priemone. Ją išvydęs nusikaltėlis gali pasimesti ir pasirinkti kitą taikinį“, – pataria E. Adomkaitis. Antras patarimas: rinkitės kameras pagal apšvietimą E. Adomkaitis pastebi, kad renkantis kamerą reikėtų atsižvelgti į apšvietimą patalpoje: „Jei kamerą planuojate naudoti gerai apšviestoje teritorijoje – praktiškai tiks bet kuris vaizdo stebėjimo įrenginys. Kai kalbame apie tamsą ar prietemą, tuomet reikalinga kamera, kuri kokybiškai perteiktų vaizdą ir tokioje aplinkoje. Aukso viduriukas – išmanios universalios kameros, kurios gali filmuoti bet kokiomis apšvietimo sąlygomis. Būtent jas rekomenduojame, jei dar nežinote tiksliai, ką norite stebėti ar planuojate dažnai keisti kameros vietą.“ Trečias patarimas: kombinuokite kameras su kitomis būsto apsaugos priemonėmis Kaip teigia Policijos atstovas S. Šemis, būste pravartu pagalvoti ir apie papildomas apsaugos priemones: „Labai rekomenduojame kameras kombinuoti kartu su kitais saugos sprendimais. Tai galėtų būti, pavyzdžiui, signalizacijos priemonės ar stiklo dūžio jutikliai. Tokios priemonės turėtų išgąsdinti nusikaltėlį arba priversti jį įtemptoje situacijoje padaryti klaidų, kurias pavyktų užfiksuoti kameroms.“ Ketvirtas patarimas: identifikuokite svarbiausius įsilaužimo taškus „Jei kalbame apie privačius namus ar sodybas, įrengiant kameras reikia žinoti, kad nusikaltėliai dažniausiai linkę įsilaužti per pirmame ar antrame aukšte esančias duris ar langus. Todėl kameras reikėtų įrengti būtent taip, kad jų matymo lauke būtų galimos įsilaužimo vietos. Jei jas montuojate išorėje, pasirūpinkite, kad šie įrenginiai kuo puikiausiai veiktų tamsiu paros metu ar lyjant“, – pasakoja E. Adomkaitis. Penktas patarimas: kameras montuokite netikėtose vietose Netikėtoje vietoje įrengta kamera yra vienas iš geriausių būdų nustebinti vagį: „Jei montuosite kamerą netikėtose vietose, ilgapirščiai jų nesitikės ir atsiras didesnė tikimybė užfiksuoti jų veidus. Čia praverčia šiuolaikinės kameros, kurios yra mobilios ir gali būti pastatytos bet kurioje vietoje. Pavyzdžiui, lauke kamera gali būti įdėta į medį, namie į brangakmenių dėžutę, kurią atidaręs vagis atskleistų savo veidą“, – sako bendrovės atstovas. Policijos atstovas antrina, kad tokie sprendimai iš tiesų padeda praktikoje: „Praėjusiais metais Kaune vienas užsienietis buvo užfiksuotas darantis nusikaltimą gyvenamajame name. Kameros buvo įrengtos taip gudriai, kad vagis net neįtarė, kad vienas iš kambarių yra filmuojamas, todėl nutarė neslėpti savo veido. Policijos pareigūnai, gavę iš nukentėjusiojo vaizdo įrašus su aiškiai matomu nusikaltėlio veidu, jį sulaikė ir surado ne mažą dalį pagrobto turto.“ Šeštas patarimas: filmuokite brangiausią turtą Esant ribotam kamerų skaičiui namuose, didžiausią dėmesį reikėtų skirti brangiausiam turtui saugoti: „Turbūt kiekvienas savo namuose turite seifą, papuošalų dėžutę ar spintą, kurioje laiko didžiausią piniginę vertę turinčius dalykus. Natūralu, kad tokius daiktus ir turėtumėte saugoti labiausiai. Tik rengiant kamerą nereikėtų objektyvo atsukti visiškai tiesiogiai į saugomą daiktą – tai gali vagišiui išduoti galimai vertingą turtą“, – pasakoja E. Adomkaitis. Įrengus kameras reikėtų pasirūpinti ir lipdukais, kurie praneštų asmenims, kad yra filmuojami patalpoje. Jie taip pat gali tapti prevencine priemone nuo smulkių vagišių. Be papildomų sutikimų kameromis galima filmuoti tik asmeninę nuosavybę.