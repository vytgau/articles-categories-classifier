„Pirmas žvilgsnis į Jupiterio šiaurės ašigalį – ir iškart vaizdas, kokio nesame matę ir nė neįsivaizdavome, kad toks gali būti“, – neslepia misijos Juno vyriausiasis tyrėjas Scottas Boltonas. – Didžiausia planeta Saulės sistemoje – iš tikrųjų unikali.“ Kvapą gniaužiančios naujos Jupiterio nuotraukos užfiksuotos rugpjūčio 27 d., kai Juno baigė pirmą iš 36 orbitinių priartėjimų prie Saulės sistemos milžino. Per priartėjimo piką zondą nuo Jupiterio viršutinių debesų skyrė tik 4 tūkst. km. Pusantros paros duomenys buvo siunčiami Žemėn. Juos Juno misijos mokslininkai tebeanalizuoja. Viena didžiausių staigmenų – Jupiterio šiauriniame ašigalyje nerasta atmosferinių debesų juostų, kurios juosia pusiaują ir vidutines platumas. Vietoje jų nuotraukose matyti siautulingi ciklonų verpetai. Pirmojo Juno priartėjimo metu vaizdo fiksavimo technikai pavyko užfiksuoti ir kerinčių pašvaisčių. Iš Žemės jos matomos labai blankiai. Beje, pašvaistės radijo bangų dažnyje skleidžia siaubingą triukšmą (žr. vaizdo siužetą).  O labiausiai mokslininkus suglumino struktūra, kurią Jupiterio ašigalyje jie tikėjosi išvysti, tačiau jos ten – nė kvapo. Tai – garsusis šešiakampis, juosiantis kito Saulės sistemos milžino - žieduotojo Saturno – šiaurinį ašigalį. Jupiteryje mįslingojo šešiakampio nėra. 