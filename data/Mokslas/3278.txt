Dabar keli mokslininkai nusprendė pasvarstyti ir paskaičiuoti, ar tai gali būti ateivių laivų variklių darbas. Ir jų tyrimo rezultatai mažų mažiausiai stebina. Istorijos apie ateivius jau visiems lenda per gerkles. Kiekvienas NASA vaizdo įrašuose pastebėtas taškas ar nelaiminga kosminė šiukšlė yra laikoma nežemiškos civilizacijos pėdsakais. Jas NSO entuziastai iškart apipina konspiracijos teorijomis, kurių racionalūs mokslininkų argumentai niekaip negali įveikti - jie, žinia, irgi iš karto paskelbiami konspiracijos dalyviais. Tačiau yra vienas fenomenas, kuris ne vieną tikrą astronomą verčia kilstelti antakį. Staigūs radijo bangų pliūpsniai (angl. fast radio burst) kartais pastebimi tolimame kosmose - už milijardų šviesmečių. Didelis atstumas šių labai ryškių pliūpsnių atidžiai patyrinėti neleidžia, tačiau mokslininkai bent jau teoriškai svarsto įvairias galimybes, kas galėtų juos sukelti. Kadangi šie pliūpsniai yra labai ryškūs, buvo manoma, kad juos sukelti gali, pavyzdžiui, juodųjų skylių susidūrimas. Tačiau įvairios kompiuterinės simuliacijos niekaip neparodo to, ką mokslininkai aprašo savo hipotezėse. Kai kurios jų yra labai sudėtingos ir yra susijusios su tamsiosios materijos trūkiais ar juodųjų skylių sprogimais. Tokių pliūpsnių užfiksuota nėra daug - vos apie 20. Tačiau jų įrodymai yra neginčijami - tai nėra technikos klaida. Pirmasis užfiksuotas vos prieš 10 metų ir iškarto sukėlė šiokią tokią audrą astronomijos pasaulyje. Dabar Manasvi Lingamas ir Avi Loebas, Harvardo Universiteto mokslininkai, nusprendė patikrinti vieną versiją, kuri seniai knibžda jų galvose - ar staigius radijo bangų pliūpsnius gali sukelti ateivių kosminiai laivai?