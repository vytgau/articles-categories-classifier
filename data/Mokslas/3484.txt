Raketos, turėjusios nuskraidinti kapsulę „Dragon“ į Tarptautinę kosminę stotį (TKS), startas turėjo įvykti 10 val. 1 min. vietos (17 val. 1 min. Lietuvos), bet buvo atidėtas „dėl visa pikta“, nurodė kompanijos atstovas. Ankstesnę dieną inžinieriai buvo aptikę nedidelį helio nuotėkį iš raketos antrosios pakopos. „Visos sistemos veikia, tik viršutinės pakopos variklio valdymo hidraulinio stūmoklio judėjimo profilis buvo keistokas“, – sakoma „SpaceX“ vadovo Elono Musko „Twitter“ žinutėje, paskelbtoje atšaukus startą. „Atidedame, kad ištirtume, – pridūrė jis. – Jeigu tai vienintelė problema, skrydis būtų pavykęs, bet turim įsitikinti, kad tai nėra kokios nors reikšmingesnės aukštesnio lygio priežasties simptomas.“ Kita galimybė paleisti raketą bus sekmadienį 9 val. 38 min. vietos (16 val. 38 min. Lietuvos) laiku. Iki to laiko inžinieriai planuoja „atidžiau apžiūrėti antrosios pakopos variklio tūtos sritį“, nurodė Kalifornijoje įsikūrusi „SpaceX“. Per pastaruosius dvejus metus „SpaceX“ patyrė dvi brangiai kainavusias katastrofas: raketos ir jos nešto palydovo netektį per sprogimą starto aikštelėje pernai rugsėjį ir 2015 metų birželį driokstelėjusį kylančios raketos sprogimą, sunaikinusį „Dragon“ kapsulę, turėjusią nugabenti atsargų į orbitinę stotį. Bendrovė sausį sėkmingai paleido „Falcon“ raketą iš Vandenbergo oro pajėgų bazės Kalifornijoje ir ją nutupdė. Šeštadienį raketa turėjo būti paleista iš Floridos Kanaveralo kyšulio, nuo istorinės NASA raketų leidimo aikštelės 39A, pastatytos JAV kosminės agentūros ankstyviesiems skrydžiams į Mėnulį 7-ame ir 8-ame dešimtmečiais. Be to, nuo jos taip pat kildavo amerikiečių erdvėlaiviai „Space Shuttle“, kol jų eksploatavimas buvo baigtas 2011 metais. „SpaceX“, vadovaujama milijardieriaus interneto verslininko E. Musko, 2013 metais susitarė su NASA dėl šios aikštelės nuomos, įveikusi savo varžovę „Blue Origin“, įkurtą internetinės prekybos tinklo „Amazon“ steigėjo Jeffo Bezoso. Iki ateinančių metų, kol ši starto platforma bus visiškai pritaikyta skraidinti į kosmosą astronautus, „SpaceX“ turės išleisti daugiau kaip 100 mln. dolerių, kad pritaikytų ją šiuolaikiniams kosminiams skrydžiams, sakė bendrovės operacijų vadovė Gwynne Shotwell. Naujausia krovinių gabenimo misija – CRS-10 – bus dešimtasis iš 20 planuojamų TKS aprūpinimo skrydžių pagal „SpaceX“ ir NASA kontraktą. „Falcon“ turi iškelti į orbitą apie 2 267 kg krovinių – maisto, įrangos ir medžiagos moksliniams eksperimentams, atliekamiems TKS įgulos. Meteorologinės prognozės rodo, kad sekmadienį startui palankių orų tikimybė yra 70 procentų. Kai raketa iškels į orbitą savo krovinį, „SpaceX“ mėgins ją nutupdyti kitoje Kanaveralo kyšulio vietoje. Jeigu viskas vyks sėkmingai, „Falcon 9“ pirmoji pakopa turėtų stačia nusileisti ant žemės. Tai būtų trečias sėkmingas „SpaceX“ raketos nusileidimas ant antžeminės aikštelės. Anksčiau tokie nusileidimai būdavo vykdomi ant vandenyne plaukiojančios platformos, bendrovei stengiantis patobulinti technologijas, leidžiančias susigrąžinti brangiai kainuojančias raketos dalis ir vėl jas panaudoti, užuot nuskandinus vandenyne panaudojus tik kartą.