„Tai dar vienas svarbus žingsnis 5G ryšio įdiegimo link. Dabartinės technologijos, apjungiančios žmones, netrukus taps 5G dalimi ir į vieną visa ko tinklą apjungs viską – žmones, paslaugas ir daiktus. „Telia Lietuva“ šis žingsnis leis kartu su įrangos gamintojais prototipuoti ir kartu su įvairiomis industrijos šakomis geriau suprasti pagrindines 5G technologijos pritaikymo sritis“, – sakė „Telia“ tinklo vadovas Mindaugas Varanauskas. Pasak jo, šiuo metu daugelyje pasaulio šalių vyksta 5G technologijos prototipų bandymai, tačiau šio standarto patvirtinimas paspartins realių įrenginių kūrimą ir bandymą įvairiose industrijose. Tai tik dar vienas žingsnis link pilnos 5G technologijos standartizavimo, kurį planuojama užbaigti kitais metais, o pirmieji komerciniai tinklai pasaulyje pasirodys 2019 metais. „Telia“ kartu su šio standarto įdiegimu tęsia jau ankščiau pradėtą bendradarbiavimą su visa industrija, kaip ir kelionę 5G ryšio link. 2017 m. „Telia“ penkiuose didžiuosiuose šalies miestuose įrengė naujausios mobiliojo ryšio technologijos „4.5G / LTE Advanced Pro“ bazines stotis. Jos vartotojams leidžia naudotis iki 500 Mb/s siekiančia duomenų atsisiuntimo ryšio sparta. 3GPP organizacijos skelbiamuose planuose nurodoma, kad galutinai standartizuota 5G technologija komerciniuose tinkluose vartotojus pasieks apie 2020 metus.