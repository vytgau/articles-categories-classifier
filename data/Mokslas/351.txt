„Bioterorizmas gali išplisti labai greitai, o mes jam visiškai nepasiruošę“, – perspėja Melinda. Vardydama pavyzdžius ji paminėjo natūralias arba dirbtinai sukurtas ir sukeltas infekcines ligas, kurias teroristai gali panaudoti ir taip sukelti didžiulę pandemiją, rašoma portale „Business Insider“. Billas ir Melinda Gates'ai įsitikinę, kad ir infekcinės, ir lėtinės ligos laikytinos didžiausia per ateinantį dešimtmetį visuomenei iškilsiančia grėsme. „Nesvarbu, ar teks susidurti su pikta gamtos išdaiga, ar teroristų išpuoliu, sparčiai oru plintantis užkratas, pasak epidemiologų, per mažiau nei metus gali sukelti mirtis daugiau kaip 30 mln. žmonių“, – pernai rašė B. Gates'as portalo „Business Insider“ nuomonių skiltyje ir pridūrė, kad tokie ligų protrūkiai, remiantis specialistų prognozėmis, ypač tikėtini per ateinančius 10–15 metų. Ypač reali grėsmė Šios srities specialistai tvirtina, kad kalbėdamas apie grėsmės rimtumą B. Gates'as nė kiek nepersūdo. George‘as Poste‘as yra grupės „Blue Ribbon Study Panel on Biodefense“ narys. Tai yra biologinį saugumą Jungtinėse Valstijose vertinanti organizacija, į kurią susibūrę specialistai ir buvę aukšto rango valstybės pareigūnai diskutuoja apsaugos nuo biologinių grėsmių klausimais. G. Poste‘as priminė, kad jau praėjo lygiai šimtmetis nuo 1918 metais kilusios gripo pandemijos, ir atkreipė dėmesį, kad būtent tiek laiko panašaus masto kokios nors ligos protrūkio pavyko išvengti. „Vis dėlto manyti, kad ypač nuožmios pandemijos nesulauksime, tikrai negalima“, – perspėjo G. Poste‘as. Per 1918 metais siautusią pandemiją pasaulyje mirė maždaug 50 mln. žmonių. Visuotinai plintantis užkratas buvo toks negailestingas, kad gripo pandemija įėjo į istoriją kaip viena iš daugiausiai žmonių gyvybių pareikalavusių tragedijų. Ligos ims plisti savaime? B. Gateso nuomonę palaiko ir dar du specialistai – Davidas Rakestraw, vadovaujantis Livermore, Kalifornijoje, veikiančios federalinės tyrimų institucijos „Lawrence Livermore National Laboratory“ vykdomai programai, kurios tikslas – rūpintis apsauga nuo cheminių, biologinių ir sprogstamųjų medžiagų keliamų grėsmių, taip pat Tomas Slezakas, toje pačioje laboratorijoje dirbantis bioinformatikos ekspertas. „Didžiulę grėsmę kelia ir natūraliai kylančios, ir specialiai sukeliamos grėsmės, o siekiant kuo labiau sumažinti galimus jų padarinius, visuomenę būtina perspėti“, – tvirtina specialistai. Nors galimybės, kad epidemijos protrūkis įvyks dėl tyčinių veiksmų, t. y. kam nors panaudojus biologinį ginklą, atmesti negalima, apie ypač plataus masto bioterorizmą G. Poste‘as linkęs kalbėti skeptiškai, mat surengti tokį išpuolį būtų be galo sudėtinga. Deja, esama pagrindo manyti, kad ypač pavojingos ligos ims reikštis ir plisti savaime, o pandemijos padariniai bus tiesiog katastrofiški. Niujorko miesto grėsmių mažinimo plane teigiama, kad biologinis terorizmas gali padaryti maždaug tiek pat žalos, kiek branduolinis ginklas, be to, nurodoma, jog biologinė ataka yra kur kas labiau tikėtina. Būtina pasiruošti Kad ir kokia būtų ligos protrūkio priežastis, pasirengimas pandemijai, kaip tikina G. Poste‘as, visais atvejais vienodas. Pastaruoju metu užfiksuoti Zikos ir Ebolos virusinių ligų protrūkiai parodė, kad būtina užtikrinti efektyvesnius ligos eigos stebėjimo mechanizmus. Zikos viruso poveikis sveikatai ir dabar iki galo neištirtas, ir labai tikėtina, kad ši uodų platinama liga yra daug rimtesnė, nei manyta. Specialistai nuolat akcentuoja, kaip svarbu atpažinti dar tik kylančias, į epidemijas arba pandemijas neišvirtusias grėsmes. G. Poste‘as taip pat konstatavo, kad būtina patobulinti skubios diagnostikos testus, nes tik taip pavyks greičiau sukurti reikiamų medikamentų ir vakcinų. Apie šią spragą „Goalkeepers“ ataskaitoje užsimena ir Gates'ai. M. Gates mano, kad norint tinkamai pasirengti galimam biologinio teroro išpuoliui, reikia įkurti į ligų kontrolės ir prevencijos centrą panašią organizaciją, kurios vienintelis tikslas būtų bioterorizmo grėsmių vertinimas, saugos standartų kūrimas ir pasaulio stebėsena. Kol to nepadaryta, kaip sakė M. Gates, grėsmė tebėra žymiai realesnė nei daugelis įsivaizduoja.