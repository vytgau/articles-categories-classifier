Asociacija dėl šio tinklalapio veiklos pernai vasarą parašė pareiškimą policijai. Jos duomenimis, šiemet sausį bendrovėje buvo atliktos kratos ir atsakingam asmeniui pareikšti įtarimai. DELFI su filmai.in administracija susisiekti nepavyko. „Mes norėjome daugiau žinių apie ikiteisminį tyrimą, bet gavome lakonišką atsakymą, kad informacijos negausime, nes, berods, sausio 30 d. buvo pateikti įtarimai atsakingam asmeniui ar asmenims ir atliktos kratos“, - sakė jis. DELFI žiniomis kratos atliktos anksčiau, nei pareikšti įtarimai. Be to, kratų metu buvo paimta kompiuterinės technikos. Tyrimo ėmėsi Vilniaus apskrities vyriausiasiojo policijos komisariato Kriminalinės policijos ekonominių nusikaltimų tyrimo valdyba. Pasak pašnekovo, „filmai.in“ taip pat pažeidžia autorių teises, nes jame yra daugiau kaip 20 tūkst. filmų, kurie rinkoje kainuoja nuo 5 iki 20 eurų. „Šis tinklalapis nėra nemokamas, jis ima pinigus iš vartotojų ir teisėtiems autorių teisių turėtojams nieko nesumoka“, - sakė M. Kuzminas. Norint filmus platinti teisėtai, reikia pasirašyti sutartis ne tik su LATGA, bet ir su filmų gamintojais, prodiuseriais. Trečiadienį DELFI pasiekė ir kita įdomi informacija: tinklalapyje filmai.in jau beveik savaitę negalima žiūrėti filmų jų neatsisiunčiant. Anksčiau tai daryti buvo galima. Dar du ikiteisminiai tyrimai Kovo pradžioje įvairioms šalies institucijoms išsiųstas kolektyvinis Lietuvos kabelinės televizijos asociacijos, „Telia“, asociacijos „LATGA“, asociacijos „AGATA“ ir asociacijos „AVAKA“ vadovų prašymas pradėti ikiteisminį tyrimą dėl neteisėto audiovizualinių kūrinių platinimo, sulaukė Generalinės prokuratūros atsako, kuriame pranešama apie neseniai pradėtus ikiteisminius tyrimus. Tai pranešimu spaudai paskelbė „LATGA“. „Generalinės prokuratūros atsiųstame atsakyme į šį kreipimąsi, kurį pasirašė Baudžiamojo persekiojimo departamento vyriausiojo prokuroro pavaduotojas Zenonas Burokas, pranešama, kad įvertinus nurodytas aplinkybes ir iš VMI gautą su tuo susijusią medžiagą, iš karto imtasi konkrečių veiksmų kovojant su nelegaliais audiovizualinių kūrinių platintojais“, - rašoma asociacijos pranešime. Skelbiama, kad Z. Burokas nurodo, kad Generalinė prokuratūra 2017 m. kovo 17 d. pradėjo du ikiteisminius tyrimus dėl galimai nusikalstamos veikos asmenų, administruojančių tinklalapius http://tv.pr.2pr.net ir www.torrent.ai. „Nors būtinybė kovoti su šiomis neteisėtomis veiklomis tam, kad būtų apsaugotos intelektinės nuosavybės teisės, suprantama jau seniai, asociacijų nuomone, valstybinės priežiūros institucijų praktikoje vis dar nepakankamai akcentuojamas finansinis šios veiklos mastas, t. y., kad iš tokio pobūdžio veiksmų, kurių dalis pristatomi kaip neva „nemokami“, yra gaunamos didžiulės neteisėtos pajamos, kurios niekur neapskaitomos, nedeklaruojamos, nuo jų nemokami jokie mokesčiai ir jos tenka vien šią neteisėtą veiklą vykdantiems asmenims“, – rašome oficialiame kreipimesi, skirtame valstybės institucijoms. Pabrėžiama, kad nelegaliomis paslaugomis naudojasi vis daugiau Lietuvos gyventojų, kurie dažnu atveju nesupranta, kad šios paslaugos teikiamos neteisėtai. „Džiaugiamės, kad galų gale Generalinė prokuratūra ėmėsi šio opaus klausimo ir labai tikimės, kad skirs pakankamai tam jėgų ir dėmesio. Mes, žinoma, pasirengę padėti, kiek tik reikės. Visi suprantame, kad tai nusikaltimas, dėl kurio nukenčia tiek mūsų šalies, tiek viso pasaulio kūrėjai“, – pažymi asociacijai LATGA civilinėje byloje dėl prieigos prie svetainės „linkomanija.net“ panaikinimo atstovaujantis advokatas Andrius Iškauskas. Šią savaitę buvo sutrikusi lietuviška dalinimosi duomenimis ir „torrent“ nuorodomis svetainė „Linkomanija“. Nors pastaruoju metu teismo prašoma interneto ryšio bendrovėms uždrausti teikti prieigas prie šios interneto svetainės, autorių teisių gynėjai prie šių sutrikimų sako neprisidėję. Pastebėta, kad sutriko ne tik svetainės pasiekiamumas domenu, bet ir IP adresu. Trečiadienį tinklalapis vėl buvo pasiekiamas. Lietuvos ir užsienio autorių teises ginanti asociacija LATGA kiek anksčiau kreipėsi į Vilniaus apygardos teismą dėl šio tinklalapio veiklos, o jai atstovaujantis advokatų kontoros „AAA Law” advokatas, partneris Andrius Iškauskas DELFI komentavo, kad šis sutrikimas nėra bylos teisme pasekmė, nors autorių teisių gynėjus džiugino. Pašnekovas primena, kad svetainės domenas yra susijęs su IP adresu, kad žmonėms nereiktų atsiminti skaitinės tinklalapio adreso išraiškos ir buvo spekuliacijų, kad sutikimas atsirado dėl to, kad netinkamai iš domeno pavadinimo yra nukreipiama į IP adresą. „Buvo spėlionių, kad kažkas užblokavo šį nukreipimą, bet aš žinau svetainės IP adresą iš skaičių ir jis irgi neveikia. Kokia sutrikimo priežastis – neaišku“, - kalbėjo A. Iškauskas. Nėra žinoma, kas lėmė šį tinklalapio veiklos sutrikimą. DELFI primena, kad teismo prašoma interneto ryšio bendrovėms uždrausti teikti prieigas prie šios interneto svetainės. Jo prašoma uždrausti operatoriams „Telia“, buvę „Teo LT“ ir „Omnitel“, „Bitė Lietuva“, „Lietuvos radijo ir televizijos centras“, „Cgates“, „Init“, „Balticum TV“, „Splius“ ir „Penkių kontinentų komunikacijų centras“ teikti prieigą prie interneto svetainės linkomanija.net. Ryšio tiekėjams papildomi reikalavimai nekeliami ir jie niekuo nekaltinami. Jei asociacijai pavyktų laimėti bylą, bet dalinimosi duomenimis svetainė būtų perkelta kitu adresu ar adresais, būtų siekiama draudimo teikti prieigą ir jiems.