Nuo 1915 m. mokslininkai laužė galvas, kieno gi buvo galva, kurią nukirstą rado apiplėštame senovės Egipto Deir El Bersha nekropolyje. Archeologai tyrė kapą, kuriame buvo palaidotas Egipto valdytojas Djehutynakhtas su žmona, bet jiems niekaip nepavyko nustatyti, ar kaukolė vyro, ar moters. Į tyrimą įsikišo net FTB ir pagaliau, pasitelkus pažangią DNR sekos nustatymo technologiją, buvo nustatyta – galva buvo paties valdytojo, rašoma independent.co.uk. FTB biologė Odile Loreille paėmė mėginį iš danties, sutrynė danties dalį į miltelius, juos ištirpdė cheminiame preparate. Gautą tirpalą ištyrė DNR kopijavimo aparatu, vėliau – DNR sekos nustatymo aparatu. Iš šešių chromosomų santykio tyrėja padarė išvadą, kad galva buvo vyro. „Nesitikėjau, kad pavyks, maniau, (dantis) bus per daug suiręs arba bus mažai medžiagos (tyrimui)“, – sakė ji CNN. Kaukolė buvo labai sena, be to, rasta dykumoje, todėl išskirti DNR buvo labai sunku. Mūsų genetiniame kode esanti molekulė – DNR laikui bėgant karštyje irsta. Kaukolei žalos padarė plėšikautojai, dar senais laikais išplėšę kapą ir suniokoję kūną, taip pat ir šių laikų archeologai, kurie bandė nustatyti tapatybę. Pirmas bandymas nustatyti kaukolės tapatybę darytas 2000-aisais – tada Bostono menų muziejus, kuriame saugomi daiktai iš Egipto kapo, perdavė kaukolę tirti į Masačusetso bendrąją ligoninę. 2005 m. ligoninėje atliko kompiuterinės tomografijos tyrimą, po ketverių metų bandė tirti danties DNR, tačiau nė vienas tyrimas nedavė rezultatų. Galiausiai įsikišo FTB, nes pamatė puikią progą išbandyti pažangią DNR tyrimo technologiją, kuri kartais taikoma, tiriant šių laikų nusikaltimus. „FTB neturi specialaus skyriaus tirti istoriniams atvejams, – teigė FTB DNR tyrimų skyriaus vadovas Anthony‘is Onoratas. – Pasitelkę istorinius radinius mes iš tiesų siekiame nustatyti nusikaltimų tyrimo procedūras.“