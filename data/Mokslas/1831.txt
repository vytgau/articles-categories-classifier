Robotizuotas „Panasonic“ šaldytuvas nestovi kaip įbestas jam numatytoje vietoje, bet laisvai juda po erdvę. Šis išmaniojo maisto ir gėrimų saugotojo prototipas publikai buvo pristatytas per buitinės elektronikos parodą IFA Berlyne. Prietaisas, gavęs pavadinimą „Ku“, turi ratukus ir optinio diapazono tolimatį LIDAR. Ši technologija leidžia aptikti objektus ir pagal atspindėtos šviesos spindulį nustatyti atstumą iki jų. „Ku“ įsimena virtuvės planą ir saugo atmintyje duomenis apie jam patikėtus maisto produktus. Jis laisvai juda po butą ir apeina kliūtis. Dar vienas „Ku“ privalumas – gebėjimas reaguoti į komandas balsu, sako gamintojų atstovas Tobias Bobbe.