Rusijos kosmoso agentūros „Roskosmos“ pranešime sakoma, kad „atlikus bandymus Baikonūro kosmodrome buvo nuspręsta dėl techninių priežasčių atidėti (erdvėlaivio) „Sojuz MS-02“ paleidimą, planuotą rugsėjo 23 dieną“. „Kosminio skrydžio data bus paskelbta vėliau“, – pridūrė agentūra. Planuojama, kad per kitą skrydį į Tarptautinę kosminę stotį (TKS) bus nugabenti amerikietis astronautas Shane'as Kimbrough (Šeinas Kimbro) ir rusai kosmonautai Sergejus Ryžikovas bei Andrejus Borisenka. Įgulos nariai jau buvo bebaigią mokymus Kazachstane esančio Rusijos Baikonūro kosmodromo starto aikštelėje. Ateinantį penktadienį turėjęs įvykti „Sojuz“ startas kurį laiką dar nebuvo atšauktas NASA kosminių skrydžių tvarkaraštyje.