Jūsų kraujagyslės iš tiesų yra raudonos, kaip ir didžioji likusio kūno dalis. Ir nieko keisto – juk kraujas yra raudonas. Chirurgai tai jums galėtų patvirtinti – kad ir kokios kraujagyslės jums gali pasirodyti žiūrint per ploną odos sluoksnį, jos iš tikrųjų yra raudonos. Tai kodėl mes matome mėlynas kraujagysles savo riešuose? Dienos šviesa iš esmės yra balta. Tai reiškia, kad ją sudaro visas spalvų spektras, tarp jų – ir mėlyna bei raudona. Raudona šviesa pasižymi dideliu bangos ilgiu, todėl ji gali giliai prasiskverbti į odą – bent 5-10 mm. Tai yra gana giliai, turint omenyje, kas mūsų oda nėra peršviečiama. Dauguma matomų kraujagyslių nėra taip giliai. Kitaip tariant, mūsų oda sugeria didelę dalį mūsų aplinkoje esančios raudonos šviesos. O štai mėlynos šviesos bangos ilgis yra kur kas trumpesnis. Mėlyna šviesa mūsų odos yra lengvai išsklaidoma ir atspindima, todėl ji giliai į odą prasiskverbti negali. Ji pasiekia kraujagysles ir yra atspindima, todėl jos per odos sluoksnį mums atrodo melsvos. Kitaip tariant, mūsų oda veikia kaip filtras, sugeriantis didžiąją dalį šviesos, ir išsklaidantis mėlyną. Jei kraujagyslės operacijos metu yra ištraukiamos į dienos šviesą, jos atrodo pilkai raudonos, nes be šviesą sugeriančio odos filtro jos raudoną atspindi kur kas lengviau nei mėlyną. Mėlyna šviesa įprastomis sąlygomis išryškina kraujagysles, tačiau tik jei yra baltos šviesos sudėtyje. Ar prisimenate tuos laikus, kai dauguma degalinių, autobusų stočių ir net prekybos centrų tualetų turėjo nemalonų mėlyną apšvietimą? Jis labai erzino šių tualetų lankytojus, nes buvo sunku save apžiūrėti veidrodyje, o pati spalva nebuvo maloni akims. Vis dėlto, ji turėjo paskirtį – mėlyna šviesa neleidžia pamatyti venų. Kadangi kraujagyslės labiau atspindi mėlyną šviesą, jos yra lengvai pastebimos baltoje šviesoje. Tačiau aplinkoje su mėlynu apšvietimu jos tarsi pranyksta, nesusidaro kontrastas. Taigi, tokiais tualetais negali naudotis intraveninius narkotikus naudojantys žmonės. Dabar mėlyna šviesa tualetuose taip dažnai nebėra naudojama. Įprasta balta šviesa lankytojams yra patogesnė, viskas atrodo natūraliau, patogiau naudotis veidrodžiu. Tačiau raudona taip pat turi paskirtį. Jei mėlyna spalva tarsi užmaskuoja kraujagysles, raudona jas išryškina. Medikai naudoja ryškius raudonus šviestuvus kraujagyslėms surasti – kuomet rankos yra apšviestos raudona šviesa, kraujagyslės atrodo labai tamsios, o oda – šviesi. Taip yra todėl, kad kraujagyslės sugeria daugiau raudonos šviesos, o oda ją atspindi. Beje, anksčiau buvo sakoma, kad aristokratų kraujas yra mėlynas. Šis posakis atsirado todėl, kad turtingi žmonės mažai laiko praleisdavo lauke, todėl jų oda buvo labai šviesi, neįdegusi. Tai leisdavo lengviau įžiūrėti kraujagysles, kurios, aišku, atrodo mėlynos.