Rugsėjis iš tiesų yra tas mėnuo, kai atostogos daugeliui jau būna tapusios maloniu prisiminimu, tačiau nenumaldomai artėjantys kalėdiniai vakarėliai ir prieššventinė prekybos centrų lankymo karštinė gali baigtis 2017 m. pradžioje ištiksiančia finansine krize. Štai keli patarimai, kaip sąskaitose ir piniginėse sukaupti kaip įmanoma daugiau pinigų, kad būtumėte pasiruošę didžiosioms metų šventėms, rašo time.com. Geriausi rugsėjo mėn. pirkiniai Panašu, kad pagrindinė šio mėnesio tema – transportas. Automobilių išpardavimai ir pigūs skrydžių bilietai – štai geriausi šio mėnesio pasirinkimai, į kuriuos būtina atkreipti dėmesį. 1. Automobiliai Rugsėjo mėnesio pradžia – vienas geriausių laikotarpių automobiliui įsigyti. Visas šis mėnuo kupinas geriausių automobilių pardavėjų pasiūlymų. Ateinančių metų modelių pasirodymo išvakarėse einamųjų metų automobiliai turi būti realizuoti. Taigi klientams vilioti skiriami įspūdingi pasiūlymai, dažnai automobilį įsigyti siūloma išsimokėtinai be jokio pabrangimo. Vis dėlto vertėtų nepamiršti, kad dauguma šių viliojančiai atrodančių pasiūlymų skirti pirkėjams, patenkantiems į aukščiausių kreditavimo reitingų kategoriją. Taigi patartina tiksliai išsiaiškinti dėl keliamų reikalavimų prieš ką nors perkant išsimokėtinai. 2. Išmanieji „iPhone“ Kasmet rugsėjo mėn. „Apple“ pristato naująjį „iPhone“. Taigi jei norite naujo išmaniojo, šis mėnuo pats tinkamiausias norui įgyvendinti. Naujasis „iPhone 7” turėtų pasirodyti pačioje rugsėjo mėn. pabaigoje, taigi tuo metu galėsite įsigyti naujutėlaitį išmanųjį, pasižymintį visomis naujausiomis savybėmis, arba už ženkliai mažesnę kainą įsigyti senesnių modelių, kurių kaina ženkliai smuktelės dėl būtinybės užleisti vietą naujovėms. „DealNews“ pataria geriausių pasiūlymų norintiems įsigyti senesnių modelių „iPhone“ ieškoti internetinėse „eBay“, „Walmart“, „Best Buy“ ir kitose panašaus pobūdžio platformose. 3. Pigūs skrydžių bilietai Nors pigių skrydžių diena jau praėjo, tai nereiškia, kad gerų pasiūlymų ieškoti neverta. Pigių lėktuvo bilietų rasti galima visus metus, priklausomai nuo kelionės pobūdžio. Vis dėlto rugsėjo mėn. geriausia pirkti bilietus tiems, kurie ketina keliauti lapkričio ar gruodžio mėn. Vasaros atostogos baigėsi, o Kalėdų karštinė dar neprasidėjo. Taigi šis mėnuo – tobula tarpinė stotelė, tinkama įsigyti lėktuvo bilietų pigesnėmis kainomis. 4. Dviračiai Būtent rugsėjo mėnesį galima pasinaudoti geriausiais norintiems įsigyti dviratį skirtais pasiūlymais. Nieko keisto, juk vasarai pasibaigus vis mažiau žmonių linkę mėgautis pasivažinėjimais lauke. Kadangi mažmenininkai nori atsikratyti itin vertingą erdvę užimančiomis prekėmis, jie būna linkę mažinti kainas. Taigi rugsėjo mėnesį drąsiai pirkite dviratį kaip dovaną, kurią įteiksite artimam žmogui per Kalėdas. Be to, apsvarstykite galimybę įsigyti dviratį ir sau – ateinantį pavasarį šis sprendimas jus itin džiugins. Vis dėlto rekomenduojama neskubėti ir skirti laiko informacijos apžvalgai: juk nebūtų smagu neilgai trukus susivokti, kad įsigijote pasenusį modelį. 5. Televizoriai Prasidėjus mokslo metams bendrabučiuose ir nedideliuose butukuose gyvenantys studentai ima masiškai ieškoti tinkamo dydžio televizorių, todėl itin naudinga žinoti, kad rugsėjo mėnuo – tinkamiausias metas šiai prekei įsigyti. Šį mėnesį televizorių pasiūla didžiausia, o kainos – mažiausios. Blogiausi rugsėjo mėnesio pirkiniai 1. Buitiniai prietaisai Nors rugsėjo mėn. pradžios išpardavimai gali pasirodyti itin viliojantys, planuojantiems įsigyti buitinių prietaisų rekomenduojama palaukti spalio ar lapkričio mėn., kai prasidės prieššventiniai išpardavimai. Kantriausieji, sulaukę lapkričio mėn. pabaigos, galės džiaugtis įsigiję tų pačių buityje naudojamų prietaisų net iki 75 proc. mažesnėmis kainomis. 2. Žieminė apranga Nors dauguma tik dabar ima susivokti, kad vasara baigėsi, vis dėlto nederėtų pulti į prekybos centrus, kuriuose jau laukia viliojančios rudens ir žiemos kolekcijos. Rugsėjo mėn. nėra tinkamas metas šiltiems drabužiams pirkti. Protingiau būtų palaukti sausio ar vasario mėn., kai šių drabužių kainos bus kur kas patrauklesnės. Taigi jei nekantraujate įsigyti naujesnį išmanųjį ar iš anksto planuojate kelionę, rugsėjo mėn. itin palankus šiems pirkiniams įsigyti, tačiau patartina susilaikyti nuo prekių, kurių kainos spalio ir lapkričio mėn. bus pastebimai sumažintos.