„Per pirmąjį veiklos mėnesį sulaukėme virš šimto paklausimų tapti centro nariais“, – žurnalistams šeštadienį Vilniuje sakė E. Nemeikštytė. Pasak jos, apie 20 proc. besikreipusiųjų kompanijų buvo iš užsienio. Visgi šio pirmojo Europoje blokų grandinės centro narių ar rėmėjų dabar yra kiek daugiau nei dešimt, nes, anot E. Nemeikštytės, jo atstovai kelia didelius reikalavimus būsimiems partneriams. Blokų grandinė yra decentralizuota vieša transakcijų saugojimo sistema. Tai reiškia, kad joje vykstančių sandorių nefiksuoja joks tarpininkas, pavyzdžiui, bankas. Kiekvienas blokas – kuriame virtualiai fiksuojami naujausi sandoriai – jungiasi prie kito bloko chronologine tvarka ir taip sudaro blokų grandinę, angliškai vadinamą „blockchain“. Nors pati technologija pirmiausia buvo sukurta prekybai kriptovaliutomis, vystytojai sako, kad ją galima pritaikyti visose srityse, kur esama pervedimų ar informacijos dalinimosi. Pavyzdžiui, „Blockchain Centras Vilnius“ sako padėjęs į Lietuvą pritraukti Kanados programuotojus, kuriančius programėlę informacijai apie žmonių medicininius tyrimus siųsti. Pristatydama centro veiklą jo direktorė E. Nemeikštytė teigė, jog Lietuva yra patraukli vieta blokų grandinės biurui kurtis, nes tiek šioje šalyje, tiek kaimyninėse valstybėse ruošiama daug informacinių technologijų (IT) specialistų. „Blockchain Centras Vilnius“ teigia padedantis vietos ir užsienio startuoliams ieškoti blokų grandinės technologijos specialistų, verslo kontaktų. Šis biuras taip pat veikia kaip mokomasis centras žinių gilinimui, konsultuoja mokestiniais, teisiniais klausimais. Pasak E. Nemeikštytės, Lietuvos startuoliai dažniausiai kreipiasi į centrą prašydami pagalbos pritraukiant užsienio investuotojus. Panašūs blokų grandinės technologijos skatinimo biurai veikia Kinijoje ir Australijoje. Entuziastai šią technologiją vadina viena iš svarbiausių IT inovacijų nuo interneto atsiradimo. Kritikai sako, kad tokios kalbos yra pernelyg išpūstos, o blokų grandinės pagrindu sukurtos kriptovaliutos tėra didelis burbulas, kuris gali pradanginti investuotojų pinigus ir pasitarnauti nusikaltėliams plaunant pinigus ar finansuojant terorizmą.