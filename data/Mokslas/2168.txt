„Antrasis šių metų ketvirtis buvo neeilinis, nes dviženkliai augimo skaičiai šiai industrijai seniai nematyti. Tai - rinkos sveikumo požymis. (...) Daug duoda duomenų vartojimas. Manau, kad namų rinkoje turime galimybių augti net greičiau nei dabar. Dar nesame ten, kur norime būti, nes pažiūrėjus klientų skaičių dinamiką augančiuose segmentuose, jie nelėtėja. Turint daugiau klientų, kurie daugiau vartoja, jie būtent ir lemia augimą“, - ketvirtadienį spaudos konferencijoje kalbėjo Kęstutis Šliužas. „Telia Lietuva“ šiemet pirmąjį pusmetį gavo 179,9 mln. eurų pajamų - 7,9 proc. daugiau nei pernai tuo pačiu metu, kai pajamos siekė 166,7 mln. eurų. Vien antrąjį ketvirtį, palyginti su praėjusių metų tuo pačiu laiku, jos išaugo 12,4 proc. iki 94,6 mln. eurų. „Balso telefonijos augimui šįkart didelę įtaką darė operatorių verslas. (...) Namų rinkoje vartojimas turi mažėjančios tendencijos kreivę, bet operatorių verslo dalykai įgauna pagreitį“, - sakė K.Šliužas. Ilgą laiką mažėjusios „Telia Lietuvos“ balso telefonijos paslaugų pajamos šiemet padidėjo 16,5 proc. iki 41,9 mln. eurų, mobiliojo ryšio paslaugų - 3,9 proc. iki 52,2 mln. eurų, interneto paslaugų - 3,4 proc. iki 29,2 mln. eurų. Bendrovės grynasis pelnas per metus išaugo 3,3 proc. iki 22,2 mln. eurų. „Telia Lietuvos“ akcijos kotiruojamos „Nasdaq“ Vilniaus biržos Oficialiajame prekybos sąraše.