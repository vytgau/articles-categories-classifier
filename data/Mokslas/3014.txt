„Tele2“ atstovas Andrius Baranauskas nurodė, kad bendrovė šiuo telefonu greičiausiai prekiaus šiemet trečią ketvirtį. „Klientai šiuos telefonus mūsų salonuose galės įsigyti trečiąjį ketvirtį. Tai – kol kas tiksliausia prognozė, kurią galime pasakyti apie pristatymo terminus. Reikalas tas, kad šis telefonas pirmą kartą buvo pristatytas tik per Barselonoje vykusią „Mobile World Congress“ parodą. Iki tol jo gamintojai tik labai apytiksliai įsivaizdavo tiek vartotojų susidomėjimą, tiek galimų pirkėjų skaičių. Natūralu, kad jiems buvo sunku prognozuoti ir užsakymus gamybai“, - kalbėjo jis. Pasak A. Baranausko, dėl šios priežasties telefonų gamintojas turi iš naujo sukurti visą pardavimo ir klientų aptarnavimo struktūrą. „Telefonus reikia atvežti, pristatyti aksesuarus, o prireikus – ir atsargines dalis, organizuoti jų remontą. Kaip tik dabar gamintojas baigia derinti šiuos procesus. Natūralu, kad dėl to pirmųjų modelių pristatymas užtrunka. Tikimės, kad būsimi modeliai bus pristatomi jau daug greičiau“, - apibendrino jis. „Nokia 3310” planuojame prekiauti, šiuo metu deriname detales, įskaitant ir datas bei kainas“, - patvirtino „Bitės“ atstovė spaudai Žana Jakevičienė. „Planuojame atsivežti tiek išmaniuosius „Nokia“ telefonus, tiek ir visamame pasaulyje pagarsėjusią naują, prieš 17 metų pristatytos „Nokia 3310“ versiją. Tikėtina, kad pirmiausiai pradėsime prekiauti išmaniaisiais, o vėliau ir mygtukiniu „Nokia“, - DELFI komentavo „Telia“ atstovas Audrius Stasiulaitis. Manoma, kad šio telefono pirkėju bus arba vyresnio amžiaus žmonės, dažniau besinaudojantys mygtukiniais telefonais, arba tie, kuriems reikalingas ilgai neišsikraunantis telefonas, nes jie neturi galimybės jį esant reikalui pasikrauti. Neatmestina, kad šis telefonas sudomins ir tuos, kurie nori turėti mygtukinį telefoną kaip papildymą prie jau turimo išmaniojo. Pristatant telefoną buvo pranešta, kad jo pradinė kaina rinkoms sieks nuo 49 eurų.  Skelbta, kad naujai pristatytas telefonas sveria 79 g ir po vieno pakrovimo gali būti naudojamas 22 valandų trukmės pokalbiams. Kalbant originaliąja „Nokia 3310“, ji išsikraudavo 10 kartų greičiau. Telefonas turi 240x320 dydžio, 2.4 colių spalvotą ekraną su polarizuota danga, kuri turėtų leisti geriau įžiūrėti informaciją telefone šviečiant saulei. Ekranas yra lietimui nejautrus, tad mygtukai atlieka tas funkcijas, kurios yra aprašytos ekrane. Aparate naudojamas nedidelis ekranas ir paprasta operacinė sistema, tad įdėjus 1200 mAh talpos bateriją telefonas turėtų neišsikrauti mėnesį, jei bus naudojamas tik budėjimo režimu. Mikro USB jungtis yra telefono viršuje, o ausinių lizdas – apačioje. Telefono gale – 2 MP fotoaparatas su LED blykste. Nuėmus telefono nugarėlę galima pamatyti bateriją ir vietą MicroSD kortelei, daugiausiai 32 GB talpos. Telefonas yra keturių spalvų: matinis juodas, šviesiai pilkas, blizgus raudonas arba geltonas. Telefono operacinė sistema - „Series 30+“, specialiai bendrovės „Mediatek“ sukurta „Nokia“. Operacinė sistema „S30+“ vartotojams leis atsisiųsti kai kurias programėles, bet, suprantama, jų bus gerokai mažiau nei telefonams, naudojantiems „Android“ ar kitą labiau išplėtotą operacinę sistemą. Telefone yra naujoji žaidimo „Snake“ versija, kurią sukūrė Prancūzijos žaidimų gamintoja „Gameloft“, šis žaidimas spalvotas. Telefone yra ir kitų „Gameloft“ žaidimų, pavyzdžiui „Asphalt 6“. Telefonu galima naršyti internete, tam naudojama „Opera“ naršyklė.