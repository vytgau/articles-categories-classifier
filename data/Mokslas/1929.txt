Bitkoinai yra skaitmeninė valiuta, atsiradusi po finansų krizės 2009 m., kai smarkiai susvyravo pasitikėjimas tradicinėmis finansų institucijomis, rašo žurnalo „The Spectator“ žurnalistė Sabuhi Gard. Kitaip nei tradicinė valiuta, bitkoinas neturi centrinės pinigų institucijos. Tai lygiarangių (angl. peer-to-peer) tinklas, kurį sudaro vartotojų kompiuteriai. Bitkoinai neturi materialios formos, išskyrus keletą atvejų, kai įmonės pagamino grynuosius bitkoinus. Bitkoinai remiasi vieša sandorių apskaita (angl. public ledger), kai nuolat atnaujinama informacija apie kiekvieną iki tol atliktą sandorį. Tai vadinamoji informacijos blokų grandinės (angl. block chain) technologija. Naujos aukštumos Birželio mėnesį šios skaitmeninės valiutos kaina pirmąkart viršijo 3 000 JAV dolerių už vieną bitkoiną, o praėjusią savaitę kaina jau perkopė 4 500 dol. Bankas „Saxo Bank“ prieš kurį laiką prognozavo, kad bitkoino kaina 2017 m. peržengs 2 000 dol. ribą. Tai įvyko gegužę, ir dabar minėtą prognozę pateikęs analitikas Kayus Van Petersenas mano, kad per 10 metų bitkoino kaina gali peržengti 100 000 dolerių ribą. Kriptovaliutos galima įsigyti bitkoinų internetinėje biržoje arba ją galima generuoti panaudojant kompiuterių tinklą. Asmuo turi bitkoinų piniginę su unikaliu kodu, kuris jam suteikia galimybę siųsti ir gauti bitkoinus. Jei nenorite pirkti vieno bitkoino už kelis tūkstančius dolerių, tai geriausias variantas – įsigyti išvestinę finansinę priemonę. Kas lemia vertės svyravimus? Nuo 2013 m. bitkoinas sulaukė plataus pripažinimo dėl to, kad šia kriptovaliuta susidomėjo garsūs interneto verslininkai broliai dvyniai Winklevossai, kurie nesėkmingai mėgino įregistruoti bitkoinų biržinį fondą. Be to, kad ir kaip keista, bitkoino populiarumą tarp pasaulio investuotojų paskatino šios kriptovaliutos kainos kintamumas, nors kai kas gali teigti, kad kintamumas nėra gerai investuotojams, ypač tiems, kas nori stabilių pajamų, rašo S. Gard. Nemažėjantį kriptovaliutos kainos kintamumą pradiniame etape lemia ribota pasiūla – tam tikras kiekis bitkoinų į apyvartą išleidžiama kas dešimt minučių, ir yra nustatyta 21 milijonų bitkoinų viršutinė riba, kuri bus pasiekta tik 2140 m. 2017 m. gegužės mėn. bitkoino kaina peržengė 2 000 dol. ribą, tačiau iki tol šios kriptovaliutos vertė kelis kartus netikėtai smuko, kai kilo abejonių dėl jos ateities. Pavyzdžiui, 2014 m. bitkoino kaina smarkiai sumažėjo, kai imta baimintis, kad bitkoinas bus uždraustas Kinijoje. Ir priešingai, kai 2012–2013 m. kilo Kipro finansų krizė, daugelis investuotojų pamanė, kad saugiau savo lėšas pervesti į bitkoinus, todėl kriptovaliutos kaina išaugo. Ar prekiauti - rizikinga? Taip. Bet kokia revoliucinga technologija yra labai rizikinga, o svyravimai rinkose padidina tiek riziką, tiek tikimybę gauti didelį pelną. Tai gali priversti atsisakyti minties viską investuoti į bitkoinus, tačiau tai nereiškia, kad bitkoinai negalėtų tapti subalansuoto investicijų portfelio dalimi. Volstrite nuvilnijo griausminga juoko banga, kai vienas investuotojas vasario mėnesį išsakė nuomonę, kad artimiausią dešimtmetį bitkoino vertė gali išaugti iki 25 000 dol. Tačiau per praėjusius metus ši skaitmeninė valiuta pabrango 400 proc., todėl kai kas jau pripažįsta, kad minėta prognozė gali tapti tikrove.