Harvardo ir Vermonto universitetų mokslininkai teigia, kad itin dažnas nuotraukų kėlimas į socialinius tinklus gali įspėti apie depresiją. Įdomu tai, kad mokslininkai yra tokie užtikrinti savo atradimu kad net sukūrė kompiuterinę programą, kuri analizuoja žmonių aktyvumą socialiniuose tinkluose ir pagal tai 70 proc. tikslumu gali nustatyti, ar socialinių tinklų naudotojas serga depresija. Manote, kad 70 proc. nėra taip jau tikslu? Skaičiuojama, kad šeimos gydytojas apsilankymo metu, kuomet gali klausti ko tik panorėjęs, depresiją nustato vos 40 proc. tikslumu. Mokslininkai teigia, kad depresija sergantys žmonės kelia daugiau nuotraukų, jose dažniau matome veidus, retai naudojamos retušavimo programos ar filtrai. Analizuojant spalvas pastebėta, kad depresija sergančių žmonių nuotraukos pasižymi tamsiomis spalvomis ir dažnai susilaukia komentarų. Mokslininkai teigia, kad šis tyrimas gali padėti sukurti programėlę, kuri įspėtų naudotojus ir gydytojus apie pirmuosius depresijos simptomus. Programėlė analizuotų naudotojo žingsnius, elgesį socialiniuose tinkluose ir pateiktų šią informaciją gydytojui. Žmogus pats gali nesuprasti, kad serga, todėl tokia programėlė įspėtų apie pačius pirmuosius simptomus. Į tyrimą buvo įtraukti 166 žmonės, 71 iš jų sirgo depresija. Programa išanalizavo nuotraukas ir aktyvumą socialiniuose tinkluose ir pateikė spėjimą, kurie žmonės serga depresija. Mokslininkai patys nustebo pamatę, kaip skiriasi sveiko ir depresija sergančio žmogaus elgesys socialiniuose tinkluose. Visgi, norint patvirtinti tyrimo rezultatus reikės į jį įtraukti gerokai daugiau dalyvių. Visgi, patiems diagnozuoti depresijos tikrai nereikėtų vien pažvelgus į draugų nuotraukas socialiniuose tinkluose. Tai gali būti vienas iš ženklų, tačiau reikia atsižvelgti ir į kitus elgesio pokyčius ir tiesiog kalbėtis su žmogumi.