Tuo rūpinsis „Labas“ ir Lietuvos „Minecraft“ žaidėjai, įkvėpti milžiniško žinomumo sulaukusio „Minecraft Gigafactory“ projekto, rašoma pranešime spaudai. Taip pat jiems savo pasiūlymais galės padėti visi norintys. „Žinodami, kiek Gedimino kalnas ir bokštas yra svarbūs lietuviams, kartu su žaidimo „Minecraft“ gerbėjais nusprendėme jį perkelti į virtualų pasaulį. Tai puiki proga jaunimui iš Lietuvos ir viso pasaulio virtualiai aplankyti ir patyrinėti šią legendinę vietą. Užbaigę statybas mielai perleisime visą statinį norintiems populiarinti Lietuvą ir kitokiu kampu pristatyti Gedimino kalną“, – cituojamas projektą inicijavusio prekės ženklo „Labas“ ambasadorius Karolis Rimkus. Idėjas apie Gedimino kalno vaizdą gali siūlyti kiekvienas. Žinomas kultūros istorikas doc. Aurimas Švedas pastebi, kad dabartinių Gedimino kalno negandų kontekste jo statybos „Minecraft“ erdvėje yra ne tik smagus žaidimas, bet ir prasmingas veiksmas: „Gedimino kalnas ir pilies bokštas XXI amžiaus lietuviams yra vieni svarbiausių mūsų valstybės istorijos liudininkų ir tautinės tapatybės simbolių. Kviečiu jaunimą dalintis kūrybiškais pasiūlymais, kaip Gedimino kalnas galėtų atrodyti virtualiai.“ Planuojama, kad virtualios statybos nenusileis „tikroms“, bus naudojamas dronas ir žemėlapiai, virtuali versija bus sukurta vieno metro tikslumu. „Įdomus ir pats formatas – žiūrovai galės stebėti, kaip vyksta statybos realiu laiku ir netgi mums patarti. Nors panašias transliacijas jau darau šešerius metus, retai pasitaiko tokio didelio masto, kai galės prisijungti ir padėti visa Lietuva. Todėl tokios žaidimų tiesioginės transliacijos yra įdomios jaunimui dėl savo dydžio ir interaktyvumo“, – sakė komandos architektas Darius Kniūkšta. Statybų komanda ne tik pati imsis darbų „Minecraft“ žaidime, bet ir klaus lietuvių, ką dar jie norėtų išvysti pastatyto ant šio kalno ar jo papėdėje. Tiek statybų metu, tiek jas užbaigus visi „Minecraft“ žaidėjai galės virtualiai pasivaikščioti po Gedimino kalną, užsukti į pilies ar kitų aplinkinių pastatų vidų.