Teksaso valstijos mieste Ostine gyvenantis vunderkindas Reubenas Paulas tėra penktokas, bet su savo meškiuku Bobu jis sugebėjo nustebinti šimtus Nyderlanduose vykstančios kibernetinio saugumo konferencijos dalyvių. „Pradedant lėktuvais, baigiant automobiliais, pradedant išmaniaisiais telefonais ir baigiant išmaniaisiais namais – bet kuris dalykas ar bet kuris žaislas gali būti „daiktų interneto“ (IoT) dalis“, – sakė jis nuo didžiulės Hagos konferencijų centro „World Forum“ scenos. „Pradedant terminatoriais, baigiant meškiukais – bet kuris dalykas ar bet kuris žaislas gali tapti ginklu“, – teigė jis. Kad tai pademonstruotų, jis parodė savo gauruotą meškiuką, kurį galima belaidžio interneto arba „Bluetooth“ ryšiu prijungti prie virtualios informacijos saugyklos „iCloud“ ir gauti bei siųsti žinutes. Prie savo nešiojamojo kompiuterio prijungęs kreditinės kortelės dydžio kompiuterį „Raspberry pi“, Reubenas nuskenavo visoje salėje esančius įrenginius su įjungtu „Bluetooth“ ryšiu. Jis nustebino susirinkusiuosius, netrukus atsisiuntęs kelias dešimtis numerių – be kita ko, priklausančių aukšto rango pareigūnams. Tada, panaudojęs programavimo kalbą „Python“, jis įsilaužė į savo meškiuko sistemą per jo „Bluetooth“ adresą, įžiebė vieną lemputę ir įrašė konferencijos dalyvių žinutę. „Dauguma prie interneto prijungtų daiktų turi „Bluetooth“ funkciją... Paprasčiausiai parodžiau, kaip galėčiau prie jo prisijungti ir siųsti jam komandas, įrašydamas garsą ir žaisdamas su lempute“, – sakė jis naujienų agentūrai AFP. „IoT namų prietaisai, dalykai, kuriuos galime panaudoti savo kasdieniniame gyvenime, mūsų automobiliai, šviesos, šaldytuvai ir panašūs dalykai, prijungti (prie interneto), gali būti paversti ginklais, mus šnipinėti arba mums pakenkti“, – sakė R.Paulas. Jie gali būti panaudoti vogti privačiai informacijai, pavyzdžiui, slaptažodžiams; pritaikyti kaip nuotolinio sekimo sistema, skirta šnipinėti vaikus. Be to, panaudojus palydovinės navigacijos sistemą, gali būti išsiaiškinta dominančio žmogaus buvimo vieta. Dar įspūdingiau, kad žaislas gali pasakyti „susitikime šioje vietoje ir aš tave paimsiu“, sakė 11-metis. Tiksinčios bombos Jo tėvas, informacinių technologijų ekspertas Mano Paulas (Manas Polas), papasakojo, kad jau maždaug šešerių sulaukęs Reubenas pirmąkart pademonstravo savo IT sugebėjimus. Tąsyk berniukas pataisė tėvą, kai iškirdo jį suklydus kalbant telefonu verslo reikalais. Pasitelkęs paprastą tėčio paaiškinimą, kaip veikia vienas išmaniojo telefono žaidimas, berniukas suprato, kad toks pat algoritmas buvo panaudotas ir kitame populiariame žaidime – „Angry Birds“. „Jis visuomet mus stebina. Kaskart, kai mes kažko jį mokome, dažnai nutinka, kad galiausiai jis kažko išmoko mus“, – AFP sakė M.Paulas. Tačiau tėvas sakė buvęs „šokiruotas“ vaikiškuose žaisluose slypinčių saugumo spragų, kai jo sūnus pirmąkart įsilaužė į žaislinės mašinėlės sistemą. Vėliau jis perėjo prie sudėtingesnių dalykų. „Tai reiškia, kad mano vaikai žaidžia su tiksinčiomis bombomis, kuriomis gali pasinaudoti koks nors negeras ar nedoras (asmuo)“, sakė M.Paulas. Tėvai padėjo Reubenui, kuris, be kita ko, yra jauniausias amerikietis, iškovojęs Šaolino kovos menų juodąjį diržą, įkurti savo ne pelno organizaciją „CyberShaolin“. Jos tikslas – „informuoti vaikus ir suaugusiuosius apie kibernetinio nesaugumo pavojus“, sakė R.Paulas. Jis taip pat nori visiems išaiškinti, kad žaislų gamintojai, saugumo ekspertai ir vyriausybė turi dirbti išvien. R.Paulas turi ambicingų ateities planų. Jis sakė sieksiąs studijuoti kibernetinį saugumą Kalifornijos technologijos institute (Caltech) arba Masačusetso technologijų institute (MIT) ir panaudoti savo įgūdžius geriems tikslams. Jei šis planas nepavyktų, jis sakė, kad norėtų sudalyvauti Olimpinių žaidynių gimnastikos rungtyje. Šis sportas yra dar vienas berniuko mėgstamas užsiėmimas. 