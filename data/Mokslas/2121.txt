„Ši patirtis buvo ne tokia skaudi finansiškai, tiesiog sukėlė papildomų problemų, - rašė skaitytojas. - Teko pasinaudoti papildomomis paslaugomis tokiomis kaip internetas užsienyje ir skambučiai užsienyje. Dėl to pasiekiau kredito limitą dėl ko ir kilo problemos.“ Jis pasakoja, kad su kredito limito sąlyga buvo susipažinęs, o telefone įsidiegęs ir papildomą programėlę, kuri leidžia stebėti kredito limitą, kaip ir savitarnoje. „Viduryje mėnesio gavau žinutę, kad mano kredito limitas pasiekė 80 proc. Žinoma, aš įsijungiau mobiliąją programėlę pasitikrinti, ar neįsivėlė klaida. Ji rodė, kad aš esu išnaudojęs 5 eurus iš 15 eurų limito. Tai pat pasitikrinau ir savitarnoje, savitarna rodė tą patį ką ir mobilioji programėlė, tad nusprendžiau, kad įsivėlė klaida ir toliau ramiai naudojausi paslaugomis, nekreipdamas dėmesio į SMS pranešimą“, - sako bendrovės klientas. Tačiau nutiko taip, kad paslaugos jam buvo apribotos, nes pasiekė nustatytą kredito limitą. „Kaip visados ir nutinka, kai ryšys labiausiai reikalingas, bandau skambinti ir girdžiu informaciją, kad man paslaugos yra apribotos, nors mobilioji programėlė rodo, kad dar tik įpusėjau savo kredito limitą. Ekstrą situaciją, dėl kurios kilo nepatogumai, pavyko išspręsti netoliese radus draugą, kuris paskolino telefoną“, - dėstė skaitytojas. Vėliau susisiekęs su bendrove jos klientas sužinojo, kad jo mokamas mėnesinis mokestis už įrangą įskaičiuojamas į kredito limitą, bet sistema jo nerodo. „Sakiau, taip, aš negaliu naudotis papildomomis paslaugomis, bet aš vis dar turiu 1900 SMS ir 160 min. pokalbių, kurie yra mano mėnesio plano dalis, bet negaliu jais naudotis, nes man apribotos paslaugos dėl kredito limito, - rašė skaitytojas. - Kitaip tariant, nepasididinęs kredito limito negaliu naudotis paslaugomis už kurias moku kiekvieną mėnesį fiksuotą mokestį.“ Bendrovės „Teke2“ komunikacijos vadovas Andrius Baranauskas komentavo, kad bendrovė atsiprašo kliento, kuris pastebėjo įsivėlusią klaidą sistemoje. Jai ištaisyti reikės kelių dienų. „Dalis sumos yra nepavaizduojama savitarnos sistemoje ir klientas jos nematė, konkrečiai, yra nepavaizduojamas įrangos mokestis ir čia yra klaida, - sakė A. Baranauskas. - Labai atsiprašome kliento ir kartu jam dėkojame, kad klaidą pastebėjo.“ Jis patikino, kad paslaugų kainos apskaičiuojamos teisingai, tačiau jos savitarnos programėlėje atvaizduojamos ne visos. Pasak jo, tiek savitarnos programėlėje, tiek SMS žinute vartotojas turėtų gauti analogišką informaciją. Tiesa ir tai, kad pasiekus kredito limitą naudojimasis paslaugomis yra ribojamas, nepaisant to, kad kas mėnesį mokamas mokestis už tam tikrą SMS žinučių ir skambučio minučių kiekį. Pasak A. Baranausko, tai daroma tiek dėl kliento, tiek dėl bendrovės, nes jei būtų leidžiami skambučiai ar SMS žinutės ir pasiekus kredito limitą, nėra būdų užtikrinti, kad žmogus negalėtų skambinti papildomai kainuojančiais padidinto tarifo numeriais ar siųsti brangiau kainuojančių SMS žinučių, pavyzdžiui, mokėdamas už automobilio stovėjimą. Jeigu norima toliau naudotis paslaugomis pasiekus kredito limitą, reikia susisiekti su ryšio tiekėju ir kredito limitą padidinti.