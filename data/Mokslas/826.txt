Jis pažadėjo bendradarbiauti su kitomis vyriausybėmis, įskaitant Didžiojo dvidešimtuko (G20) šalis, siekiant stebėti į kriptovaliutą daug investuojančiųjų veiklą. „Vienas iš klausimų, kuriais bendradarbiausime su G20, susijęs su pastangomis užtikrinti, kad tai (bitkoinas) netaptų sąskaita Šveicarijos banke“, – pareiškė jis, turėdamas omenyje pagarsėjusias slaptas sąskaitas, kuriose kai kurie asmenys slepia neteisėtai gautas pajamas. „Norime užtikrinti, kad negeri žmonės negalėtų naudoti šios valiutos negeriems tikslams“, – pažymėjo jis. Pagal JAV taisykles reikalaujama, kad bankai gautų informaciją apie klientus, turinčius bitkoinų sąskaitas, ir stengtųsi užkirsti kelią pinigų plovimui bei kitai neteisėtai veiklai. S. Mnuchinas pripažino, kad kai kurie centriniai bankai svarsto galimybę sukurti skaitmenines valiutas užuot spausdinus pinigus, tačiau pažymėjo, kad Federalinio rezervo sistema (FRS) tokios priemonės kol kas nenagrinėja. Paklaustas apie tai, kad Rusija galėtų sukurti savo virtualiąją valiutą, kad išvengtų finansinių sankcijų, jis atsakė: „Nemanau, kad tai turėtų kelti rūpesčių“.