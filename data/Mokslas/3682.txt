Regis, nieko įdomaus, tačiau šie brokuoti saldainiai buvo skirti vietinėms karvėms maitinti. Žmonės susirūpino – argi galima maitinti karves tokiu nesveiku maistu? Ar jų mėsa ir pienas dėl to netampa prastesni? Iš tikrųjų istorija prasidėjo gana linksmai. Vieną dieną pro šalį važiuojantys vairuotojai pastebėjo, kad viename nuošaliame kelyje mėtosi galybė mažų raudonų saldainių. Greitai paaiškėjo, kad jie pabiro iš sunkvežimio. Bet kur jis važiavo? Kodėl saldainiai nebuvo mažose pakuotėse, kaip būna įprastai? Pasirodo, saldainiai buvo vežami į fermą, kad būtų sumaitinti karvėms. Karvių ūkiuose dirbę žmonės juokėsi iš žmonių nuostabos – brokuoti saldainiai šeriami karvėms jau ne vieną dešimtmetį, tačiau prireikė štai tokios smulkios nelaimės, kad į šį neslepiamą faktą dėmesį atkreiptų ir visuomenė. Tiesa yra tokia – kaip ir visose gamybos įmonėse, taip ir saldainių fabrikuose pasitaiko broko. Tai yra, galutinis produktas netenkina įmonės kokybės reikalavimų, todėl negali būti parduodamas. Pasirodo, neretai šie brokuoti saldainiai yra parduodami (arba atiduodami) ūkininkams, kurie juos sušeria gyvuliams. Dažniausiai, karvėms. Šįkart ant nuošalaus Viskonsino kelio mėtėsi „Skittles“ saldainiai. Nors ant jų nebuvo „S“ simbolio, pareigūnai patvirtino, kad tai būtent šio prekinio ženklo produktas – jis būtent taip kvepia. Visi, kam yra tekę ragauti šių saldainių, žino, kad jie yra ne tik saldūs, bet ir akivaizdžiai pilni dažiklių, skonio stipriklių ir taip toliau. Juk ir pats saldainis yra raudonas. Todėl žmonės susirūpino karvių savijauta ir jų produkcijos poveikiu sveikatai. Tenesio Universiteto gyvūnų mitybos profesorius Johnas Walleris teigia, kad karvėms tokia saldi dieta nekenkia. Jis teigia, kad, nors tai ir nėra natūralus maistas šiems gyvūnams, didelės žalos jis padaryti neturėtų. Ir kartu džiaugėsi, kad brokuoti saldainiai nėra tiesiog išmetami – taip būtų daroma žala gamtai. Dabar karvės gali pasidžiaugti skanėstais, o ūkininkai sutaupo pinigų – beveik nemokami saldainiai yra geras angliavandenių šaltinis. Bet taip daroma ne tik dėl pinigų. Pasirodo, pasitaiko, kad ūkininkai perka guminukus, „Skittles“ ar kitokius saldainius ir šeria juos karvėms. Tai nėra pigu. Saldainiai kartais sudaro 10, o retesniais atvejais net iki 50 % karvių dietos. Ūkininkai teigia, kad karvės nuo to tampa laimingesnės. Jei jautienai ir pienui būtų daromas koks nors neigiamas poveikis, ūkininkų teigimu, tai jau seniai būtų pastebėta. Juk saldainiais JAV karvės šeriamos jau ištisus dešimtmečius. O ką dar būtų galima padaryti su brokuotais saldainiais? Na, bent jau šiuo atveju, kaip teigiama žiniasklaidoje, saldainiai pagerino vairavimo sąlygas. Ir, žinoma, privertė visuomenę šiek tiek susimąstyti apie maistą ir jo kokybę. Neseniai ir Lietuvoje buvo svarstoma, ar kartais į pieną nėra dedama cukraus, tačiau JAV produktų gamyba dažnai yra laikoma paslaptyje.