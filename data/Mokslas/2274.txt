Laivų ieškoma su škuna „Brabander", anksčiau skelbta, kad rastų laivų neketinama kelti į paviršių. Klaipėdos universitetas DELFI patvirtino, kad tyrėjų nuomone, jūros dugne rastas laivas „Prezidentas Smetona“, tokią prielaidą leidžia daryti jo liekanų atitikimas su brėžiniais. LRT žurnalistas, dokumentinių filmų kūrėjas Rimas Bružas, dalyvavęs ekspedicijoje, sako, kad beveik 100 proc. galima teigti, kad rastas būtent tas žymusis karinis laivas. Karo laivo „Prezidentas Smetona“ atradimas – tikra dovana Lietuvos kariniam jūrų laivynui, kuris šiemet švenčia 25-metį. „Laivas „Prezidentas Smetona“ yra ypatingas tuo, kad ilgą laiką buvo pagrindinis Lietuvos karo laivas tarpukario Lietuvos kariuomenėje. Jį galima apibūdinti taip: pagrindinis, svarbiausias, didžiausias“, - DELFI komentavo Vilniaus universiteto istorikas dr. Norbertas Černiauskas. Pasak pašnekovo, šis laivas kūrė Lietuvos karinio laivyno tradicijas. „Galima sakyti, kad Lietuvos karinio laivyno istorija prasidėjo nuo jo, nors ją galima sieti su XVI-XVII a., bet iš esmės, pradžia, manau, yra su „Prezidentu Smetona“, dėl to šis laivas yra svarbus“, - kalbėjo N. Černiauskas. Istorikas pasidžiaugė, kad rasta tiksli laivo buvimo vieta yra atradimas. „O atradimai visą laiką džiugina visuomenę“, - apibendrino N. Černiauskas.  „Darbas dar nebaigtas – mes lyginame duomenis, sonarines nuotraukas, kurias padarė Lietuvos karinių jūrų pajėgų kariai, su turimais istoriniais laivo brėžiniais. Negalime vos užmetę akį pasakyti, kad tai yra tas laivas, tačiau kol kas visi duomenys sutampa“, – teigia teigia Klaipėdos universiteto profesorius, ekspedicijos vadovas Vladas Žulkus. Mokslininkas pažymėjo, kad rasto laivo priekis yra stipriai nulūžęs, iš to galima prielaida, kad laivas 1945 m. buvo torpeduotas ir nuskendo. Mokslinės ekspedicijos tikslas buvo rasti ne tik karo laivą „Prezidentas Smetona“, bet ir didžiulį prekybinį laivą „Panevėžys“, nuskendusį 1939 m., bei du mažesnius – „Utena“ ir „Kretinga“. KU mokslininkai laivus „Panevėžys“ ir „Utena“ jau rado. Profesorius V. Žulkus teigia, kad laivo „Prezidentas Smetona“ radimas yra svarbus Lietuvai kaip jūrinei valstybei, ypač, kad už poros dienų minėsime Lietuvos karaliaus Mindaugo karūnavimo dieną, taip pat artėjant Lietuvos valstybės atkūrimo šimtmečiui. „ Ekspedicijos dalyviai naudoja aukštos klasės sonarus, kurie siunčia trimates nuotraukas. Veiksmas vyksta 80–85 m gylyje. Anksčiau V. Žulkus sakė, kad tikslu yra pirmiausia yra identifikuoti „Prezidentą Smetoną“ ir kitus laivus. „Jų koordinatės yra lyg ir žinomos, bet jos šiek tiek skiriasi skirtinguose šaltiniuose, tad mūsų tikslas yra patikrinti du variantus. Specialiais prietaisais, kuriuos turi Lietuvos karinės jūsų pajėgos, du jų specialistai kartu vyksta, turėtume nustatyti detales ir identifikuoti. (...) Tame rajone yra dar kelios dešimtys laivų, tad savo laivus turėtume atpažinti pagal charakteringas detales“, – pasakojo V.Žulkus. Anot jo, šiuo metu 60-80 metrų gylyje gulinčių laivų identifikavimas turi istorinę reikšmę. „Mokslinės reiškės čia labai didelės galbūt ir neįžiūrėtume, nes „Prezidentas Smetona“ buvo pastatytas 1917 metais Vokietijoje ir tai yra žinomas laivų tipas, tad laivybos istorijai bendrai nieko ypač naujo nebūtų. Tačiau tai yra mūsų pirmas karinis laivas ir jis, be abejo, susijęs su mūsų nepriklausomybės reiškiniais. Projektas ir finansuojamas iš Lietuvos šimtmečio programos, mes į tai žiūrime kaip į savotišką istorinės atminties dalyką“, – kalbėjo projekto vadovas. Jis atkreipė dėmesį, kad į ekspediciją plaukia ir pirmojo laivo „Prezidentas Smetona“ kapitono Adomo Daugirdo anūkas, specialiai tam atvykęs iš Čikagos. Škuna „Brabander“ tyrimus vykdo Estijos vandenyse. Ekspedicijos metu buvo siekiama identifikuoti ne tik buvusį „Prezidentą Smetoną“, jis nuskandintas 1945 metais – tuomet, kai jau plaukiojo su Sovietų Sąjungos vėliava, bet ir mažesnius prekybinius tarpukario Lietuvos laivus „Panevėžys“, „Kretinga“ ir „Utena“. Projektas „Lietuvos karo laivas „Prezidentas Smetona“, kurį inicijuoja ir vykdo Klaipėdos universiteto Baltijos regiono istorijos ir archeologijos institutas, yra svarbus uostamiesčio Universitetui.