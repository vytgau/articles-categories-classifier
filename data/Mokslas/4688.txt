Kaip rašoma „Pigu.lt“ pranešime spaudai, lyginant su praėjusiais metais, bendras mokyklinių prekių pardavimų augimas siekia apie 70 proc., kanceliarijos prekių pardavimai augo 4 kartus. „Kaip ir ankstesniais metais, populiariausios mokyklinių prekių kategorijoje išlieka kanceliarinės prekės ir kuprinės. Prognozuojame, kad šiais metais jų pardavimai augs apie 30 proc. Džiaugiamės, kad tėvai, kurie nusprendžia įsigyti mokyklines prekes internetu vis dažniau renkasi lietuviškas, o ne užsienietiškas el. parduotuves“, - teigia įmonės rinkodaros direktorė Giedrė Vilkė. E. parduotuvėse ypač sparčiai auga ergonominių kuprinių pardavimai, 2014 m. jos sudarė dešimtadalį visų parduotų kuprinių, pernai – 15 proc. Tikimasi, kad šiemet šios ergonominės kuprinės, turinčios pakietintą nugarą ir kitas patogumą užtikrinančias savybes, sudarys kone ketvirtį visų parduotų kuprinių. Pastebima, kad lietuviams svarbu, kad kuprinė būtų ne tik patogi, bet ir atrodytų stilingai. Vis dažniau ieškoma išskirtinio dizaino, spalvingų bei originalių kuprinių, kurių kainų lygis yra vidutinis. Šios srities pardavimai e. prekyboje augo dvigubai. Nors didžioji dalis tėvų kuprines vaikams perka kas porą ar trejetą metų, dažnai jie nėra linkę išlaidauti – įprastai kuprinės įsigijimui skiriama nuo 20 iki 40 eurų. „Pirkdami kuprines ar kitas kanceliarines prekes vaikams tėvai turi gana aukštus reikalavimus. Prekės turi būti kokybiškos, išlikti tinkamos naudoti keletą metų, būti stilingos ir, svarbiausia, patikti pačiam vaikui. Dėl šios priežasties, mokinio krepšelis atnaujinamas dažniau ir jam kasmet išleidžiama vis didesnė suma“, – komentuoja G. Vilkė. Didžioji dalis tėvų pradeda ruoštis mokyklos sezonui nuo rugpjūčio pradžios, tačiau e. prekybos ekspertai pastebi, kad pardavimai išlieka gana aukšti ir rugsėjo mėnesį.