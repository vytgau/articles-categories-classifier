Lazerinės projekcijos klaviatūros telpa į mažytį įrenginį, kuris visą klaviatūrą „išlieja“ tiesiai jums prieš akis ant praktiškai bet kokio plokščio paviršiaus. Jūsų stalas, popieriaus lapas ar net grindys gali virsti virtualia klaviatūra, kuri veikia itin greitai. Tiesa, fizinių mygtukų nebuvimas iš pat pradžių tikrai trikdys, bet, kaip teigia tokias klaviatūras pamėgę žmonės prie to greitai priprantama. Bet kaip ji veikia? Įprasta fizinė kompiuterio klaviatūra yra tarsi dar vienas kompiuteris. Kiekvienas klavišas yra prijungtas prie mikrojungiklių, kurie aktyvuoja tam tikras mikroschemos grandines, o šiuos signalus interpretuoja klaviatūroje esantis mikroprocesorius. Lazerinės projekcijos klaviatūra, žinoma, fizinių mygtukų neturi. Raudonas lazeris šviečia per formą, kurioje išraižytos klaviatūros linijos, ir lęšį, kuris šį vaizdą padidina iki patogaus dydžio. Ši dalis gana paprasta – taip veikia ir žaisliniai lazeriukai, su kuriais vaikystėje ne vienas yra žaidęs. Žinoma, sunkioji dalis yra ta, kaip klaviatūra žino, kurį mygtuką jūs spaudžiate. Tam įrenginio apačioje yra įrengti lazeriniai infraraudonųjų spindulių diodai, kurie virš matomos klaviatūros paskleidžia ploną infraraudonųjų spindulių lauką. Naudodami klaviatūrą jūs šį lauką sutrikdote, o įrenginyje esantis procesorius interpretuoja šį signalą, suvokdamas jį kaip judesį toje vietoje, kur rodomas tam tikras klavišas. Tuomet ši informacija perduodama į kompiuterį ar kitą prietaisą, ir jo ekrane pasirodo būtent to mygtuko simbolis, kurį spaudėte. Lazerinės projekcijos klaviatūros yra labai patogios keliaujantiems, nes užima labai mažai vietos. Tačiau naudoti jų bet kur nepavyks. Paviršius turi būti lygus, pakankamai tamsus, kad matytumėte klavišus, ir neatspindintis šviesos. Taigi, lazerinės projekcijos klaviatūros ant kelių nepasidėsite. Pačios geriausios lazerinės projekcijos klaviatūros išvis nenaudoja laidų. Pavyzdžiui, įrenginys gali naudoti„Bluetooth“ ryšį ir 700 mAh talpos bateriją. Jame yra ir nedidelis LCD ekranas, kuris padės išmokti naudotis klaviatūra ir praneš reikalingą informaciją apie bateriją ir panašiai. Manote, kad lazerinės klaviatūros yra labai lėtos? Nieko panašaus, net pigiausi įrenginiai per minutę apdoroja 350 simbolių. Lazerinės projekcijos klaviatūros atrodo kaip nužengusios iš ateities, tačiau tai jau yra ne tokia brangi dabartis. Ši klaviatūra šiuo metu kainuoja kiek daugiau nei 27 eurus. Išbandyti ją tikrai verta, nors prireiks šiek tiek laiko, kol įprasite su ja rašyti tokiu pat greičiu kaip ir su įprasta fizine klaviatūra.