Suomijos žaidimų industrijos pajamos per metus siekia apie 2,5 mlrd. eurų ir, pasak I. Kuittineno, tokios sėkmės pasiekti galima tuomet, jeigu Lietuvoje atsirastų pakankamai daug žaidimų kūrėjų. „Tam, kad industrija būtų tokia didelė kaip Suomijoje, reikia didelės sėkmės, kurią turi Suomijos industrija. Tačiau, manau, kad tai lemia žaidimų kiekis. Kuo daugiau turite žmonių, kuriančių žaidimus, tuo daugiau galimybių, kad pasiseks. Suomijoje tik dabar pradėjome švietimo programas, kur mokoma kurti žaidimus. Manau, kad, kai turi pakankamai talentų, tuomet gali toliau augti“, – BNS parodoje „GameOn“ Vilniuje sakė I. Kuittinenas. Vis dėlto, anot jo, Suomijoje švietimo iniciatyvos, kuriomis siekiama skatinti geriau naudotis naujausiomis technologijomis, atsirado vėliau negu prasidėjo žaidimų industrijos skatinimas finansiškai. „Mes gavome subsidijų kurti žaidimų variklius ir panašiai, būtent todėl dabar turime pažengusių kompanijų. Švietimas atsirado vėliau, pirmiausiai buvo investicijos“, – teigė jis. Anot jo, kaip ir Lietuvoje, Suomijoje taip pat trūksta programuotojų, tad kaip išeitį jis mato didesnį skatinimą rinktis su informacinėmis technologijomis susijusius mokslus.