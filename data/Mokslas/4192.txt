Atrodytų, jog filmas „Keista Bendžamino Batono istorija“, kurio herojus gimsta senuku, o metams bėgant tik jaunėja, yra fantastinis. Tačiau taip tikrai neatrodytų medūzai Turritopsis dohrnii, jeigu ji turėtų akis ir mėgtų kiną. Mat šis organizmas sugeba periodiškai atjaunėti. Genialumas iš tiesų slypi paprastume. Polipai, tokie kaip hidros mainais už savo sandaros primityvumą pelnė nemirtingumą. Jie neturi galvos, regos, valgo ir šalina per tą pačią angą, tačiau nesensta. Mokslininkai tikisi, jog šių organizmų tyrimas padės rasti būdus įveikti vėžinius susirgimus ir net atrasti jaunystės eliksyrą.