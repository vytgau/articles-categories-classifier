Pranešime sakoma, kad „Google“ naudojo specialiai sukurtą interneto personą „Master“ (angl. Meistras), žaidimo metu skelbdavusią ėjimus, kurie iš pažiūros atrodė beprasmiški, bet neišvengiamai vesdavo prie pergalės. Dėl „Meistro“ reakcijos greičio ir jo keistos strategijos žaidėjai greitai suprato, kad jų priešininkas – dirbtinio intelekto (Artificial Intelligence, AI) projektas. Vis dėlto liko nežinoma, kas sukūrė šią programą. Praeitą savaitę paslaptis buvo atskleista: paaiškėjo, kad „Meistras“ yra programos „AlphaGo“, sukurtos „Google“ antrinės įmonės „DeepMind“, patobulinta versija. Praeitų metų kovą „AlphaGo“ įveikė go didmeistrį Lee Se-dolį, laimėjęs keturias iš penkių partijų per Seule surengtą turnyrą. Žmogaus ir mašinos dvikova, kurią vietos žiniasklaida vadino šimtmečio turnyru, buvo atidžiai stebima dešimčių milijonų šio senovinio žaidimo gerbėjų, taip pat AI mokslininkų. Faktas, kad kompiuteris įveikė žmogų, taip pat buvo paskelbtas tarptautinės žiniasklaidos pirmuosiuose puslapiuose, o „AlphaGo“ triuškinamas pasirodymas ekspertų buvo įvardijamas kaip svarbi gairė kelyje į naujos kartos dirbtinio intelekto sukūrimą. Ankstesnė garsiausia AI pergalė buvo iškovota 1997 metais, kai bendrovės IBM sukurtas superkompiuteris „Deep Blue“ įveikė tuometį pasaulio šachmatų čempioną Garį Kasparovą. Vis dėlto go, sukurtas Kinijoje prieš maždaug 4 tūkst. metų ir žaidžiamas daugiausiai Rytų Azijos šalyse, ilgą laiką buvo itin kietas riešutėlis AI kūrėjams, nes žaidimo taisyklės gana sudėtingos, o jo potencialių konfigūracijų skaičius yra beveik begalinis.