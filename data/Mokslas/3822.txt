Kaip ir tikimasi jau ne vienerius metus, daugiausia vilčių dedama į pirkėjams padėsiantį dirbtinį intelektą – ne tik ieškoti norimų prekių, bet ir bendrauti su asmeniniu apsipirkimo asistentu. Vartotojai jau pamažu pratinasi prie skaitmeninių asistentų, tokių kaip „Amazon“ siūlomo „Alexa“, kuris leidžia balsu valdyti „Echo“ garsiakalbį, ar „Google Asistant“, kuris padeda valdyti analogišką „Google House“, taip pat kitų asistentų, kaip „Apple“ – Siri“ ir „Microsoft“ – „Cortana“. Todėl nieko keisto, kad 2017-aisiais prognozuojamas ir pokalbių programų, vadinamųjų „botų“ augimas. „Facebook“, „WhatsApp“, „Twitter“ ir „Google Allo“ jau pristato integruotas programas, padedančias apsipirkti ir siūlančias įvairias paslaugas pirkėjams. Pavyzdžiui, vien „Facebook“ jau turi 11 tūkstančių pokalbių „botų“, nors nėra žinoma apie jų naudojimą, rašome el. parduotuvės otto.lt pranešime spaudai. „Gal ir skamba kaip fantastinio filmo scenarijus, bet netrukus pirkėjai kalbėsis su kompiuteriais, užuot kreipęsi į tikrus parduotuvių konsultantus. Jau dabar bandoma pakeisti pirkėjų įpročius, kad šie galėtų rinktis integruotas paslaugas, pavyzdžiui, apsipirktų naudojantis „Facebook Messenger“, užuot gaišę laiką su skirtingomis programėlėmis“, – komentuoja el. parduotuvės atstovas Andrius Moskvičiovas. Kitiems metams el. prekybos ekspertai numato didėsiančią pasiūlymų personalizaciją ir pritaikymą individualiam pirkėjui. Kaupiami apsipirkimo duomenys leis pasiūlyti pirkėjui jo poreikius atitinkančias prekes, augs asmeninių nuolaidų sistemų, taip pat lojalumo programėlių naudojimas, todėl neišvengiamai augs pačių produktų pasiūla. „Jau dabar pastebime, kad el. prekyba koncentruojasi į platesnį asortimentą ir stengiasi pasiūlyti pirkėjams daugiau vienos prekės variantų – skirtingų spalvų, dydžių, modifikacijų. Siekis įtikti pirkėjui eina išvien su pasiūlymų personalizacija, belieka tai įgyvendinti – pateikti tuos pasiūlymus konkretiems pirkėjams, užuot laukus atsitiktinių pirkimų“, – teigia įmonės atstovas. Prognozuojama, kad 2017-aisiais sulauksime galimybės gauti internete įsigytas prekes per vieną dieną. Pirmuosius žingsnius šia linkme jau žengė „Amazon“, pasiūliusi mokamą paslaugą „Prime“, kuri be kitų teikiamų privalumų pristato prekes per dvi dienas. Kaip ir praėjusiais metais, taip ir kitąmet prognozuojamas mobiliosios prekybos augimas. Pasak bendrovės atostovų, optimistinę prognozę skatina faktas, kad šiemet pirkėjai el. parduotuvėse apsilankė dažniau naršydami telefonu, nei kompiuteriu. Tuo pačiu tikimasi, kad išaugs ir atsiskaitymų kiekis, naudojantis mobiliąja bankininkyste.