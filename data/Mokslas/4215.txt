Pasak skaitmeninės erdvės apžvalgininko Džiugo Paršonio, prie naujos tvarkos turės prisitaikyti tiek verslo įmonės, tiek pavieniai asmenys. „Iki šiol mes turėjome tam tikrą kategoriją įmonių arba organizacijų, kurios buvo tos vadinamosios asmeninės informacijos valdytojos, o dabar, po reformos, naujoji tvarka turėtų paveikti absoliučiai visus ir visiems bus taikomos vienodos, net ir pačios smulkiausios, taisyklės. Iš tikrųjų, jeigu aš rašau tinklaraštį, ir jeigu mano tinklaraštyje kažkas rašo komentarus, aš gaunu IP adresą, vardą, pavardę – tai jau yra asmeniniai duomenys ir aš jau turiu su jais elgtis atsakingai“, – sako Dž. Paršonis. Naujoji tvarka leis lengviau pašalinti duomenis iš skaitmeninės erdvės, bus užtikrintas saugesnis privačių duomenų perkėlimas. Ar saugūs asmeniniai duomenys skaitmeninėje erdvėje, diskutuojama pirmą kartą Lietuvoje surengtame „Skaitmeninių teisių forume“.