Kalifornijos universiteto Berklyje ir Jorko universiteto Anglijoje mokslininkai patvirtino 2015 metais paskelbto JAV Nacionalinės vandenynų ir atmosferos tyrimų administracijos (NOAA) tyrimo rezultatus. Tyrimo išvados buvo publikuotos JAV žurnale „Science Advances“. Pasak NOAA, dabar naudojami vandens temperatūrą matuojantys meteorologiniai plūdurai užfiksuoja šiek tiek žemesnes temperatūras nei senesnės laivuose įrengtos sistemos. Perėjimas prie matavimų plūdurais tarp 1998 ir 2014 metų paslėpė tikruosius klimato atšilimo skaičius , nustatė NOAA mokslininkai. Tokios NOAA išvados papiktino mokslininkus, kurie tvirtino, kad per tą laikotarpį klimato atšilimas buvo sulėtėjęs ir tuos, kurie iš viso netiki klimato atšilimu. JAV Atstovų Rūmai, kuriuose daugumą turi Respublikonų partijos atstovai, net pareikalavo, kad NOAA mokslininkai jiems pateiktų savo elektroninį susirašinėjimą, susijusį su šiuo tyrimu. JAV vyriausybinė agentūra sutiko perduoti tyrimų duomenis ir atsakyti į mokslinius klausimus, tačiau atsisakė atskleisti tyrime dalyvavusių mokslininkų susirašinėjimą. Tokį sprendimą palaikė mokslininkai, susirūpinę dėl politikų kišimosi į jų darbų išvadas. „Mūsų rezultatai rodo, kad NOAA (mokslininkai) iš esmės buvo teisūs, kad jie nefalsifikavo duomenų“, – sakė tyrime dalyvavęs Zeke'as Hausfatheris, Kalifornijos universiteto magistrantas. Klimato atšilimo stabtelėjimas paneigtas Tarpvyriausybinė klimato kaitos ekspertų grupė 2013 metų rugsėjo mėnesį paskelbė atskaitą, kurioje sakoma, kad laikotarpiu tarp 1951 ir 2012 metų oro temperatūra vidutiniškai kilo po 0,12 laipsnio Celsijaus per dešimtmetį. Tačiau nuo 1998 iki 2012 per dešimtmetį temperatūra pakilo tik 0,07 laipsnio, ir tai esą rodo „pertrauką klimato šilime“, tvirtino ekspertai. 2015 metų NOAA tyrimas, atliktas siekiant ištaisyti galimus netikslumus, perėjus prie matavimų plūdurais, parodė, jog vandenynų vandens temperatūros kilimas per praėjusius 15 metų nesulėtėjo. Remiantis NOAA mokslininkais, nuo 2000 metų per dešimtmetį vandenynų vandens temperatūra iš tiesų pakilo 0,12 laipsnių – beveik dvigubai daugiau, nei anksčiau pateikti 0,7 laipsnio duomenys. Todėl nustatyta, kad klimato šilimo tempas išliko toks pats, kaip ir per ankstesnius tris dešimtmečius nuo 1970 iki 1999 metų. Naujasis tyrimas paremtas nepriklausomais duomenimis, gaunamais per palydovus iš projekto „Argo“ plūdžių, pasaulinės palydovinės vietos nustatymo ir duomenų rinkimų sistemos ir kitų plūdurų. Surinkta informacija patvirtino, kad NOAA 2015 metų duomenys buvo teisingi, sako mokslininkai. „Iš pradžių mes skeptiškai vertinome NOAA rezultatus, nes jie rodė greitesnį klimato šilimą nei ankstesni atnaujinti Didžiosios Britanijos meteorologijos tarnybos duomenys“, – sakė Kevinas Cowtanas iš Jorko universiteto. „Todėl mes nusprendėme patys tai patikrinti, naudodami skirtingus metodus ir skirtingus duomenis. Dabar manome, kad NOAA yra teisūs ir tai patvirtina naujas duomenų paketas iš Japonijos meteorologijos agentūros“, – sakė jis.