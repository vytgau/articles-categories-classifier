Hakeris, kuris prisistato vardu „WachulaGhost“, yra siejamas su programišių grupuote „Anonymous“. Jis pradėjo pulti ISIS prieš 18 mėnesių, po ginkluoto išpuolio „Pulse“ naktiniame klube Orlando, JAV, rašo indy100.com. Šis išpuolis vadinamas daugiausiai aukų nusinešusiomis šaudynėmis JAV: jo metu įtariamasis įsiveržė į gėjų klubą „Pulse“ Orlando mieste, Floridos valstijoje, ir ėmė šaudyti į lankytojus. Kaip policiją cituoja „Fox News“, per šį incidentą buvo nužudyta mažiausiai 50 žmonių, dar daugiau – sužeista. Hakeris sako, kad jam surasti ir užvaldyti su ISIS siejamas paskyras buvo „lengviau nei jūs manytumėte“ ir jis skelbia, kad „sugebėjo prisijungti prie daugiau nei 250 profilių“, pridurdamas, kad į kiekvieną iš jų gali patekti greičiau nei per minutę. Nors „WachulaGhost“ jau sulaukė grasinimų mirtimi, jis prisiekė tai darysiantis ir toliau. „Aš gaunu nuotraukų, kuriose žmonėms pjaunamos galvos... grasinimų nužudyti. „Mes tave nužudysime“ rašo man, ir tai gerai, nes jei jie kreipia dėmesį į mane, vadinasi, jie nedaro kažko kito. Mes pradėjome perimti jų profilius ir juose talpinti gėjų pornografijos ir besididžiuojančių esančiais gėjais nuotraukas iš esmės tam, kad juos trolintume. Mes manėme, kad paskelbus nuotraukų su nuogybėmis juos įžeistume. Jei socialinė medija, tokia kaip „Facebook“, „Twitter“ ir „Instagram“ imtųsi daugiau veiksmų, tai padėtų“, - sakė jis CNN. Pasak jo, šiais veiksmais nėra siekiama įžeisti musulmonus, tačiau taikomasi į džihadistų ekstremistus. „Daugybė mūsų hakerių yra musulmonai ir mes gerbiame visas religijas, kurios neatima nekaltų gyvybių“, - sakė jis. Hakeris sako, kad tokių veiksmų ėmėsi po žudynių Orlande norėdamas priminti apie tuos, kurie tapo aukomis. Hakeris ne tik talpino pornografines nuotraukas, bet ir pakeitė profilio nuotraukas į paveiksliukus, kur vaivorykštės fone parašyta „it's OK to be Gay #Pride“ (liet. Viskas gerai būti gėjumi, #Pasididžiavimas) ir „L.G.B.T. Pride Month“ (liet. L.G.B.T. Pasididžiavimo mėnuo).