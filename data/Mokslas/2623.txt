Jis sugrįžo į universitetą, kuriame sukūrė didžiausiu pasaulyje socialiniu tinklu tapusį feisbuką. M.Zuckerbergui, kuris buvo pakviestas sakyti kalbą 2017-ųjų absolventams, taip pat buvo įteiktas teisės mokslų daktaro garbės diplomas. Harvardo universitete viešėjęs M.Zuckerbergas turėjo galimybę apsilankyti ir savo senajame bendrabučio kambaryje. „Mama, visada tau sakiau, kad grįšiu ir gausiu savo diplomą“, – parašė jis prie nuotraukos, kurioje jis pozavo su gautu garbės diplomu ir tėvais. Šiuo metu apie 2 mlrd. vartotojų turintis „Facebook“ iki vienos didžiausių pasaulio technologijų kompanijų išaugo iš tinklapio, kurį M. Zuckerbergas sukūrė besimokydamas universitete. Harvardo universitetą jis metė 2004-ųjų gegužę, skelbiama jo feisbuko paskyroje. Savo kalboje, kurią jis prisipažino rengęs „ilgai“, M.Zuckerbergas paragino absolventus „kurti didelius dalykus“. Jis pabrėžė lygybės, integracijos ir galimybių svarbą bei paragino studentus nebijoti rizikuoti. „Esu čia, kad pasakyčiau, jog rasti savo tikslą nepakanka“, –lietingą dieną vykusioje ceremonijoje Keimbridže, Masačusetso valstijoje, jis sakė susirinkusiai miniai. „Mūsų iššūkis – sukurti pasaulį, kur kiekvienas jaustų turįs tikslą“, – pridūrė jis. M.Zuckerbergas sakė, kad jis priklauso tai pačiai kartai, kaip ir ką tik baigę Harvardą žmonės. Pasak jo, vadinamosios „tūkstantmečio“ kartos atstovai susidurs su daugybe sunkumų dėl nelygybės, nusivylimo ir konkurencijos su žmonių darbo vietas perimančiomis technologijomis. „Atėjo mūsų kartos eilė kurti didžius dalykus“, – pabrėžė jis. „Darykime didžius dalykus... kurkime ne tik pažangą, bet ir tikslą“, – pridūrė M.Zuckerbergas. „Naujas socialinis susitarimas“ M.Zuckerbergo teigimu, galimybėms trukdo „visus skaudinantis turtinės nelygybės lygis“. Tai, pasak jo, yra viena pagrindinių socialinių problemų, kurią reikia spręsti. „Dabar mūsų visuomenė yra pernelyg susitelkusi į žmonių, kuriems sekasi, įvertinimą“, – sakė jis. „Kažkas ne taip su mūsų sistema, kur aš galiu išeiti iš čia ir per 10 metų uždirbti milijardus dolerių, o milijonai studentų nė negali išmokėti savo paskolų, o ką jau kalbėti apie verslą“, – teigė M.Zuckerbergas. Jis sakė, kad ši karta turi kūrybingai spręsti socialines problemas. „Turėtume rasti idėjų, kaip kad visuotinės bazinės pajamos, siekiant užtikrinti, jog kiekvienas galėtų išmėginti naujas idėjas“, – teigė M.Zuckerbergas. „Dabar metas mūsų kartai sudaryti naują socialinį susitarimą. Turėtume kurti visuomenę, kuri matuoja pažangą ne tik pagal ekonominius rodiklius kaip BVP, bet pagal tai, kiek iš mūsų turime vaidmenį, kurį laikome reikšmingu“, – pridūrė „Facebook“ įkūrėjas.