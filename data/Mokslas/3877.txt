Į keblią padėtį patekusi interneto pionierė nurodė išsiaiškinusi šį faktą, tirdama kibernetinę ataką, apie kurią buvo paskelbta anksčiau ir kuri buvo laikoma visų laikų didžiausia vieną kompaniją paveikusia vartotojų duomenų vagyste. „Yahoo“ įsitikinusi, kad kažkokia trečioji šalis 2013-ųjų rugpjūtį pavogė duomenų, susijusių su daugiau kaip milijardu vartotojų paskyrų“, – sakoma bendrovės pranešime. „Yahoo“ pridūrė, kad šis incidentas „tikriausiai yra nesusijęs su incidentu, apie kurį bendrovė pranešė 2016 metų rugsėjo 22 dieną“. Šiuo metu „Yahoo“ ruošiasi parduoti savo pagrindines operacijas bendrovei „Verizon“ už 4,8 mlrd. dolerių. Rugsėjį paskelbtas ankstesnis pranešimas apie 500 mln. vartotojų duomenų vagystę sukėlė pavojų, kad sandoris su „Verizon“ žlugs arba privers sumažinti aktyvų kainą. Lapkritį „Yahoo“ atskleidė, kad tirdama ankstesnį įsilaužimą gavusi iš teisėsaugos institucijų failų su duomenimis, „kurie, kaip tvirtino trečioji šalis, buvo „Yahoo“ vartotojų duomenys.“ Pasitelkusi samdytus tyrimų ekspertus „Yahoo“ patvirtino, kad minėtuose failuose iš tikrųjų yra bendrovės klientų duomenys, bet pridūrė „negalėjusi nustatyti įsilaužimo, susijusio su šia vagyste“. Rugsėjį „Yahoo“ nurodė mananti, kad informacijos apie 500 mln. vartotojų vagystė buvo „remiama kurios nors valstybės“, bet kai kurie analitikai šią teoriją ginčija. Vartotojų duomenis, apie kurių vagystę buvo paskelbta naujausiame pranešime, tikriausiai sudaro vardai, elektroninio pašto adresai, telefonų numeriai, gimimo datos, santraukos funkcija apdoroti slaptažodžiai ir, kai kuriais atvejais, užšifruoti arba neužšifruoti saugumo klausimai ir atsakymai, nurodė „Yahoo“. Įsilaužėliai negavo neužšifruotų slaptažodžių, bankų kortelių duomenų arba informacijos apie bankų sąskaitas, pridūrė bendrovė. Naujausiai aptiktas įsilaužimas tapo dar vienu skaudžiu smūgiu bendrovei, kuri buvo viena žinomiausių interneto milžinių, bet nespėjo koja kojon su kitomis kylančiomis žvaigždėmis, tokiomis kaip „Google“ ir „Facebook“. Per vadinamąjį interneto burbulą 10-ame dešimtmetyje „Yahoo“ buvo vertinama 125 mlrd. dolerių, bet nuo to laiko bendrovės pozicijos silpnėjo, nors ne kartą mėginta jai suteikti naujos gyvybės. 10-o dešimtmečio viduryje „Yahoo“ interneto paieškos sistema buvo viena populiariausių. Daugeliui žmonių ji tapo pirmaisiais vartais į besiplečiantį interneto tinklą. Ji tapo populiariu interneto „portalu“, leidžiančiu vartotojams greitai pasiekti naujienas, muziką ir kitokį turinį. Vis dėlto jos sėkmė pradėjo blėsti, kai rinkoje įsigalėjo „Google“. Pagrindinėje verslo srityje „Yahoo“ sekėsi prastai, bet bendrovės investicijos į šalutinius projektus, ypač į Kinijos internetinės prekybos milžinę „Alibaba“, pasiteisino. Po virtinės vadovų sudėties keitimų ir pastangų atgaivinti bendrovę „Yahoo“ galiausiai nusprendė parduoti aktyvus, susijusius su pagrindine jos veiklos sritimi ir tokiu būdu atskirti juos nuo vertingesnių „Alibaba“ akcijų. „Yahoo“ planuoja, kad jos pagrindinį verslą perims „Verizon“, anksčiau įsigijusi kitą išblėsusią interneto žvaigždę – AOL.