Gyventojai sunerimo - negi koks lėktuvas išbarstė krovinį? Tačiau mokslininkai tik juokiasi - šis reiškinys yra visiškai natūralus ir žmonės čia niekuo dėti. Žuvys, medūzos ir kiti smulkesni vandenynų gyventojai kartas nuo karto krenta iš dangaus. Šis reiškinys buvo pastebėtas Kalifornijoje, Indijoje, Jungtinėje Karalystėje ir daugybėje kitų šalių. Gyventojai keletą paukščių nesulestų žuvelių išsaugojo ir kreipėsi į specialistus - kodėl orų prognozėje buvo paminėtas tik nedidelis lietus, o apie žuvis iš dangaus nebuvo užsiminta? Mokslininkai sako, kad, nors reiškinys ir retas, jis ne toks jau keistas. Jį sukelia per vandenyną skubantys tornadai. Jie vandenį su visais jo gyventojais susiurbia į save ir iškelia į didelį aukštį. Taip per prievartą žuvelės gali nukeliauti ir keliasdešimt kilometrų, nors dažniausiai krenta čia pat. Aišku, egzistuoja tam tikros sąlygos, leidžiančios tokiam reiškiniui susidaryti. Visų pirma, vandens telkinyje turi būti smulkių gyvūnų, pasiliekančių arčiau paviršiaus. Tornadai rimtesnių gyvūnų įtraukti įprastai negali, nes jie gyvena giliau. Oras turi būti ne juokais bjaurus ne tik dėl siaučiančių tornadų. Šiam fenomenui susidaryti yra reikalinga audra - tik labai stiprus vėjas gali nupūsti gyvūnus gilyn į sausumą. Vandens tornadai dažniausiai yra kur kas silpnesni nei tie, kurie susiformuoja virš sausumos. Dauguma vandens tornadų vandens nesiurbia iš viso - tai tik silpni, ploni sūkuriai, kurie virš vandens yra lengvai pastebimi. Tačiau stipresni tornadai gali ištraukti smulkius gyvūnus. Net tornadui pasibaigus jie gali išlikti debesyje, mėtomi stiprių vėjų, kol galiausiai nukrenta kur nors sausumoje. Yra buvę atvejų, kuomet žuvimis ar varlėmis lijo ir 160 km nuo vandenyno.