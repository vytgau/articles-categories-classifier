Tokie klausimai, aišku, turi pagrindo. Mūsų oda nuolat keičiasi, gyja, nusimeta viršutinį sluoksnį. Žaizdas visuomet plauname ir dezinfekuojame bijodami užkrėtimo, o ir į tatuiruočių salono švarą tikrai visi klientai atkreipia dėmesį. Bet ar pagalvojate apie patį rašalą ir kas su juo nutinka, kuomet adatomis jis yra įterpiamas į jūsų odą? Nauji tyrimai rodo, kad mažytės rašalo dalelės patenka į kraujotakos sistemą ir gali būti išnešiojamos po visą kūną. Tai, aišku, jokia staigmena - juk tatuiravimo metu pasirodo ir kraujas, o rašalas jau būna žaizdoje. Tačiau problemų kyla dėl rašalo sudėties. Pigmentus sudaro eilė organinių ir neorganinių junginių. Žmogui kenkia ir metalai, kurių yra tatuiruotėse, tačiau įprastai skaičiuojama, kad gaunama dozė yra tokia menka, kad problemų sukelti negali. Visgi, dabar Prancūzijos ir Vokietijos mokslininkai nusprendė į šią temą pasigilinti išsamiau ir atliko tyrimus su mirusių tatuiruotų žmonių kūnais. Du iš keturių tirtų tatuiruotų žmonių turėjo rašalo ne tik odoje, bet ir limfoje. Ištyrus jų kūnus paaiškėjo, kad aliuminio, chromo, geležies, nikelio ir vario kiekiai juose gerokai viršija normalų lygį. Visi keturi tatuiruoti žmonės pasižymėjo ir per dideliu titano kiekiu odoje ir limfoje. Rentgeno spinduliai padėjo aptikti tatuiruočių rašalo ir limfmazgiuose. Šie rezultatai iš tiesų yra gana neraminantys, tačiau nestebina. Limfa valo tatuiruotės vietą, todėl limfmazgių spalvų pakitimas nėra toks jau didelis atradimas. Tačiau mokslininkai aptiko ir rašalo nanodalelių, kurios keliauja limfagyslėmis ir gali užteršti nemažą kūno plotą. Mokslininkus tai labai neramina, nes nėra aišku, kaip šios rašalo dalelės gali paveikti organizmo funkcijas ir kokias ligas jos gali sukelti. Titano dioksidas yra viena iš dažniausių medžiagų naudojamų tatuiruočių rašale. Balta titano dioksido spalva puikiai tinka skirtingų spalvų rašalo maišymui. Iš odos titano dioksidas limfa nukeliauja ir į plaučius bei kitus organus ir gali prisidėti prie vėžinių susirgimų vystymosi. Dar daugiau - vienas britų mokslininkų atliktas tyrimas parodė, kad tatuiruočių rašalo nanodalelės gali sukelti smegenų ir nervų sistemos pažeidimus. Visi šie tyrimai tik parodo, kad tatuiruočių rašalas veikia kur kas giliau nei tik žmogaus oda. Tačiau galutinai suprasti jo poveikį reikės laiko ir ištęstinių tyrimų. Todėl patariama gerai pagalvoti prieš renkantis tatuiruotes ir įvertinti savo organizmo būklę bei vėžio istoriją šeimoje - nereikėtų didinti įgimtos rizikos.