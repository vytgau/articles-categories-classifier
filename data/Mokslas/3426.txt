Naujienos apie tai, kad legendinis „Nokia 3310“ šiemet bus atnaujintas ir pristatytas prekybai prikaustė dėmesį, ir nors įrenginys dar nėra pristatytas, panašu, kad idėja jį atgaivinti sulaukia vis daugiau pritarimo. Naujausi nutekinti duomenys leidžia sužinoti šiek tiek daugiau apie naujojo telefono galimybes, rašo independent.co.uk. Tikimasi, kad atnaujinta telefono versija rinkoms bus pasiūlyta už 59 JAV dol. (56 eurus). Remiantis kinų naujienų portalu „Vtech“, naujoji „Nokia 3310“ turės spalvotą ekraną, o ne senąjį monochrominį, kaip matoma nuotraukose. Telefonas nebus labai „protingas“, kad neprarastų vieno pagrindinio šio modelio privalumo – ilgai neišsikraunančios baterijos. Tačiau ekrane atsiradusios spalvos turėtų nudžiuginti seno gero telefono žaidimo „Snake“ mėgėjus. „Android“ nebus atnaujinto telefono operacine sistema, kaip kiti bendrovės „HMD Global“, turinčios teises į „Nokia“, įrenginiai. Atnaujintas „Nokia 3310“ bus pristatytas šį sekmadienį, per vykstančią parodą „Mobile World Congress“ Barselonoje ir bus pristatomas kaip pagrindinė bendrovės naujovė. Planuojama, kad naujasis įrenginys bus kelių spalvų, rinkoje bus galima įsigyti raudonos, žalios ir geltonos spalvos aparatus, taip pat jie turėtų būti plonesni ir lengvesni nei originalas. „Nokia 3310“ buvo žmonių mėgiamu telefonu dėl kelių priežasčių, tai – ir geras dizainas, ilgai neišsikraunanti baterija bei neįtikėtinas atsparumas, dėl kurio jis imtas pravardžiuoti „nesunaikinamu“. Vasario pabaigoje bus pristatyta ne tik „trečia“, bet ir „penkta“ bei „šešta“ „Nokia“. Dalis šių telefonų turės ir kai kurias išmaniųjų telefonų funkcijas, tačiau bus pigesni. DELFI skelbė, kad vis dar galima pirmąją šio telefono modelio versiją įsigyti „Amazon“, tik tai jau vyksta iš antrų rankų, o ne gamintojo. Šio telefono turimos funkcijos apibūdinamos taip: laikrodis, kalkuliatorius, galimybė nustatyti iki 10 priminimų ir 4 žaidimai, tai - „Snake II“, „Pairs II“, „Space Impact“ ir „Bantumi“. DELFI primena, kad „Nokia“ stengėsi su savo prekės ženklu pasiūlyti ir patrauklių išmaniųjų telefonų, tačiau galiausiai jie buvo parduoti „Microsoft“. Tačiau nuo to laiko kompanija ėmė gaminti naujas pasiteisinusių ir patrauklių telefonų versijas, įkaitant „Nokia 215“, kuri kainuoja 29 JAV dol. (27 eurus) ir turėtų neišsikrauti 29 dienas.