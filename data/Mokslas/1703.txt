Prieš metus paleistas kosminis „Osiris-Rex“ aparatas penktadienį 17 700 km atstumu praskriejo pro mūsų planetą. Erdvėlaiviui Žemės gravitacija padės pagreitėti ir patekti į asteroido Benu trajektoriją. Jeigu viskas pasiseks, „Osiris-Rex“ mažą apvalų asteroidą turėtų pasiekti kitais metais ir 2020 metais iš asteroido paimti mėginį, o tada grįžti į Žemę. Penktadienį erdvėlaivis prie Žemės priartės virš Antarkties. Tai bus trumpas pasisveikinimas, nes pro mūsų planetą erdvėlaivis praskries maždaug 31 000 km per val. greičiu. NASA ėmėsi atsargumo priemonių, siekdama užtikrinti, kad „Osiris-Rex“ neatsimuštų į palydovus. Tuo metu, Žemėje teleskopais mėginama pastebėti erdvėlaivį, kol jis bus netoliese. Kaip skelbė anksčiau NASA, mėginių rinkimo prietaisas – „Priliečiamasis mėginių ėmimo mechanizmas“ (TAGSAM) – turėtų paimti apie 60 g asteroido dulkių, bet per atliktus bandymus Žemėje būdavo surenkamas apie penkiskart daugiau medžiagos. Zondas nenusileis ant asteroido, bet labai prie jo priartės ir išties sulankstomą manipuliatorių. Dulkių mėginių tikimasi paimti per 3–5 sekundžių trukmės manevrą – TAGSAM paleis azoto dujų čiurkšlę ir kaip dulkių siurblys surinks nuo asteroido pakilusias daleles.