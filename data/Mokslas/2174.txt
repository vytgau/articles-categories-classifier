Paslaptinguosius signalus tyrėjai užfiksavo gegužę Arecibo observatorijoje, milžinišku radioteleskopu, įrengtu dauboje Puerto Rike. Radiosignalai atrodo sklindantys iš Ross 128, raudonosios nykštukės, kuri maždaug2 800 kartų blausesnė už Saulę ir nežinoma, ar apie ją skrieja planetos. Abelas Méndezas, Puerto Riko universiteto Arecibe astrobiologas, sakė, kad žvaigždė stebėta 10 minučių, ir per tą laiką užfiksuoti signalai buvo „beveik periodiški“. Méndezas sakė, kad labai menkai tikėtina, jog tuos signalus skleidžia protinga nežemiška gyvybė, bet tokios galimybės atmesti kol kas negalima. „SETI (angl. Search for Extraterrestrial Intelligence) grupės žino apie signalą“, - parašė A. Méndezas e. laiške „Business Insider". Nors Arecibo pagarsėjęs savo vaidmeniu, išakant ateivių signalų, jis taip pat puikiai tinka tolimų galaktikų ir šalia Žemės esančių asteroidų sekimui. A. Méndezas mano, kad labiau tikėtina, jog signalas atsklido iš kokio nors žmonių sukurto šaltinio, gal palydovo, praskriejusio tūkstančių kilometrų aukštyje. „[Arecibo] apžvalgos laukas yra ganėtinai platus, tad, gali būti, kad signalai atsklido ne iš žvaigždės, bet kito objekto, esančio apžvalgos linijoje“, - svarstė A. Méndezas, ir pridūrė, kad „kai kurie komunikacijų palydovai transliuoja mūsų stebėtais dažniais.“ Tačiau liepos 12 tinklaraščio įraše apie Ross 128 paslaptį jis parašė, kad „niekada nesame regėję tokius pliūpsnius skleidžiančių palydovų“ ir pavadino signalus „itin keistais“. Kitas galimas paaiškinimas – žvaigždės žybsnis, energijos pliūpsnis nuo žvaigždės paviršiaus. Nuo Saulės tokie žybsniai sklinda šviesos greičiu, spinduliuoja galingus radiosignalus, ir gali sutrikdyti palydovų darbą ir komunikacijas Žemėje, o taip pat sukelti pavojų astronautams. Įkandin Saulės žybsnių gali atsklisti lėtesni, tačiau energingesni vainikiniai masės išsiveržimai: Saulės dalelių antplūdis, galintis iškreipti planetos magnetinį lauką, sukelti geomagnetines audras, sugadinti elektros tiekimo linijas ir iškepti elektroniką. „Siekiant patikrinti, ar signalas vis dar ten, Arecibo stebės Ross 128 ir jo apylinkes dar daug kartų, pradedant liepos 16 diena", - sakė A. Méndezas. „Sėkmė bus, jei išvystume signalą vėl, - sklindantį iš žvaigždės, o ne aplinkinių krypčių, sakė jis. - Jei signalo negausime, paslaptis tik pagilės.“ Savo tinklaraštyje A. Méndezas parašė, kad kitų radioteleskopų jautrumo gali nepakakti signalo užfiksavimui, pažymėdamas vieną išimtį: Kinijos gigantišką penkių šimtų metrų apertūros sferinį radioteleskopą (angl. Five-hundred-meter Aperture Spherical radio Telescope) FAST. Bet FAST dabar neveikia, nes yra kalibruojamas, ir A. Méndezas pažymėjo, kad nežino, kada jis vėl pradės veikti . Sethas Shostakas, SETI instituto vyr. tyrėjas, patvirtino, kad grupė „gerai žino apie signalus“ ir gali panaudoti savo galingą Kalifornijoje įrengtą Allen teleskopo masyvą „jų patikrinimui“. „Iš tiesų, didelė tikimybė, kad tai žemiški trikdžiai. Lig šiol taip būdavo visada“, - atsakė S. Shostakas el. paštu „Business Insider". Kol kas tėra vienintelis įdomus signalas iš kosmoso, kuris galėtų būti nuo nežemiškų civilizacijų: „WOW signalas, - sakė S. Shostakas. - Jis tebėra gan keistas.“