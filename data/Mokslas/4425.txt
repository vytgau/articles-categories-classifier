Didžiausia pasaulyje internetinė kompanija šią savaitę tapo „pilnametė“. Ir savo 18-ąjį gimtadienį „Google“ paminėjo jai būdingu būdu – vienai dienai pakeisdama savo logotipą pagrindiniame puslapyje. Tačiau užduodamas klausimas, kada tiksliai yra „Google“ gimtadienis, iš tiesų yra tas, į kurį viską žinanti internetinės paieškos sistema pati nežino. Arba, tiksliau, ji turi tiek daug gimtadienių, kad sunku išsirinkti vieną. Ir tai yra tik vienas iš daugelio keistų faktų apie informatyviausią kompaniją internete. Pateikiame 18 faktų – po vieną iš kiekvienų „Google“ gyvenimo metų. 1. Niekas nežino tikslios „Google“ gimtadienio datos. Kompanija iš tiesų turi mažiausiai šešis gimtadienius, tačiau nusprendė, kad gimtadienį švęs rugsėjo 27 d. 2. Iš tiesų „Google“ gali būti jau 19 metų. Vienas iš potencialių gimtadienių buvo 1995 metais, tai reikštų, kad kompanijai jau 19 metų. 3. „Google“ būstinės teritorijoje stovi tiranozauro statula, skleidžianti bauginančią žinią. Ši statula turi visiems kompanijos darbuotojams priminti, kad jie neleistų jai išnykti, kaip dinozaurams. 4. „Google Chrome“ naršyklėje slepiasi žaidimas su tiranozauru. Istorija apie tiranozaurą būstinėje tuo nesibaigia. Kai „Google Chrome“ naršyklė nebeaptinka interneto ryšio, ekrane atsiranda perspėjimas, kad nepavyko prisijungti prie interneto, ir mažo dinozauro atvaizdas. Jeigu tuo metu, kai rodomas tas dinozauro paveiksliukas, jūs paspausite tarpo klavišą, pasileis žaidimas, kurio metu dinozauras šokinėja per kliūtis kaskart paspaudžiant tarpo klavišą. Ir šį žaidimą galima žaisti amžinai, nes kliūtis sugeneruoja specialus kodas. 5. Ir tai yra tik vienas iš vadinamųjų „Google“ „velykinių kiaušinių“ – produktų ir paslaugų, skirtų pralinksminti vartotojus. Daugelį jų galima rasti paieškos metu. Ir dažnai jie yra gana akivaizdūs. Pavyzdžiui, paieškos lauke parašius žodį „kreivai“ („askew“), paieškos rezultatai bus rodomi pakreiptai. 6. „Google“ nelabai patiko, kai jos pavadinimas tapo bendriniu žodžiu, reiškiančiu „ieškoti“. Bendrovei kėlė nerimą, kad žmonės vis dažniau ėmė sakyti „paguglink“. Baimintasi, kad tai pakenks visam darbui, kuris buvo atliktas siekiant paversti kompaniją gerai žinomu prekės ženklu. 7. „Google“ perka daugiau kitų kompanijų, negu galite įsivaizduoti. Remiantis kai kuriais duomenimis, „Google“ per savaitę nuperka po daugiau nei vieną kompaniją. Dauguma jų yra mažos, tačiau būna ir stambių. Labai dažnai vienus produktus „praryja“ kiti. Tačiau, pavyzdžiui, „Android“, ir toliau gyvuoja kaip atskiras produktas „Google“ sudėtyje. Beje, „Google“ labai retai vėliau parduoda tokius produktus. 8. Mygtukas „Man sekasi!“ kompanijai kainuoja milijonus dolerių. Šis mygtukas atrodo labai smagus, ir dažniausiai taip ir yra. Tačiau šis smagumas kompanijai brangiai kainuoja. Nukreipdamas vartotoją į pirmąjį rezultatą, „Google“ negauna pajamų iš reklamos. 9. Pirmasis „Google“ atminties įrenginys buvo sukurtas iš „Lego“. Dabar „Google“ yra viena didžiausių pasaulyje duomenų saugojimo kompanijų: ji yra įrengusi milžiniškus sandėlius su tarnybinėmis stotimis, kuriose kaupiami duomenys. Tačiau pačioje pradžioje pirmasis kompanijos atminties įrenginys buvo sukurtas iš kietųjų diskų, sudėtų į iš „Lego“ kaladėlių sudėliotą dėžutę. 10. „Google“ dosniai moka vyrams ir žmonoms tų darbuotojų, kurie miršta dirbdami kompanijai. Jie gauna 50 proc. savo sutuoktinio atlyginimo 10 metų po jo mirties. O vaikai gauna išmokas iki pilnametystės. 11. Vienos „Google“ paieškos metu sunaudojama daugiau energijos, nei prireikė žmones nusiųsti į Mėnulį „Apollo 11“ misijos metu. Ieškoti informacijos „Google“ sistemoje yra paprasta ir užtrunka tik milisekundes. Tačiau tam prireikia milžiniško kiekio energijos – gerokai daugiau, nei prireikė į Mėnulį nusiųsti žmogų. 12. Kartą „Google“ penkias minutes neveikė, ir tuomet interneto srautas sumažėjo 40 proc. 2013 metų rugpjūčio 19 d. „Google“ nustojo veikti ir neveikė penkias minutes. Kartu su savimi sistema nusitempė ir didžiąją dalį interneto. Dabar tokia situacija jau yra mažai tikėtina, nors „Google“ vis dar sudaro didelę dalį to, kas vyksta internete. 13. „Google“ samdo ... ožkas. „Google“ būstinė užima didelę ir žalią teritoriją. Joje yra daug žolės, kuriai nupjauti prireiktų labai daug žoliapjovių. Tačiau ir čia kompanija rado inovatyvų sprendimo būdą. Vietoj benzininių žoliapjovių „Google“ naudoja ožkas. Būstinės teritorijoje ožkos apsilanko maždaug savaitei, ir apie 200 ožkų nuskabo žolę. Joms nereikia benzino, jos „dirba“ tyliai, neteršia oro. Be to, darbuotojams jos atrodo gerokai meilesnės už žoliapjoves. 14. „Google“ būstinėje taip pat yra daug šunų. „Google“ būstinė taip pat yra labai „draugiška šunims“. Čia laikomasi nuomonės, kad dėl to, jog gali į darbą atsivesti šunį, darbuotojai yra laimingesni. Žinoma, galima atsinešti ir katę, tačiau jos nelabai patinka šunims. Tačiau jos nėra uždraustos. 15. Pirmajam šuniui – specialus statusas. Yoshka yra vienintelis šuo, patekęs į oficialią „Google“ istoriją. Į kompaniją 1999 metais jis atkeliavo su savo šeimininku, vienu iš kompanijos viceprezidentų Ursu Holzle. Esą Yoshka net paskelbė įrašą „Google“ puslapyje (kaip teigia legenda, jis jį padiktavo), kuriame sako, kad dabar būtinėje yra daug šunų, tačiau jie visi čia yra laukiami. 16. „Google“ logotipas iki 2001 metų nebuvo viduryje. Pirmaisiais gyvavimo metais „Google“ logotipas pagrindiniame puslapyje buvo šiek tiek kairiau. Tik 2001 metais jis atsidūrė pačiam centre. 17. Nuo tada kompanija subtiliai keičia savo logotipą. Pavyzdžiui, nežymiai keičiamas raidžių išdėstymas. Tiesa, kartais pokyčiai būna ryškesni: tarkime, tuomet, kai pakeičiamas šriftas. 18. O didžiausias pokytis – pats kompanijos pavadinimas. Veikiausiai didžiausias pokytis „Google“ gyvenime buvo tas, kad kompanijos pavadinimas iš tiesų buvo pakeistas į „Alphabet“. Iš tiesų tai įmonių grupė, kuriai priklauso ir pati internetinės paieškos kompanija „Google“. Grupei priklauso, tarkime, ir kompanija X, kurianti autonominius automobilius. Tiesa, daugelis vartotojų ir toliau dažniausiai sako, kad viskas, kas sukuriame šioje įmonių grupėje, ateina iš ... „Google“.