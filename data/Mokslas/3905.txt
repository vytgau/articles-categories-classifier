„Virtualiame pasaulyje yra labai realių grėsmių, nuo kurių ypač svarbu apsaugoti vaikus. Tą rodo ir mūsų patirtis – vien šiemet apie saugų elgesį internete tiesiogiai arba per vaizdo seminarus bendravome su beveik 39 tūkst. šalies moksleivių. Vaikai dažnai nesuvokia, kad jų veikla elektroninėje erdvėje prilygsta realiam gyvenimui, todėl svarbu, kad apie saugumo svarbą internete būtų kalbama ne tik mokyklose, bet ir namuose. Lietuvoje atlikta naujausia tėvų apklausa patvirtina, kad informacijos apie virtualias grėsmes trūksta, todėl kaip ryšio tiekėjai saugumui skiriame didžiulį dėmesį“, – sako „Teo“ ir „Omnitel“ korporatyvinių reikalų vadovė Audronė Mažeikaitė. Didžiausia tikimybė, kad vaikas internete susidurs su netinkama informacija, taip mano 59 proc. tėvų. Beveik pusė apklaustųjų baiminasi, kad vaikai gali atsisiųsti kenksmingas programas ir daugiau nei 40 proc. tėvų nerimauja, kad jų vaikai internete gali susipažinti su pavojingais asmenimis. Labiausiai savo vaikų veikla internete yra susirūpinę tėvai, auginantys 13-14 metų paauglius. Kaip rodo atliktas tyrimas, būtent nuo šio amžiaus vaikai tampa užkietėjusiais interneto vartotojais – per parą jie internete dažnai praleidžia po daugiau kaip 5 valandas ir be žaidimų, informacijos paieškos ar vaizdo įrašų peržiūrų atranda bendravimą socialiniuose tinkluose. Didžioji dauguma tėvų teigia, kad su savo vaikais bent retkarčiais kalba apie visas internete slypinčias grėsmes. Nuolatos apie tai kalba 39 proc. tėvų, kartais – 55 procentai. Daugiau nei du trečdaliai apklaustų tėvų teigė, jog naudoja bent vieną saugumo internete priemonę. Populiariausias būdas – interneto prieigos kontrolė. Tarp kitų populiarių saugumo priemonių tėvai įvardino programinę įrangą, blokuojančią priėjimą prie pasirinktų svetainių, bei programinę įrangą, kuri blokuoja nelauktas žinutes. Net 90 proc. tėvų mano, jog reikia imtis papildomų priemonių norint padidinti vaikų saugumą internete.  Tyrimas rodo, kad bent keletą kartų per dieną internetu naudojasi 82 proc. vaikų nuo 7 iki 16 metų. Visi apklausti tėvai nurodė, jog dažniausiai jų vaikai prie interneto jungiasi namuose. Apie ketvirtadalis apklaustųjų nurodė, kad jų vaikai interneto tinklu naudojasi mokykloje bei lankantis svečiuose pas draugus ar gimines. Populiariausias įrenginys per kurį vaikai pasiekia internetą yra asmeninis išmanusis telefonas, jį turi 67 proc. vaikų. 29 proc. vaikų turi nuosavą planšetinį kompiuterį. Reprezentatyvioje apklausoje dalyvavo 508 tėvai, kurie augina vaikus nuo 7 iki 16 metų. Tyrimas buvo atliekamas visoje Lietuvoje, apklausiant tėvus pagal statistinį demografinį pasiskirstymą. Vidutinis apklaustų tėvų amžius siekia 41 metus, 66 proc. apklaustųjų turi universitetinį išsilavinimą. Didžiąją dalį apklaustų šeimų sudaro 4 arba daugiau narių. Tėvai, norintys savo atžalas supažindinti su saugiu internetu, visą informaciją gali rasti „Teo“ puslapyje, kur publikuojami kartu su „Vaikų linija“ rengti straipsniai. Apie „Teo“ ir „Omnitel“ „Teo“ ir „Omnitel“ įmonių grupė teikia integruotas telekomunikacijų, IT ir televizijos paslaugas Lietuvos gyventojams ir verslui bei kuria pažangiausius duomenų perdavimo sprendimus. Ilgametę patirtį telekomunikacijų versle turinčios bendrovės itin didelį dėmesį skiria paslaugų kokybei ir klientų poreikiams. „Omnitel“ 3G mobiliuoju ryšiu gali naudotis visi šalies gyventojai, o pažangiausias ir itin spartus 4G ir 4G+ ryšys jau yra pasiekiamas beveik 99 proc. Lietuvos gyventojų. Daugiau nei 88 proc. „Teo“ akcijų valdo telekomunikacijų bendrovė „Telia Company“. „Teo“ akcijomis prekiaujama „Nasdaq Vilnius“ vertybinių popierių biržoje, o „Telia Company“ akcijos yra „Nasdaq Stockholm“ ir „Nasdaq Helsinki“ vertybinių popierių biržos sąrašuose.