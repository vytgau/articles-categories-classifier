Konkurso komisija, sudaryta iš Lietuvos kompiuterininkų sąjungos, Valstybinės lietuvių kalbos komisijos ir LT srities vardų registravimo tarnybos „Domreg.lt“ atstovų, peržvelgė užregistruotus vardus ir atrinko šiuos nominantus, už kuriuos kviečiami balsuoti skaitytojai.  Atrenkant buvo tikrinama, ar gražiu vardu registruota svetainė funkcionuoja, nes, padidėjus lietuviškų vardų paklausai, kai kurie vardai registruoti iš anksto, svetainės turinį dar tik planuojant, o kai kurie užregistruoti pardavimo tikslu. Svetainių vardai pateikiami didžiąja raide: internetiniuose adresuose iki pasvirojo brūkšnio didžiosios ir mažosios raidės laikomos tapačiomis (kitaip – po pasvirojo brūkšnio), todėl vardus galima drąsiai rašyti didžiąja raide. 2004 m. kovo 30 dieną interneto srityje lt buvo pradėti registruoti antrojo lygio sričių vardai, turintys savitųjų lietuvių kalbos abėcėlės raidžių: ą, č, ę, ė, į, š, ų, ū, ž, pavyzdžiui, ačiū.lt. Tokius vardus registruoja KTU Informacinių technologijų departamento Interneto paslaugų centras „DomReg.lt“. Sukakus dešimčiai metų nuo registracijos pradžios, pradėti organizuoti gražiausio vardo rinkimai. Gražiausiais jau išrinkti šie vardai: Klaužada.lt (2014), Voveraitė.lt (2015), Vištapuode.lt, Laumėsvaikas, Švarikalba (2016).