Pranešime žiniasklaidai rašoma, kad įvairios technikos ir įrenginių kūrėjai ieško būdų kaip daiktų interneto surinktus milžiniškus duomenų kiekius paversti vartotojui naudinga informacija ir ateitį sieja su kognityvine kompiuterija – suprasti, galvoti ir mokytis gebančiomis IT sistemomis. „Per artimiausius keletą metų daiktų internetas taps didžiausiu pasaulyje duomenų šaltiniu. Ir tam, kad šie duomenys būtų suprasti ir paversti įžvalgomis, galinčiomis automatizuoti procesus, kurti geresnius gaminius ir esmingai pakeisti mūsų buitį, reikalingas dirbtinis intelektas. Naujosios technologijos leis daiktams suprasti žmonių kalbą, o mums efektyviai su jais komunikuoti“, - sako dirbtinio intelekto platformą „Watson“ kuriančios bendrovės IBM, daiktų interneto padalinio vadovė Harriet Green. IFA parodoje Berlyne IBM kartu su didžiausiais pasaulio technikos gamintojais pristatė naujausias technologijas, kurios dirbtinį intelektą atves į daugelį namų. „Bendraujanti“ skalbimo mašina Bendrovė „Whirpool“ dirbtinio intelekto platformą „Watson“ pasitelkė tam, kad sukurtų su vartotoju ir gamintoju bendraujančią buitinę techniką. Pavyzdžiui, „Whirpool“ skalbimo mašina ateityje tiesiogiai bendraus su „Whirpool“ džiovykle, iš anksto pranešdama jai, kiek ir kokių skalbinių teks džiovinti ir kokią programą tam geriausiai pasirinkti. Taip, pasak technikos kūrėjų, bus galima sutaupyti laiko ir sumažinti energijos suvartojimą. Dirbtiniam intelektui išanalizavus daviklių surinktą informaciją, buitinė technika praneš gamintojui, kaip ją naudoja žmonės, taip padėdama tobulinti gaminius. Vartotojams tai taip pat bus patogu – technologijos ne tik fiksuos, kada reikia keisti filtrus ar užsakyti skalbimo priemonių, bet ir galės tai pačios padaryti internetu. Pavojų atpažįstančios kameros Japonijos bendrovė „Panasonic“ testuoja būdus kaip dirbtinį intelektą panaudoti saugant namus nuo įsibrovėlių. Inžinieriai bando apjungti saugumo kamerų ir judesio, stiklo dužimų, langų ir durų atidarymo jutiklius su „Watson“ kognityviosios kompiuterijos galimybėmis. Dirbtiniam intelektui realiu laiku analizuojant ir vertinant saugumo kamerų filmuojamą vaizdą, sistema pati galėtų įvertinti pavojaus lygį – ar tai kaimynų vaikai pataikė kamuoliu į duris, ar kažkas bando įsilaužti į namus – ir, pastaruoju atveju, pati informuotų apie tai policijos pareigūnus. Ligonių priežiūrą užtikrinantys įrenginiai Kartu su „Nokia“ IBM kuria sistemą, kuri padėtų priežiūros reikalaujantiems vyresnio amžiaus žmonėms. „Watson“ dirbtinis intelektas integruojamas su „Nokia“ kuriamais išmaniaisiais dėvimais ir ligonių priežiūrai namuose skirtais prietaisais. Naujoji technologija padėtų ligoniu besirūpinantiems žmonėms sužinoti apie galimas problemas – ji informuotų jei pasikeistų sveikatos būklė, priežiūros reikalingas žmogus staiga pakeistų dienos režimą arba namuose įvyktų kažkas neįprasta. Balsu kontroliuojama sistema galės vykdyti paprastus nurodymus (tokius kaip „iškviesk greitąją pagalbą“) ir priminti ligoniui, kada laikas gerti vaistus ar, kad jis išjungtų buitinę techniką. Daiktų internetas ausyje „Bragi“ – vienas bevielių ausinių rinkos pionierių – kartu su IBM kuria inovatyvų sprendimą, kuris pagelbės darbe. „Bragi Dash“ ausinės yra bene galingiausias pasaulyje dėvimas mikrokompiuteris su 27 jutikliais, galinčiais rinkti duomenis apie žmogaus sveikatos būklę ir kartu papildyti interaktyviai su juo bendrauti pranešant, pavyzdžiui, koks yra pulsas ar deguonies kiekis kraujyje. Surinkus reikiamas lėšas „Kickstarter“ sutelktinio finansavimo platformoje „Bragi Dash“ ausinės jau pristatytos vartotojams taikantis į sporto ir laisvalaikio rinkas, o dabar su „Watson“ dirbtinio intelekto galimybėmis „Bragi“ nusprendė pakeisti tai, kaip žmonės bendrauja darbe. Tikimasi, kad ausinės leis gauti nurodymus, bendrauti su kolegomis, o atsakingiems darbuotojams stebėti aplinką, sudėtingose situacijose matyti kaip sekasi ir ar saugūs yra darbuotojai. „Bragi“ ir IBM užsimojo sukurti technologiją, kuri leistų galvos gestais atsakyti į gautus nurodymus ar net pasiųsti paprastas komandas, pavyzdžiui, kad ekrane būtų atverstas kitas naudotojo instrukcijų puslapis tada, kai užduotis vykdoma pavojingoje aplinkoje ir jai atlikti reikalingos abi rankos. Kalbantis automobilis 12 vietų „Local Motors“ gaminamas elektromobilis „Olli“ birželio viduryje pirmą kartą išvažiavo į Vašingtono gatves. Nuo kitų jis skiriasi ne tik tuo, kad važiuoja be vairuotojo, bet ir bendravimo įgūdžiais. „Watson“ dirbtinis intelektas leidžia „Olli“ ne tik rinkti ir realiu laiku apdoroti su eismu susijusią informaciją, bet ir atsakyti į keleivių klausimus: nuo paprastų apie maršrutą („Oli, ar važiuoji iki miesto centro?“) iki sudėtingesnių, susijusių su elektromobilio funkcijomis („O kaip šis daikčiukas veikia?“) ar net kelionės tikslu („Ar man jau lipti?“). Keleiviai taip pat gali „Olli“ pasiteirauti apie lankytinas vietas – restoranus, muziejus, istorinius paminklus, esančius netoli maršruto. Planuojama, kad metų pabaigoje kalbusis „Oli“ jau važinės ne tik JAV sostinės, bet ir Majamio ir Las Vego gatvėmis.