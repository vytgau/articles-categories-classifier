Pranešime žiniasklaidai rašoma, kad daugiau nei 200 programuotojų, inžinierių, dizainerių, verslo plėtros ir kitų specialistų sutraukiančiose žaidynėse „CSC Baltic“ darbuotojai taps renginio dalyvių mentoriais. Jie konsultuos jaunuolius aplikacijų kūrimo, produktų įvedimo į rinką, rinkodaros bei grafinio dizaino klausimais, padės jiems kurti sprendimus bei įžvelgti verslo procesų problemas. „Hacker Games“ konkursą laikome unikalia galimybe užmegzti tvarų ryšį su jaunaisiais Lietuvos kūrėjais – siekiame išgirsti tai, kas labiausiai rūpi šalies talentams, ir padėti jiems įgyvendinti savo idėjas pasidalindami CSC ekspertų globalia patirtimi“, – sako „CSC Baltic“ generalinis direktorius Antanas Uršulis. Kūrėjų žaidynės „Hacker Games“ Vilniuje vyks lapkričio 25-27 dienomis, naujajame „Vilnius Tech Park“ startuolių centre. Čia jaunieji išradėjai visą savaitgalį kurs produktus ar jų prototipus programinės įrangos, žaidimų, išmaniosios energijos ir techninės įrangos kategorijose. Renginio organizatoriai siekia, kad komandos bendradarbiautų ir pasibaigus renginiui, o jų produktai ilgainiui virstų tvariais ir inovatyviais verslais. Rimantė Ribačiauskaitė, VšĮ „Versli Lietuva“ vyr. projektų vadovė, atkreipia dėmesį, kad vis daugiau brandžių įmonių atkreipia dėmesį į jaunuosius Lietuvos kūrėjus kaip į įkvėpimo ir inovacijų šaltinį. „Didžiosios įmonės supranta privalančios inovuoti, tačiau joms koją gali kišti dydis ar inertiški procesai. Dėl to vis daugiau kompanijų ir Lietuvoje pradeda skirti dėmesį startuoliams, jauniesiems kūrėjams bei dalintis patirtimi. Taip įmonės pastebi naujas idėjas, padeda joms virsti verslais ar darbo vietomis. O ir startuoliams puiku turėti patyrusių partnerių, mentorių ar net pirmųjų klientų”, – komentuoja R. Ribačiauskaitė.