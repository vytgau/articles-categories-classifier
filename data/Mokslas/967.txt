Pasak „Sinolink Securities“ analitiko Zhango Bino (Čžano Bino), šio modelio išmaniųjų telefonų pardavimai kitų metų sausio–kovo mėnesiais gali sudaryti 35 mln. vienetų, o ši prognozė yra net 10 mln. mažesnė negu ankstesnioji. Eksperto teigimu, po pirmosios bangos paklausa dėl didelės „iPhone X“ kainos gali sumažėti. Tuo tarpu „JL Warren Capital“ ekspertai mano, kad „iPhone X“ pardavimai kitą ketvirtį gali sumažėti nuo 30 mln. vienetų spalio–gruodžio mėnesiais iki 25 milijonų. Kalbėdami apie priežastis, jie taip pat mini „iPhone X“ brangumą ir įdomių naujų funkcijų nebuvimą. Taivano žiniasklaidos duomenimis, pati „Apple“ apkarpė „iPhone“ pardavimų kitų metų pirmąjį ketvirtį prognozę, todėl Taivano tiekėjams užsakytas kiekis buvo sumažintas nuo 50 iki 30 mln. vienetų. Lapkričio pradžioje JAV ir įvairiose kitose šalyse prekyboje pasirodęs „iPhone X“ kainuoja nuo 999 JAV dolerių. „Consumer Intelligence Research Partners“ duomenimis, naujų „Apple“ išmaniųjų telefonų modelių – „iPhone X“, „iPhone 8“ ir „iPhone 8 Plus“ – dalis pirmąjį pardavimų mėnesį (iki gruodžio 3 dienos imtinai) sudarė 69 proc. visų „iPhone“ pardavimų. Vien „iPhone X“ teko maždaug 30 proc. visų pardavimų. 2014 metais „iPhone 6“ ir „iPhone 6 Plus“ pirmąjį mėnesį po pasirodymo rinkoje sudarė 91 proc. visų „Apple“ išmaniųjų telefonų pardavimų, rašo JAV verslo dienraštis „The Wall Street Journal“. Šių modelių paklausa ir toliau buvo didelė.