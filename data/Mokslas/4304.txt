Diskusijoje su tėvais ir bit&Byte kūrybinių technologijų akademijos įkūrėjais kalbėta apie rytojaus kūrybinius technologus – vaikus, kurie ateityje dirbs srityse, persmelktose technologijų. Ateities specialybės – persmelktos technologijų „Kalbėdami apie vaikų ir technologijų bičiulystės naudą ir žalą, dažnai pamirštame, kad rytojaus kūrėjai jau gimė. Jiems sentimentų nekels nei flop’ikai, nei Nokia 3310, nei polifoninės melodijos. Turime diskutuoti ne apie tai, ar reikia vaikus mokyti programavimo, o kaip tai daryti,“ – sako Monika Katkute-Gelžinė, trijų vaikų mama, bit&Byte kūrybinių technologijų akademijos įkūrėja. Technologijų mokytojai ir IT srities darbdaviai sutinka, kad ateityje didžioji dalis darbų bus tiek smarkiai persmelkti technologijų, kad dabartiniams vaikams išprusimas technologijų srityje bus būtinas norint konkuruoti darbo rinkoje. „Mūsų bendrovėje dirba ne tik programuotojai, beveik pusė mūsų darbuotojų yra dizaineriai, administratoriai, sistemų testuotojai ir pan. Tačiau visiems jiems reikia turėti bent bazinių žinių apie programavimą tam, kad galėtų dirbti komandose,“ – sako WIX Lietuvoje vadovė Monika Laukaitė. Kita vertus, ji paneigia įsigalėjusį mitą, kad programavimo srityje dirbantys specialistai yra uždari, intravertai, nelinkę bendrauti. „Taip tiesiog negali būti – daugiau nei pusę savo darbo laiko IT specialistai praleidžia bendraudami, dalyvaudami susitikimuose. Tik 20-30% jų darbo laiko yra realus kodavimas, visa kita yra kūrybinis darbas ieškant sprendimų, diskutuojant su kolegomis“, – sako M. Laukaitė. Todėl, pasak jos, geriems IT srities specialistams pirmiausia būtinos tokios savybės, kaip kūrybiškumas, gebėjimas dirbti komandoje ir motyvacija. „Būdami IT srities žmonėmis, mes pirmiausia remiamės nuostata, kad už bet kokias technologijas svarbesni ir iš tiesų svarbiausi yra žmonės. Technologijos keičiasi pašėlusiai greitai, o žmonės gali nuolat augti ir tobulėti. Kai mes ieškome darbuotojų, mums svarbiausia ne tik jų techninės žinios, bet jų noras tobulėti ir įsilieti į mūsų įmonės kultūrą. Ir dar – mes samdome laimingus žmones!,“ – sako M. Laukaitė. Programavimas gali būti vaistas nuo ekranų priklausomybės M. Katkutė, bit&Byte kūrybinių technologijų akademijos įkūrėja sako, kad programavimo pamokos vaikams gali būti sprendimas tėvams, kasdien kovojantiems su vaikų priklausomybe ekranams. „Aš kiekvieną dieną mąstau apie tai, kaip vaikų buvimas technologijų apsuptyje gali būti efektyvus, naudingas jiems ir jų ateičiai, tam, kad jie būtų konkurencingi darbo rinkoje suaugę,“ – sako M. Katkutė. Ji pritaria M. Laukaitės mintims apie tai, kad programuotojų darbas yra kūrybiškas, o stereotipai apie IT specialistus jau gerokai pasenę. „Mitas, kad geresni programuotojai yra vyrai, bliūkšta kartu su įsitikinimu, kad pvz. matematika ar tikslieji mokslai apskritai lengviau sekasi berniukams. Šiuo metu mūsų mokyklėlėje programavimo pamokas lanko beveik toks pats skaičius mergaičių kaip ir berniukų. Viena mūsų dvylikametė, 9 valandas per savaitę lankanti dailės mokyklą ir svajojanti būti tapytoja, atėjo pas mus vedina tėčio, dirbančio IT srityje, kuris buvo įsitikinęs, kad jo dukrai būtina pasimokyti programavimo. Po trijų mėnesių programavimo pamokų, mergaitė visiems pasakoja, jog ruošiasi tapti skaitmenine menininke ir tai bus jos išskirtinumas meno pasaulyje“, – sako M. Katkutė. M. Katkutė sako, kad programavimo žinios vaikams bus būtinos ateityje, nepriklausomai nuo to, kokias specialybes jie pasirinks suaugę. Programavimo pamokos vaikams leidžia suprasti, kaip veikia aplikacija ar interneto svetainė iš esmės, o to mokymasis kartu yra kūrybiškų sprendimų ieškojimas. Pasak M. Katkutės, jeigu tokie vaikai ateityje dirbs dizaineriais ar administratoriais, jie susidurs su technologijomis ir jų suvokimas „iš vidaus“ bus būtinas praktiškai bet kokiame ateities darbe. Kita vertus, pabrėžia abi specialistės, programavimas nėra panacėja. Mokydami vaikus programavimo, sako M.Katkutė, mes matome, kad būtina juos mokyti tokių dalykų, kaip pasitikėjimas savo jėgomis ir savo kūrybiškumu, tam kad susidūrę su nauja užduotimi jie neišsigąstų, imtųsi jos drąsiai ir ryžtingai bei gebėtų dirbti komandose.