Psichologas Robertas Petruškevičius sako, kad nereikėtų skubėti vaikui dovanoti mobiliojo telefono. Ypač jei pats vaikas neišreiškia aiškaus noro jį turėti. „Dažniausiai vaikas mobilųjį telefoną pradeda turėti eidamas į pirmą klasę ir tai natūralu. Atsiranda didesnis vaiko mobilumas, savarankiškumas, šiek tiek padidėja nuotolis nuo tėvų. Tačiau telefonas turėtų visų pirmiausia būti ryšio, o ne pasipuikavimo prieš kitus priemonė. Aišku, jei ne visi tėvai klasėje tai supranta, tai įgyvendinti sudėtingiau“, – kalbėjo specialistas. Vaiko telefonas turėtų būti kuo paprastesnis ir dėl dar keleto priežasčių: mažiau galimybių įsitraukti į abejotinas ar net pavojingas pažintis su bendraamžiais, vyresniais vaikais ar net suaugusiais, o taip pat – pasinerti į sudėtingus ir per daug įtraukiančius žaidimus. „Patarimas būtų stipriai riboti ir kontroliuoti prieigą prie interneto, aiškių taisyklių nustatymas, į kieno skambučius galima atsiliepti ir kam galima skambinti. Geriau leiskite vaikui naudotis internetu ar žaisti žaidimus kompiuteriu planšete namie, kai esate šalia. Bet suprantama, vien draudimai ir griežta kontrolė nebus efektyvūs be kuo didesnio tarpusavio pasitikėjimo tarp tėvų ir vaikų. Šio pasitikėjimo kūrimas apima visą vaiko ir tėvų santykį ir yra kuriamas nuolat. Bet čia jau kita, labai plati tema“, – pasakojo R. Petruškevičius. Mobiliųjų telefonų pardavėjai pastebi, kad paprastesnius telefonus pradedantiems jais naudotis vaikams tėvai perka ne tik dėl emocinio saugumo ar paprastesnio naudojimo, bet ir dėl finansinių aspektų. „Kaina dabar klientams Lietuvoje apskritai yra labai svarbi, o vaikai, kaip žinia, yra padidintos rizikos vartotojai – dažniau telefoną gali pamesti, sugadinti arba pritraukti ilgapirščių dėmesį, ypač jei telefonas brangus“, – pastebi nebrangius „Doogee“ telefonus Lietuvoje platinančios bendrovės „Mobilalus“ atstovas Gediminas Bieliauskas.