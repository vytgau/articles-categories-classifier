Raketos startą „Falcon 9“ Floridoje stebėjo Liuksemburgo hercogas Guillaume'as ir jo žmona Stephanie, premjeras Xavier Bettelis ir kiti aukšto rango pareigūnai, nurodė Kalifonijoje įsikūrusi „SpaceX“. „Matėte sėkmingą „Falcon 9“ pakilimą“, – paskelbė „SpaceX“ komentatorius, raketai 16 val. 25 min. vietos (23 val. 25 min. Lietuvos) laiku saulėtą dieną pakilus iš Kanaveralo kyšulio. Šis palydovas užtikrins „saugias ryšių linijas tarp taktinių operacijų teatrų, per misijas jūroje ir virš humanitarinių krizių ištiktų teritorijų“, sakoma „SpaceX“ pranešime. „GovSat 1“ skries tolimoje geostacionariojoje orbitoje it užtikrins ryšį Europoje, Artimuosiuose Rytuose bei Afrikoje. Be to, jis galės būti naudojamas per operacijas Atlanto ir Indijos vandenynų bei Viduržemio ir Baltijos jūrų. „SpaceX“ nemėgino po starto susigrąžinti raketos pirmosios pakopos. Tačiau paleidimui panaudota pakopa jau skriejo į kosmosą praeitais metais. Bendrovė, vadovaujama kosmoso ir saulės energetikos magnato Elono Musko, jau yra sėkmingai nutupdžiusi 21 raketą. „Falcon 9“ pirmoji pakopa po starto gali būti sklandžiai nutupdyta ant aikštelės sausumoje arba jūrinės platformos; tai „SpaceX“ padeda sumažinti kosminių skrydžių savikainą. Trečiadienio startas įvyko praėjus trims savaitėms po „SpaceX“ misijos, iškėlusios įslaptintą JAV vyriausybės palydovą „Zuma“. Kaip skelbė žiniasklaida, tas aparatas nepasiekė numatytos orbitos, bet Pentagonas atsisakė paaiškinti, kas nutiko. „SpaceX“ nurodė, kad raketa veikė nepriekaištingai, bet nesutiko pateikti daugiau detalių, argumentuodama, kad informacija apie šį projektą yra susijusi su nacionaliniu saugumu. Paleidus „GovSat 1“, „SpaceX“ galės susitelkti į kitą savaitę debiutuosiančią savo naują sunkiąją raketą nešėją „Falcon Heavy“. Jos pirmasis bandomasis startas numatytas antradienį.