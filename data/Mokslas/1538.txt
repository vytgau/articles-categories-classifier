Pasak „Samsung“ produktų žinovės Brigitos Kiršytės, išmaniosios programėlės šiandien leidžia iš tiesų nemažai – netgi nustatyti jūsų buvimo vietą, rašoma pranešime spaudai. „Viena populiariausių tokio tipo aplikacijų – „Life360“. Naudodamiesi ja, galėsite sukurti virtualų savo šeimos narių ratą, tarpusavyje patogiau bendrauti ir matyti vienas kito buvimo vietą“, – sako specialistė. Be to, jei telefoną pavogs ar jį pamesite, bus didesnė tikimybė prietaisą surasti. Yra programėlių regėjimui apsaugoti ir miego kokybei pagerinti. Specialistės teigimu, svarbiausia pažaboti mėlynąją šviesą, kuri, mokslinių tyrimų duomenimis, kenkia ne tik akims, bet ir miego kokybei. Norint jos išvengti galima naudoti mėlynosios šviesos filtrą – ši funkcija paprastai yra įdiegta naujesnės kartos telefonuose. Jeigu jos nėra, galima atsisiųsti specialią programėlę, kaip, pavyzdžiui, „Blue Light Filter – Night Mode, Eye Care“, kuri leidžia reguliuoti mėlynosios šviesos ir ekrano apšvietimo lygį. „Ji naudinga siekiant apsaugoti akis, o taip pat ir norint jas tiesiog pailsinti“, – pasakoja B. Kiršytė. Internete apstu įvairių grėsmių, tokių kaip duomenų nutekėjimas ar praradimas, patyčios, taip pat ir smurtinio ar seksualinio pobūdžio turinys. Pavyzdžiui, norėdami pasirūpinti vaikų saugumu internetinėje erdvėje, galite naudoti tokias programėles, kaip „Kids Zone Parental Control“. Jos paprastai leidžia blokuoti priėjimą prie pasirinktų aplikacijų, prieigą prie interneto ar reklaminių skydelių. „Be to, šia programėle galima matyti, kiek apskritai laiko vaikas praleidžia naudodamasis išmaniuoju telefonu“, – pasakoja B. Kiršytė.