Neveikiantį išmanųjį telefoną iš bendrovės „Tele2“ įsigijęs klaipėdietis Remigijus Masidunskis 10 mėnesių vargo su telekomunikacijų bendrove, bet telefono niekas netaisė ir nekeitė nauju. Vartotojų teisių gynėjai atsisakė jam padėti, mat telefonas buvo pirktas įmonės vardu. Tik situaciją pradėjus aiškintis žurnalistams „Tele2“ atstovai pripažino klydę ir pažadėjo nedelsdami klientui duoti naują telefoną. Nedidelės įmonės „Austara“ savininkas ir vadovas Remigijus Masidunskis pasakojo, kad pernai balandį vienam savo darbuotojų „Tele2“ salone nupirko išmanųjį telefoną „Samsung“, kuriuo, deja, bet neįmanoma naudotis. „Berods buvo penktadienis, kai darbuotojui padaviau naują telefoną, o pirmadienį atėjęs į darbą jis pasiskundė, kad aparatas neveikia. Tiesiog atsijungia, nėra ryšio", - pradėjo pasakoti R. Masidunskis. Įmonės vadovas pats nuvežė telefoną atgal į saloną, o jį paėmę darbuotojai pažadėjo išsiųsti remontuoti. Derybos užtruko beveik metus, nes juridinio asmens interesai yra ginami kitaip, nei fizinio, kol bendrovė nusprendė pakeisti telefoną klientui.