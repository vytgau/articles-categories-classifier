Šį nutarimą Seimas priėmė atsižvelgdamas į tai, kad viena svarbiausių šiuolaikinės visuomenės pažangos ir klestėjimo prielaidų yra konkurencinga ir darni švietimo, mokslo ir inovacijų sistema, susieta su valstybės visuomenės ir ūkio reikmėmis, skatinanti valstybės demokratinę, valdymo, socialinę pažangą ir ekonominį veiksmingumą tarptautinėje aplinkoje, ir siekdamas gerinti mokslo ir inovacijų politikos formavimą ir įgyvendinimą. Nutarime pažymima, kad šiuo metu Lietuvos mokslo ir inovacijų sistemos veiklos rezultatai neatitinka šalies socialinės ir ekonominės plėtros poreikių, o atlikti įvairūs tarptautiniai Lietuvos mokslo ir inovacijų sistemos būklės vertinimai rodo, kad esamų ir numatomų priemonių kompleksas yra nepakankamas. Lietuvos mokslo ir inovacijų politikos kaitos gairėmis siekiama inicijuoti Lietuvos mokslo ir inovacijų politikos atnaujinimą, nustatyti esmines šios politikos kryptis ir iškelti uždavinius, kurie yra būtini siekiant įgyvendinti Valstybės pažangos strategijoje „Lietuvos pažangos strategija „Lietuva 2030“ numatytus tikslus. Gairės apima kryptingą koordinavimą, tyrimais ir įrodymais grįsto strateginio planavimo taikymą, veiksmingą švietimo sistemą, spartesnę mokslo pažangą, inovacijų kūrimą ir diegimą viešajame ir verslo sektoriuje. Nutarimu įtvirtinami pagrindiniai siekiniai, pavyzdžiui, kompleksiškai įgyvendinti Lietuvos mokslinių tyrimų sistemos pertvarką, orientuotą į inovacijomis grįstos ekonomikos ir demokratijos plėtrą, plėtoti inovacijų kūrimą ir diegimą skatinančių finansų inžinerijos mechanizmų ir kitų ekonominės politikos priemonių įvairovę, užtikrinti atviro inovacijoms ir kūrybingo mokytojo rengimą, nuolatinį jo kvalifikacijos tobulinimą ir mokymosi visą gyvenimą plėtrą, subalansuoti bendrojo ugdymo, profesinio mokymo, aukštojo mokslo ir mokymosi visą gyvenimą sritis, įtvirtinti tyrimais ir įrodymais grįstos mokslo ir inovacijų politikos principus mokslo ir inovacijų planavimo ir valdymo sistemoje ir kt. Vyriausybė, remdamasi patvirtintomis gairėmis ir bendradarbiaudama su visuomenės interesų grupėmis, turės parengti šių gairių įgyvendinimo priemonių planą, pagrįstą finansiniais valstybės įsipareigojimais. Gairių įgyvendinimą koordinuos Mokslinių tyrimų ir eksperimentinės plėtros, inovacijų strateginė taryba.