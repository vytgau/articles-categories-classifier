„Mums svarbu, kad „Facebook“ skelbiami pranešimai ir žinios būtų patikimi“, – Silicio slėnyje įsikūrusi bendrovė pranešė vokiečių kalba skelbiamame tinklaraštyje. Vokietijos politikai perspėjo, kad populistinės partijos ir užsienio šalys netikromis žiniomis galėtų mėginti paveikti rugsėjį arba spalį vyksiančius parlamento rinkimus. Naujoji „Facebook“ iniciatyva Vokietijoje skirta kovai prieš „vienareikšmiškai neteisingų pranešimų“ skelbimą socialinės žiniasklaidos platformoje. Bendrovė pranešė ketinanti supaprastinti pranešimo apie netikras naujienas procesą, prie nepriklausomų faktų tikrinimo organizacijų klaidingomis laikomų istorijų bus skelbiami įspėjimai, be to, tikromis naujienų organizacijomis besiskelbiantys klaidingų naujienų tinklalapiai nebegaus pajamų iš reklamos. Netikromis naujienomis pažymėtų žinių nebus galima paversti reklaminiu pranešimu, kurį matytų kiti vartotojai arba už mokestį „perkelti“ į kitų vartotojų srautą. „Manome, kad nepriklausomas ir skaidrus faktų tikrinimas gali būti galingas instrumentas žurnalistikai“, – teigė „Facebook“. Pelno nesiekianti tiriamosios žurnalistikos organizacija „Correctiv“ bus pirmasis faktus tikrinantis partneris Vokietijoje, pridūrė bendrovė, teigianti, kad ateityje prisijungs ir daugiau naujienų organizacijų. Apie naujausius „Facebook“ veiksmus paskelbta, prabėgus vos keletui dienų po to, kai sukurtas „Žurnalistikos projektas“, kuriuo siekiama padidinti platinamos informacijos patikimumą.