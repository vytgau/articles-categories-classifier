Tokią išvadą padarė ESET saugumo ekspertai, pristatę naujausią ataskaitą „Android“ išpirkos reikalaujančių kenkėjų tendencijos“ (angl. “Trends in Android Ransomware“), paremtą „LiveGrid“ technologijos surinktais metiniais duomenimis, skelbia „Baltimax“. „Jei „Android“ kenkėjų nustatymas išaugo apie 20 proc., tai išpirkos reikalaujančių kenkėjų daugėjo gerokai sparčiau. Didžiausias šių kenkėjų augimas buvo fiksuojamas pirmąjį 2016 m. pusmetį, bet vargu, ar galime teigti, kad jie netrukus dings“, – cituojamas ESET technologijų vadovas Juraj Malcho. Per pastaruosius metus ekranų užrakinančių ir failus šifruojančių, kriptografiją naudojančių kenkėjų kūrėjai kopijavo efektyvias kompiuterinių kenkėjų technikas. Negana to, specialiai „Android“ įrenginiams buvo kuriami sudėtingi metodai. Be naudojamų gąsdinimo technikų, pavyzdžiui, kai vartotojas bauginamas perdavimu policijai dėl jo neva nusikalstamos veiklos, programišiai stengėsi neatkreipti į save dėmesio ir kuo giliau slėpė kenksmingus kodus. „Android“ išpirkos reikalaujančių kenkėjų platintojai didžiąją dalį atakų perkėlė nuo Rytų Europos prie JAV mobiliųjų vartotojų. O praėjusiais metais nusikaltėlių dėmesys išaugo Azijos rinkai. Ataskaita „Android“ išpirkos reikalaujančių kenkėjų tendencijos“ bus pristatoma vasario 27 – kovo 2 d. Barselonoje vyksiančioje didžiausioje mobiliųjų technologijų parodoje „Mobile World Congress“ (MWC).