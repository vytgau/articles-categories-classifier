Nuo sekmadienio popietės tiekimas buvo sutrikęs maždaug 900 tūkst. vartotojų, naudojančių tam tikrus maršruto parinktuvų modelius, nurodė bendrovė. Kai kurie vartotojai išvis negalėjo prisijungti, o kiti su problemomis susidūrė protarpiais. „Manome, kad maršruto parinktuvai buvo veikiami iš išorės“, – naujienų agentūrai AFP sakė „Deutsche Telekom“ atstovas, kuris nurodė, kad į prietaisus buvo įdiegta programinė įranga, neleidžianti jiems prisijungti prie bendrovės tinklo. Kompanija nenurodė, kurie maršruto parinktuvų modeliai buvo paveikti, bet sakė, kad jos inžinieriai ir kolegos iš šiuos prietaisus tiekiančių kompanijų dirbo visą naktį, ieškodami sprendimo. Paveiktiems vartotojams buvo patarta atjungti savo maršruto parinktuvus nuo tinklo. Pastaraisiais metais prieš Vokietiją buvo surengta virtinė kibernetinių atakų. Rugsėjo mėnesį kelios politinės partijos buvo atakuotos suklastotais elektroniniais laiškais neva iš NATO būstinės. Laiškuose iš tikrųjų buvo nuoroda, kurią spragtelėjus į aukų kompiuterius būdavo įdiegiama šnipinėjimo programa. 2015 metais programišiai atakavo Vokietijos parlamentą Bundestagą. Vėliau saugumo tarnybos dėl šios atakos kaltino Rusiją. 2017 metų rudenį Vokietijoje turi vykti federaliniai rinkimai, tad šalis su nerimu stebėjo programišių pavogtų ir nutekintų dokumentų poveikį šiemet įvykusiems JAV prezidento rinkimams. JAV pareigūnai kaltino Rusiją surežisavus elektroninių laiškų iš Demokratų nacionalinio komiteto nutekinimą, pakenkusį šios partijos kandidatei Hillary Clinton. Be to, per vieną kibernetinę ataką spalio mėnesį didelė JAV interneto dalis tapo neprieinama milijonams vartotojų visame pasaulyje.