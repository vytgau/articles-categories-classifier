Deja, lazerių prieinamumas kartais tampa neatsakingo elgesio priežastimi. Viena jų – lazerio nukreipimas į dangų, taikantis į besileidžiančius lėktuvus. „Švitinimas lazeriu yra reiškinys, sukeliantis pavojų aviacijai, konkrečiai – įgulos darbui. Jei švitinama į lėktuvą ar skrydžių valdymo bokštą iš netoliese esančios teritorijos, tai gali sukelti laikinus arba ilgalaikius trikdžius žmogaus – lakūno arba skrydžių vadovo – sveikatai“, – galimas pasekmes paaiškina „Oro navigacijos“ Regiono skrydžių valdymo centro viršininkas Nerijus Maleckas. Švitinimas lazeriu į besileidžiantį lėktuvą gali turėti rimtų pasekmių, jei apakinami abu lėktuvo pilotai. „Supraskite teisingai, ką reiškia, jei staiga abu pilotai netenka regėjimo ir dar esant tokiai kritinei fazei kaip tūpimas. Faktiškai nutupdyti lėktuvo pilotai jau nebegali. Prieinami įsigyti lazeriai yra pakankamai galingi ir jų poveikis yra stiprus. Elementarus lazeriukas, kuris skirtas rodyti kažką ant ekrano, aišku, yra silpnas ir tokio poveikio neturės. Tačiau šiuo metu internete galima nusipirkti pakankamai galingų lazerių, kurių poveikis būtų trumpalaikis regos sutrikdymas su visomis to pasekmėmis“, – įspėja Civilinės aviacijos administracijos Skrydžių priežiūros skyriaus vedėjas Rytis Dulinskas. Lietuvoje ir pasaulyje vadovaujamasi praktika, kad apie švitinimą lazeriu lėktuvo pilotai praneša skrydžių vadovui, kuris informuoja policiją. Kaip atsakingai naudotis lazeriais, sužinokite laidos „Skrendam“ reportaže.