Pelnas padidėjo 12 proc. iki 8,7 mlrd. JAV dolerių, o įplaukos išaugo 5 proc. iki 45,4 mlrd. JAV dolerių. Be to, per liepos 1 dieną pasibaigusį ketvirtį įmonė pardavė 41 mln. išmaniųjų telefonų „iPhone“. „Mūsų augimas spartėjo trečią ketvirtį iš eilės, o ketvirčio įplaukos iš paslaugų pasiekė visų laikų rekordą“, – pareiškė „Apple“ vadovas Timas Cookas. „Apple“ vis pabrėžia, kad vis daugiau uždirba iš skaitmeninio turinio ir paslaugų pardavimo „iPhone“ naudotojams. Kai kurie analitikai tai vertina kaip bandymą parodyti investuotojams, kad įmonės sėkmė nepriklauso vien nuo „iPhone“ pardavimo. Vertingiausia pasaulio įmonė taip pat pabrėžė, kad 61 proc. įplaukų praėjusį ketvirtį buvo gauta užsienio rinkose. Tačiau įmonės įplaukos svarbioje Kinijos rinkoje, palyginti su metais anksčiau, sumažėjo 10 proc. iki kiek daugiau nei 8 mlrd. JAV dolerių. „Apple“ siekia įvairinti savo prekių asortimentą, kurį papildė skaitmeniniu laikrodžiu „Apple Watch“, įvairiu skaitmeniniu turiniu ir kitomis paslaugomis, tačiau „iPhone“ praėjusį ketvirtį ir vėl teko daugiau kaip 60 proc. įmonės įplaukų.