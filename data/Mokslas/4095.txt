Japonijos įmonė ėmėsi sumanymo sukurti unikalią virtualiosios realybės versiją. Būsimos vizijos pagrindu tapo žymusis Steveno Spielbergo filmas „Jūros periodo parkas“. Viename iš Tokijo centre esančių viešbučių buvo pademonstruotas tiranozauro modelis. Mechaninis priešistorinio gyvūno muliažas grėsmingai riaumodamas įsiveržė į konferencijų salę. Grobuonis pamėgino vienam iš žiūrovų nukąsti galvą: pastvėrė jį aštriadančiais nasrais ir bloškė į grindis. Tai toli gražu ne jūros periodo parko istorijas pasakojančio filmo epizodas. Žmogaus valdomų priešistorinių laikų pabaisų išvaizdos robotų pristatymą suorganizavo inovatyvių sprendimų įmonė „ON-ART Corp.“. Inscenizuoto dinozauro puolimo auka sutiko tapti įmonės vadovas Kazuja Kanemaru. Grobuonis pademonstravo agresiją įmonės vadovui ketinant paimti mikrofoną ir pristatyti naująjį „Dino A-Park“ projektą. Naujieji dinozaurų muliažai pagaminti iš lengvo angliaplastikio. Jų svoris 38 kg, o aukštis – 8 m. Ankstesni pabaisų modeliai svėrė net 50 kg. Plėšrūnų judesiai atitinka raumenų struktūrą, sukurtą pagal tiriant iškasenas atliktas rekonstrukcijas. Operatoriaus valdomi mechaniniai modeliai yra palyginti tikslios suakmenėjusių skeletų kopijos.