Nusikaltėliams pavyko paleisti kenkėjišką programą įmonės vidaus kompiuteriniame tinkle, buvo pasisavinti asmeniniai klientų duomenys, tokie kaip mokėjimo kortelių ir banko sąskaitų numeriai, pažymėjo „Chipotle“ atstovai. Programišiai veikė apie tris savaites, nuo kovo pabaigos iki balandžio pradžios, kol įmonės saugos tarnybos darbuotojai nustatė duomenų vagystę. Nukentėjo per 2,2 tūkst. „Chipotle“ restoranų JAV ir keletas - Kanadoje. Kol kas nežinoma, kiek tiksliai lankytojų nukentėjo dėl kibernetinės atakos. Anot bendrovės, nusikaltėliai, turintys šią informaciją, gali išsiimti pinigų iš nukentėjusiųjų debetinių kortelių ir su jomis susijusių banko sąskaitų, sukurti vadinamąsias korteles-klonus, taip pat apsipirkinėti kai kuriose interneto svetainėse be mokėjimo kortelės savininko žinios. Tai jau ne pirmas skandalas, kuris drebina „Chipotle“ tinklą pastaraisiais metais. 2015 metais bendrovė paskelbė, kad tam tikroje jos užkandinėse parduodamoje produkcijoje nustatyta žarnyno lazdelė, salmonelė ir noro virusas. Šis incidentas smarkiai pakenkė „Chipotle“ reputacijai ir neigiamai atsiliepė restoranų tinklo lankomumui. „Chipotle“, meksikietiškų patiekalų greitojo maisto restoranų tinklas, buvo įsteigtas 1993 metais Denveryje, Kolorado valstijoje. Šiuo metu tinklui priklauso per 3 tūkst. greitojo maisto restoranų JAV, Kanadoje, Jungtinėje Karalystėje, Prancūzijoje ir Vokietijoje. Bendrovės pavadinimas kilęs iš meksikietiško prieskonio čipotlės, gaminamo iš rūkyto raudonojo pipiro.