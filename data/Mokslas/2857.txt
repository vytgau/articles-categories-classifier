Kaip rašoma svetainėje investors.com, tarptautinė bankininkystės ir finansinių paslaugų įmonė „Wells Fargo“ pateikė ne tokią gerą žinią aukštų finansinių rezultatų besitikinčiai ir optimistiškai „Apple“. „AT&T specialistai mano, kad naujos versijos populiarumas bus mažesnis ir truks trumpiau nei bet kurios ankstesnės“, – tvirtina „Wells Fargo“ analitikas Maynardas Umas. Per antradienį, balandžio 25 d., vykusį konferencinį pokalbį, skirtą pirmojo ketvirčio rezultatams aptarti, AT&T vadovai patikino, kad naujų išmaniųjų telefonų versijų paklausa per pirmąjį ketvirtį yra kaip niekad menka. Kas galėjo lemti tokią netikėtą tendenciją? Pasirodo, priežastis ta, kad žmonės linkę ilgiau naudoti įsigytus telefonus, be to, daugelis naujų belaidžiu būdu veikiančių įrenginių naudotojų mielai renkasi kažkieno atiduotus išmaniuosius telefonus. Klientai vis atsakingiau planuoja išlaidas, todėl išsiaiškina, kad turimų telefonų funkcijas galima nesunkiai patobulinti atsisiunčiant programinės įrangos naujinių, todėl pirkti naujo aparato tikrai nebūtina. „Nors naujas „iPhone“ modelis turėtų padidinti „Apple“ telefonų pardavimą, jei AT&T prognozės dėl naujos versijos populiarumo pasitvirtins, „Apple“ ir visai mobiliųjų technologijų pramonei gali būti tikrai nelengva užtikrinti augimą, – sakė M. Umas. – Gerokai mažesnė paklausa gali turėti neigiamą poveikį kainoms. Ar šis atvejis bus vienetinis išmaniųjų telefonų pardavimo istorijoje, ar taip prasidės pasaulinė populiarumo smukimo tendencija, pamatysime ateityje.“ M. Umas dar kartą priminė „Apple“ akcijų vertę rinkoje. Visiškai neseniai „Apple“ vertė akcijų rinkoje smuktelėjo. Galbūt ištikimi „Apple“ klientai laukai „iPhone 8“? Du stambiausi JAV belaidžų paslaugų teikėjai pranešė, kad telefonų pasiūla per pirmąjį ketvirtį buvo gerokai didesnė nei paklausa, todėl pardavėjai gali būti priversti mažinti kainas. AT&T ir „Verizon“ pranešė apie kaip niekad žemą telefonų paklausą, o trečias pagal dydį JAV operatorius „T-Mobile US“ konstatavo, kad rodikliai per pastarąjį ketvirtį nepakito. Ketvirtasis stambiausias šalies operatorius „Sprint“ jokių rezultatų kol kas nepateikė. Analitikas Jeffrey Kvaalas smuktelėjusią paklausą įvertino kaip ženklą, kad pirkėjai laukia „iPhone 8“ pasirodymo. 