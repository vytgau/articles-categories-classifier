IT ekspertas Marius Pareščius pabrėžia, kad kiekvienas interneto vartotojas privalo atidžiau žiūrėti, ką jam siunčia draugai, ir visada paklausti, apie ką yra informacija, į kurią jam siunčiama nuoroda. Anot IT eksperto, Lietuvos vartotojai sugeba „užkibti“ ant įvairios skandalingo pobūdžio informacijos. Tai gali būti, pavyzdžiui, žinutė apie žinomos atlikėjos mirtį, apie kurią skelbia į vieną pagrindinių naujienų portalų panašus apgaulingas tinklalapis. M. Pareščiaus teigimu, nuorodų į tokius tekstus paspaudimas gali sukelti virusinę reakciją, sukelsiančią bėdų ir kitiems draugams socialiniame tinkle. „Kai kuriais atvejais tokia žinutė yra taip pat jaukas į virusinę reakciją darančius puslapėlius, kuriuose jūsų draugams su jūsų leidimu yra išsiunčiamos žinutės. Tada vartotojai mato, kad tu kažką „palaikinai“ , bando paskaityti patys, mato, kad tu jiems „pašierinai“ žinutę, pasiūlei susipažinti su kažkokia ažiotažine naujiena. <...> Jie spaudžia, skaito, vėl elgiasi kaip jūs, praeina tam tikrą procedūrą, kurios pagalba yra renkami „klikai“, renkami apsilankymai. <..> Tai yra nešvarus marketingas“, – teigia ekspertas. M. Pareščius pabrėžia, kad reikia atidžiau žiūrėti, ką socialiniame tinkle jums siunčia draugai. „Dažnai būna, kad tai daro robotai, tie robotai paprastai nerašo jokios žinutės – tik siunčia nuorodą, kartais tik šypsenėlę ar trumpą tekstą, pavyzdžiui, „Hi“, ir tu supranti, kad tai yra robotukas, virusas“, – sako IT specialistas.