Antradienį, sausio 3 d., Kinijos telekomunikacinės įrangos ir paslaugų tiekimo milžinės „Huawei“ padalinio „Honor“ prezidentas George‘as Zhao pareiškė neabejojantis sėkme, kurios netrukus sulauks JAV išmaniųjų telefonų rinkoje. Savo įsitikinimus įmonės prezidentas išdėstė duodamas interviu visuotinai transliuojamu Kinijos televizijos kanalu CGTN. Reikia priminti, kad jo pareiškimas nuskambėjo artėjant kasmet Jungtinių Valstijų Las Vegaso mieste vykstančiai vartojimo elektronikos prekėms skirtai parodai „Consumer Electronics Show 2017“. Visiškai neseniai G. Zhao paskelbė apie oficialų naujo modelio „Huawei Honor 6X“ išleidimą. Naują išmanųjį telefoną jau galima įsigyti 13-oje pasaulio šalių, įskaitant ir JAV. Telefono kaina – maždaug 240 eurų, taigi, jis gali pasirodyti prieinamas ir jaunesnio amžiaus žmonėms: juk konkurenciniai „iPhone“ ir „Samsung“ gaminiai yra brangesni. Padalinio prezidentas taip pat pridūrė, kad naujojo „Honor“ modelio funkcijos ir priemonės nesiskiria nuo analogiškų rinkoje siūlomo gaminių, tačiau kaina kur kas mažesnė. G. Zhao nepraleido progos paminėti ambicingų Jungtinių Valstijų rinkos užkariavimo planų. Kinijos verslininko ryžto išties galima pavydėti – juk JAV išmaniųjų telefonų rinka – tikrai kietas riešutėlis. Tvirtas pozicijas joje užima tokie pažangiųjų technologijų gigantai kaip „Apple“ ir „Samsung“.