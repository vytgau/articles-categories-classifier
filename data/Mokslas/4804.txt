Stebint įvairias olimpines rungtis per televizorių, retai pavyksta gerai apžiūrėti sportininkų aprangą ar naudojamą įrangą. Iš tiesų naujausios technologijos šioje srityje atnešė futuristinius sprendimus, apie kuriuos dar prieš gerus dešimt metų galima buvo tik paskaityti fantastiniuose romanuose. „Nike Aeroblades“ rankovės Įprastai sportininkai bando padidinti savo greitį sulieknėdami, dėvėdami labiau prigludusią sportinę aprangą ar net nusiskusdami plaukus, kad bėgant būtų kuo mažesnis oro pasipriešinimas. Šių metų olimpinėse žaidynėse sportinės įrangos gamintoja „Nike“ sukūrė, atrodytų, priešingais principais veikiančius „AeroBlades“ drabužius, padengtus mažyčiais kabliukais ir spygliukais, kurie gali būti dėvimi ant kojų arba rankų. Greitai judant ties „Aeroblades“ paviršiumi susiformuoja natūralūs oro srautai, panašūs į tuos, kurie susidaro ties greitų automobilių ar lėktuvų pelekus primenančiais „spoileriais“ – šie nedideli srautai stabilizuoja bėgiko judėjimą ir padidina jo greitį. Gal nelabai pastebimai, bet laužant rekordus ir sekundės dalys skaitosi. „Hykso“ smūgių sensoriai Boksininkams svarbu, kad jų treneriai kuo tiksliau žinotų, kada ir koks smūgis atliekamas bei ar teisingai jis atliekamas. Kuo išsamesnė informacija, tuo geriau treneris gali patarti sportininkui ir padėti nedaryti klaidų. „Hykso“ jutikliai, kuriuos šiais metais naudojo JAV ir Kanados boksininkai, renka informaciją, leidžiančią treneriui tiksliai žinoti, kokie smūgiai buvo atliekami bei kokiu greičiu ir intensyvumu judėjo kovotojo kumščiai. Analizuojant šiuos duomenis po treniruotės ar po kovos, boksininkas su treneriu gali daug geriau perprasti savo ir priešininko kovos technikos privalumus bei spragas. „Speedo LZR FastSkin“ plaukikų apranga Prieš kelis metus „Speedo“ sukūrė LZR serijos aprangą plaukikams, kuri dengė beveik visą kūną ir nepraleido vandens. Ji buvo tokia aptaki ir efektyvi, kad tarptautinės sportinės organizacijos uždraudė „Speedo“ plaukimo kostiumus kaip „technologinį dopingą“ – nuo tada šiame sporte egzistuoja taisyklės nustatančios, kiek plaukiko kūno gali dengti apranga. „Speedo“ inžinieriams teko sugalvoti, kaip nepažeidžiant taisyklių sukurti plaukimo aprangą, padidinančią plaukikų greitį. Šiais metais daugumos šioje rungtyje pirmaujančių šalių sportininkai dėvėjo naujausius „Speedo“ aprangos modelius: „FastSkin LZR Racer X“ bei „FastSkin LZR Racer 2“. Abu kostiumai labai glaudžiai apspaudžia plaukiko kūną, todėl pagerėja jo hidrodinaminės savybės, kas padidina plaukimo greitį. „FastSkin“ apranga yra tarsi antra oda, todėl už padidėjusį greitį tenka sumokėti kainą – gali prireikti iki dešimties minučių, kad plaukikas įsispraustų į „Speedo“ kostiumą. „Solos AR“ dviratininkų akiniai Šie akiniai ne tik apsaugo akis nuo akinančios saulės ar dideliu greičiu į veidą besitrankančių mašalų ir uodų su zikos virusu – „Solos“ yra įmontuotas ekranas. Važiuodami, dviratininkai šių akinių ekrane gali matyti įvairią naudingą informaciją – važiavimo greitį, širdies ritmą, kokia galia yra minamas dviratis bei kokiu greičiu minami pedalai (apsisukimais per minutę). Šie akiniai bevieliu ryšiu jungiasi prie dviračio „borto“ kompiuterio arba išmanaus telefono, kuriuose apdorojama visa informacija. Akiniai taip pat turi ausines ir mikrofonus, kuriais dviratininkas gali pasitarti su savo treneriu. „Nike Zoom Superfly“ bateliai Šių metų vasaros olimpinėse žaidynėse „Nike“ pristatė inovatyvius bėgimo batelius sprinteriams, sukurtus naudojant naujausias technologijas, tokias kaip 3D spausdinimas. Specialiu algoritmu suprojektuotas pado raštas iš dalies primena korio struktūrą, kuri leidžia padą padaryti ypač tvirtu, tuo pačiu sunaudojant daug mažiau medžiagos. Taip pat ant „Nike Zoom Superfly“ pado yra specialūs spygliai, kurie yra kelis kartus tvirtesni už įprastų bėgimo batelių ir tuo pačiu sveria mažiau. Rezultatas – sprinterių pėdos daug geriau sukimba su danga, tačiau patys bateliai yra ypatingai lengvi. Juk kiekvienas gramas gali reikšti skirtumą tarp rekordo ir antros vietos.