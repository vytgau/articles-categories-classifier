Mokslininkai sukūrė miniatiūrinius, nuotoliniu būdu kontroliuojamus „mikrorobotus“, galinčius išskirti vaistus nuo vėžio. Tikimasi, kad vieną dieną jie padės diagnozuoti vėžį ir išskirs vaistus žmogaus organizmo viduje. Šie robotai vadinami „biohibridais“. Tai biologinės ląstelės, kurios inžinerijos metodais buvo papildytos naudingomis savybėmis, konkrečiai kalbant, magnetinėmis dalelėmis, kurios leidžia gydytojui vedžioti jas po kūną, rašo independent.co.uk. Nepaisant itin techniškų sugebėjimų, šie robotai yra pagaminti iš dumblių Spirulina algae, kurie labiau žinomi kaip vertingas maisto papildas, o ne statybinė medžiaga. „Užuot pasitelkę sudėtingas laboratorijos technikas bei procesus ir sukūrę funkcinį mikrorobotą, mes nusprendėme išmaniąsias medžiagas sukurti iš gamtos“, – sakė Honkongo universiteto inžinierius, profesorius Li Zhangas, prisidėjęs prie „Science Robotic“ studijos. Taigi mokslininkams pavyko išnaudoti vidines dumblių savybes. „Pavyzdžiui, kadangi biohibridiniai robotai turi natūraliai fluorescuojantį biologinį vidų ir magnetinę geležies oksido išorę, mes, naudodami fluorescentinį vizualizavimą ir magnetinio rezonanso vizualizavimą, gana lengvai galime sekti ir įjungti šių agentų spiečių kūno viduje“, – teigė profesorius Li Zhnagas. Tai reiškia, kad mokslininkai galėjo kontroliuoti šiuos robotus nuotoliniu būdu, pasitelkę magnetizmą – žiurkių pilvuose jie buvo vedžiojami iš vienos vietos į kitą. Šie prietaisai, pradėję irti, taip pat išleido priešvėžinius junginius, o tai reiškia, kad jie turi potencialą gydyti šią ligą. „Robotizuotų sistemų, kurias būtų galima valdyti organizmo viduje, sukūrimas buvo ir tebėra išnešiojimo sistemų inžinerijos šventasis gralis“, – sakė kitas komandos narys iš Mančesterio universiteto, nanomedicinos tyrinėtojas, profesorius Kostas Kostarelas. Šie robotai taip pat gali pajusti su ligos pradžia susijusius organizmo pokyčius, todėl jie gali tapti naudingu diagnostikos įrankiu. Tačiau tai tik ankstyvos šių robotų dienos. Mokslininkai turi atlikti kruopščius tyrimus, kad įsitikintų, jog į organizmą patekę robotai arba suirs natūraliai, nepalikdami jokių žalingų medžiagų, arba juos bus galima pašalinti, arba jie, pabaigę savo darbą, pasišalins patys natūraliu būdu. Pasak profesoriaus K. Kostarelo, vienas svarbiausių šios studijos pasiekimų yra tas, kad ji parodė, kaip šie robotai gali suirti natūraliai. Magnetinis geležies paviršius padeda „užprogramuoti“ tempus, kuriais robotai suirs organizmo viduje. Tikrasis šių robotų potencialas, pasak profesoriaus K. Kostarelo, yra susijęs su jų gebėjimu judėti „sunkiai pasiekiamomis žmogaus kūno ertmėmis“, kuriose jie gali gydyti ar diagnozuoti ligą be invazyvesnių metodų poreikio.