Antarktidoje rastiems mikrobams būdingas gebėjimas palaikyti savo gyvastį, susiurbiant energiją ir anglį iš tokių oro dujų kaip vandenilis ir anglies monoksidas. Atradimas, kad gyvybės formoms gali pakakti vien tik oro, suteikia mokslininkams užuominų apie gyvenimą ekstremaliomis sąlygomis, pavyzdžiui, tomis, kurios tvyro kitose planetose, rašo independent.co.uk. Tyrinėjimų komanda, vadovaujama mokslininkų iš Australijos universiteto Naujajame Pietų Velse, šį atradimą padarė tuo metu, kai tyrinėjo mikroskopines gyvybės formas sausringuose šio žemyno pakrantės regionuose. Paskui jų akys nukrypo ir į šalčiausią Žemės vietą. Didžioji dalis Antarktidos yra padengta storu sniego ir ledo sluoksniu, kitose vietose atsiveria sausos dykynės be ledo. Šiomis, atrodo, jokiai gyvybei netinkamamis sąlygomis vis dėlto gyvena stebinančiai didelė mikrobų įvairovė. „Antarktida yra viena atšiauriausių vietų Žemėje. Norėjome išsiaiškinti, kaip ilgais žiemos mėnesiais Antarktidos mikrobai gali išgyventi su tiek mažai vandens, tokiu mažu anglies kiekiu žemėje ir tiek mažai saulės šviesos“, – sakė tyrimo vadovė, profesorė Belinda Ferrari, kai tyrimo rezultatai buvo paskelbti žurnale „Nature“. Tokie mikrobai vadinami „extremofilais“. Kad prieitų savo išvadų, mokslininkai paėmė žemės mėginius iš dviejų „neliestų poliarinių dykumų“ palei rytinės Antarktidos krantus, ir ištyrė juose gyvenančių mikrobų DNR. Jie nustatė, kad dominuojančios šių žemės mėginių mikrobų rūšys turėjo genų, kurie suteikdavo joms gebėjimą ekstrahuoti vandenilį ir anglies monoksidą iš savo aplinkos. Tai iš esmės reiškia, kad šie mikrobai yra „gyvi tik oru“. „Šis naujas supratimas, kaip gyvybė gali egzistuoti tokioje fiziškai atšiaurioje ir maistinių medžiagų neturinčioje aplinkoje kaip Antarktida, atveria galimybę, kad atmosferos dujos gali palaikyti gyvybę ir kitose planetose“, – sakė profesorė B. Ferrari.