Skandalas išsipūtė pastarosiomis savaitėmis, paaiškėjus, kad visa duomenų bazė dėl Švedijos vairuotojų pažymėjimų tapo prieinama specialistams Čekijoje ir Rumunijoje. Žiniasklaidos pranešimuose buvo sakoma, kad galėjo iškilti pavojus žvalgybos agentų tapatybei. Vidaus reikalų ministras Andersas Ygemanas, kuris, kaip pranešama, žinojo apie nutekinimą, bet neinformavo premjero, pasitrauks „savo paties prašymu“, spaudos konferencijoje sakė S.Lofvenas, kuris pridūrė, kad taip pat atsistatydins infrastruktūros ministrė Anna Johansson. Gynybos ministras Peteris Hultqvistas ir vidaus reikalų ministras A.Ygemanas kaltinami žinoję, kad dėl nutekinimo iš nacionalinės transporto agentūros milijonų piliečių asmeniniai duomenys tapo prieinami užsienyje. Infrastruktūros ministrė A.Johansson taip pat žiniasklaidoje buvo spaudžiama dėl savo vaidmens skandale, nors tvirtino, kad apie duomenų nutekėjimą sužinojo vėliau. Kariškiai įspėjo Švedijos kariškiai sakė, kad tarp nutekintų duomenų galėjo būti informacijos apie pajėgų narius, transporto priemones, gynybą, planavimą, tačiau transporto agentūra neigė turinti karinių transporto priemonių registrą ir sakė, kad nėra požymių, kad šie duomenys būtų „nederamai išplatinti“. Nutekinimas yra susijęs su tuo, kad transporto agentūra 2015 metais nusamdė IBM perimti jos informacinių technologijų eksploatavimą. IBM savo ruožtu pasitelkė subrangovus Čekijoje ir Rumunijoje, ir duomenys tapo prieinami užsienio specialistams, neturintiems leidimo dirbti su slapta informacija. Šis Švedijos vyriausybės duomenų nutekinimas yra didžiausias per kelis pastaruosius dešimtmečius. Transporto agentūros generalinė direktorė Maria Agren atsistatydino sausį, dėl priežasčių, kurios nebuvo skelbiamos, tačiau vėliau ji pripažino pažeidusi duomenų tvarkymo taisykles ir sutiko su 70 tūkst. Švedijos kronų (maždaug 7 tūkst. eurų) bauda. Pranešta, kad P.Hultqvistas ir A.Ygemanas apie duomenų nutekinimą sužinojo pernai, bet premjeras buvo informuotas tik šių metų sausį. A.Johansson, kuri prižiūri transporto agentūrą, sakė, kad jos buvęs valstybės sekretorius žinojo apie nutekinimą, bet slėpė nuo jos šią informaciją. Tai griežtai kritikavo opozicinės partijos, teigiančios kad jai derėjo žinoti, kas vyksta.