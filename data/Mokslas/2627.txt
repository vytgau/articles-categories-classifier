Jis pasakoja, kad buvo vos 25-erių, kai pradėjo pamažu kursti ir, kaip dažnai būna žmonėms, kurie kursta, tai pastebėjo vienas paskutiniųjų. To priežastis - kurstant smegenys dirba vis daugiau, kad galėtų kompensuoti klausos praradimus ir suprasti aplinką. „Taigi, man buvo 25-eri, įsikrausčiau gyventi kartu su mergina ir tuo metu man jau reikėjo garsiau žiūrėti televizorių nei jai, ar kai mergina pasakydavo, kad lauke mašina kelia per daug triukšmo, aš nepatikėdavau, kad automobilis ten yra“, - kalbėjo F. Swainas. Tai, kad gali turėti klausos sutrikimų, jis sako tikėjęsis: klausą yra praradęs jo tėtis, taip pat ir keli kiti giminės vyrai. Galiausiai, jis nuėjo ir atliko klausos testą. „Ar esate atlikę klausos testą? Paprastai jūs esate izoliuotame kambaryje ir per ausines leidžiami įvairūs garsai, o kai juos išgirstate, reikia paspausti mygtuką. Man kelis kartus pakartojo, kad kai išgirsiu pyptelėjimą, turiu paspausti mygtuką, bet galiausiai pranešė, kad testas baigtas ir kad gydytojai labai retai mato tokį klausos pararadimą, kai žmogui dar nėra 40 metų“, - kalbėjo F. Swainas. Kai medikai jam rekomendavo dėvėti klausos aparatą, F. Swainas sako, kad jo reakcija buvo normali, kaip ir daugelio kurstančiųjų: „ne, man jo nereikia“. „Statistiškai, gali praeiti ir 7-eri metai, nuo momento, kai pasakoma, kad toks prietaisas reikalingas ir jis pradedamas nešioti“, - kalbėjo jis. Kalbėdamas apie tai, kaip jaučiasi kurstantis žmogus, F. Swainas pirmiausia pabrėžė vienišumą. „Apkurtus jautiesi nepaprastai vienišas, jūs net neįsivaizduojate, kiek svarbių pokalbių vykta miegamajame, kai antroji pusė tau kai ką sako, o tu negirdi ką“, - paaiškino F. Swainas. Tačiau kai galiausiai jis išbandė klausos aparatą, paaiškėjo, kad garsai yra visiškai kitokie, nei žmonės yra įpratę girdėti, be to, klausos aparatas „atrenka“, kurie garsai yra triukšmas ir juos blokuoja. „Dėl to dalis roko muzikos skambėjo tikrai baisiai, nes dalį garsų klausos aparatas išmetė kaip „triukšmą“, - sakė jis. - Ir tuo metu pasirodė labai įdomus sprendimas iš „Apple“: telefonas leido „bendrauti“ su klausos aparatu. Aš pagalvojau, jei inžinieriai gali nuspręsti, kaip aš girdėsiu pasaulį visą likusį gyvenimą, kodėl aš negaliu dalyvauti priimant šį sprendimą?“, - kalbėjo F. Swainas. Jis nusprendė, kad nori girdėti ne tik aplinką, bet ir dar daugiau, tad dabar beveik nebūna tyloje. Jo klausos aparatas savarankiškai atrenka garsus, kurie keliauja į jo ausis, be to, jis girdži bevielį (wi-fi) internetą melodijos formatu, priklausomai nuo to, koks modemas ir iš kur siunčia prisistatymo žinią ir duomenis apie save. F. Swaino „iPhone“ telefonui sukurta programa, kuri reaguoja į interneto signalus, o naudojant telefone esantį jutiklį programa gali nustatyti maršrutizatoriaus vardą, netgi atstumą iki įrenginio. F. Swainas sako, kad jam tai – galimybė kitaip suvokti šiuolaikinį pasaulį, nes bet kuris žmogus, kuris turi kokią nors negalią, nenori būti „pataisytas“ ir tapti tokiu, kaip visi, bet nori turėti galimybę suvokti ir dalyvauti gyvenime taip, kaip jam yra įdomiausia. Dabar jis sako gebantis pagal bevielio ryšio garsus atpažinti tam tikras vietas, pavyzdžiui, pasisveikinantį namų maršrutizatorių ar metro stotį. Be to, jis tiesiai į klausos aparatą gauna „Apple“ virtualios asistentės „Siri“ pranešimus. „Aš tuo naudojuosi, pavyzdžiui, važiuodamas dviračiu, kai man reikia tam tikro maršruto ir aš nežinau, kur tiksliai važiuoti. „Siri“ man iškart į ausis praneša, sukti į kairę ar į dešinę ir man net nereikia išsitraukti telefono, tai yra labai patogu“, - kalbėjo jis. F. Swainas sako, kad ateityje daugiau žmonių suvoks, kaip patogu girdėti įvairius pranešimus iškart, kai tik jie ateina, tad įrenginiai perduodantys šią informaciją populiarės. „Įsivaizduokite, kad jūs laukiate svarbaus skambučio ir nieko negalite tuo metu veikti, jūs klausote, ar telefonas dar neskamba. O jei informacija apie skambutį iškart pasiektų jūsų ausį?“, - kalbėjo pranešėjas. Technologijų ir inovacijų festivalyje „Login“ F. Swainas sakė, kad šiuolaikinės technologijos gali būti naudojamos kurti geresnį žmogų ir prie to gali prisidėti kiekvienas. Penktadienį vyksta trečioji inovacijų festivalio diena. 