Šis telefonas pirmą kartą buvo pristatytas vasario pabaigoje, Barselonoje vykusioje „Mobile World Congress“ parodoje. Viliamasi, kad šio modelio telefonai patiks ir vyresnio amžiaus žmonėms, ir madingiems miestiečiams, prisimenantiems laikus, kuomet „Nokia“ buvo mobilaus telefono sinonimas, rašoma pranešime spaudai. Šie telefonai ypač patiks ir tiems, kam reikalingas telefonas su ypatingai ilgai veikiančia baterija. Prieš 17 metų pristatytos naujosios „Nokia 3310“ versija sveria 79 g ir po vieno baterijos įkrovimo gali būti naudojama apie 22 valandas. Palyginimui, originaliosios „Nokia 3310“ naudojimo laikas buvo 10 kartų trumpesnis. Tiesa, jei naujasis įrenginys bus naudojimas tik budėjimo rėžimu, 1200 mAh talpos baterijos pakaks visą mėnesį. Legenda tapęs telefonas turi 240x320 mm dydžio, 2.4 colių spalvotą, lietimui nejautrų ekraną su poliarizuota danga, kuri leidžia geriau matyti informaciją net ir šviečiant saulei. Naujam gyvenimui prikeltame telefone yra mikro USB jungtis aparato viršuje ir ausinių lizdas apačioje. Viena didžiausių naujovių – integruotas 2 MP fotoaparatas su LED blykste ir vieta MicroSD kortelei. Ją galima įdėti šalia SIM kortelės, nuėmus telefono nugarėlę ir išėmus bateriją. Telefono operacinė sistema – „Series 30+“ – specialiai bendrovės „Mediatek“ sukurta šiam „Nokia“ telefonui. Ji vartotojams leis atsisiųsti šiam telefonui skirtas programėles. Naujame telefono modelyje vartotojai atras ir klasika tapusį žaidimą „Gyvatėlė“, kurį sukūrė Prancūzijos žaidimų gamintoja „Gameloft“. „Nokia 3310“ naudotojai galės naršyti ir internete, naudodami naršyklę „Opera“. 