Prie Žemės artėjantis asteroidas žinomas kaip „Faetonas 3200“. Pagal graikų mitologiją, Saulės dievo sūnus Faetonas, nesuvaldęs tėvo žirgų, vos nesunaikino žemės. Tačiau pasak NASA mokslininkų, šįkart grėsmės mūsų planetai „Faetonas“ nekelia, nes asteroidas pro Žemę praskries nuo jos nutolęs per 10 mln. km. Tiesa, Airijos astronomų asociacija skelbia, kad ateityje šis asteroidas gali kur kas labiau priartėti, todėl mokslininkai jį atidžiai stebi jau dabar. Taip pat tikimasi daugiau išsiaiškinti apie šio objekto kilmę, nes jis turi ir asteroidui, ir išnykusiai kometai būdingų bruožų. Asteroidas pro Žemę turėtų praskrieti maždaug vidurnaktį Lietuvos laiku. Šiomis dienomis buvo galima stebėti geminidų meteorų lietų, kurį sukelia būtent nuo „Faetono“ asteroido atskilusios dalelės.