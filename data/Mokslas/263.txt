Tiesa, dėl šios priežasties turėtų suklusti Kauno, Klaipėdos, Kėdainių bendrovės ir gyventojai – šiuose miestuose dėl trūkstamos paramos kompiuteriukai nepasiekė dar gana didelio penktokų skaičiaus, rašoma pranešime žiniasklaidai. „Džiaugiamės, kad ši kompiuteriukų idėja suvienijo visą Lietuvą ir prie jo aktyviai prisidėjo tiek verslo organizacijos, tiek miestų gyventojai, kuriems rūpi, jog vaikai turėtų visas galimybes pasiruošti rytojaus iššūkiams. Būdami finišo tiesiojoje startuojame su nacionaliniu konkursu. Penktokai turi puikią išlaisvinti savo kūrybiškumą ir parodyti, ką išmoko bei laimėti puikių prizų“, – teigia projekto „Kompiuteriukai vaikams“ vadovė Viltautė Žvirzdinaitė. Nuo šiol visos Lietuvos penktokų klasės yra kviečiamos dalyvauti konkurse, kuriame savo nuožiūra gali pasirinkti vieną iš trijų kategorijų (Lietuvos šimtmetis, pagalbininkas mokykloje, pagalbininkas sporte ar kitose kasdienėse srityse) ir, pasitelkę „micro:bit“, sukurti ją atitinkantį išmanų sprendimą. Trys geriausiai pasirodžiusios kiekvienos kategorijos komandos galės savo sprendimus pristatyti gyvai Vilniuje specialiai komisijai ir laimėti projekto pagrindinės partnerės „Bitė Lietuva“ įsteigtus patrauklius prizus. Detalesnę informaciją apie konkursą galima rasti http://www.kompiuteriukai.lt/konkursas/. Šiandien kompiuteriukų atvykimą į Panevėžį pažymėjo praktinės „micro:bit“ dirbtuvės su 110 „Vyturio“ progimnazijos penktokų bei dešimtimi „Kompiuteriukai vaikams“ savanorių. Pirmieji kompiuteriukai, Lietuvos vaikams padėsiantys lengvai mokytis programavimo ir pažinti technologijas, buvo pradėti dalinti rugsėjo mėnesį ir jau pasiekė beveik 20 tūkst. penktokų visoje šalyje. Iniciatyvos tikslas – išdalinti daugiau kaip 26 tūkst. šių įrenginių: „Norint jį pasiekti labai laukiame palaikymo ir noro prisidėti prie iniciatyvos Kaune, Klaipėdoje ir Kėdainiuose – čia kol kas esame surinkę mažiausią kiekį vietos penktokams reikalingų kompiuteriukų.“ Mikrokompiuterius penktokai nemokamai gali atsiimti bendrovės „Bitė Lietuva“ salonuose. Konkrečiomis detalėmis (kaip ir tiksliai kur atsiimti) pasidalins mokykla. Į saloną penktokai kviečiami atvykti kartu su tėveliais ir savo moksleivio pažymėjimu. Atsiimant mikrokompiuterius specialistai atsakys į visus rūpimus klausimus, supažindins, kaip naudotis įrenginiu, kokios jo galimybės bei patars, kaip naudojant šiuos įrenginius įgyvendinti savo idėjas. Nuolat atnaujinamą lentelę su datomis ir regionais, kuriuose jau platinami kompiuteriukai, galima rasti adresu http://www.kompiuteriukai.lt/rollout/.