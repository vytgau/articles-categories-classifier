Praėjusią savaitę DELFI aprašius Klaipėdoje atidarytą šviežių žuvų ir jūrų gėrybių parduotuvę „Šiaurės jūra“, skaitytojai ėmė piktintis. „Tai žuvų muziejus, o ne parduotuvė“, – apie dideles kainas kalbėjo vienas skaitytojas. Kitas jam pritarė: „Už 1 kg žuvies kainą šioje parduotuvėje galima nuskristi į kokią Maltą ir dar šviežiai žuviai kavinėje liks.“ Ne vienas teigė, kad parduotuvės kainos net kelis kartus didesnės, nei galima pamatyti kitose Europos šalyse. Buvo ir siūlymų pigesnės žuvies važiuoti pirkti į Rygą. Tačiau Lietuvoje ir Latvijoje šviežia žuvimi prekiaujančios įmonės „Reaton“ atstovai tikina, kad savo produkciją abiejose šalyse pardavinėja vienodomis kainomis. Pastebimai brango ne visos žuvys Anot jos, pastaraisiais metais labai žymiai keitėsi atlantinės lašišos kainos, o kitos žuvys pabrango nežymiai. R. Kamčickaja pateikė jų pardavinėjamų žuvų kainas: priklausomai nuo dydžio, jūrinės plekšnės kainuoja maždaug nuo 6,6 iki 8,3 Eur už 1 kg („Šiaurės jūroje“ – 9 Eur), atlantinės lašišos filė, priklausomai nuo išpjaustymo, kainuoja nuo 14,9 iki 18 Eur/kg („Šiaurės jūroje“ – 22 Eur/kg, ekologiškos lašišos filė – 31 Eur/kg), visa žuvis – apie 12 Eur, vilkžuvės – po 9,7 Eur/kg („Šiaurės jūroje“ – 20 Eur/kg), neskrostos dorados – nuo 9,4 iki 18 Eur/kg („Šiaurės jūroje“ skrosta raudonoji dorada – 14,9 Eur/kg), atlantinio paltuso filė – apie 24,5 Eur/kg („Šiaurės jūroje“ – 41 Eur/kg).  Prekybos tinklų „Iki“ viešųjų ryšių vadovė Berta Čaikauskaitė taip pat sako, kad lyginant šių metų šviežios žuvies pardavimų duomenis su praėjusiais metais, pastebima, kad padidėjo tik lašišos ir jos gaminių kainos. „Kitų žuvų ženklaus kainų kilimo nebuvo. Pastebime, kad mūsų prekybos tinkle nuolat auga šviežios žuvies pardavimai, o ypač – net iki 45 proc. – jie padidėja šventiniu laikotarpiu“, – kalba B. Čaikauskaitė. Mėgsta įvairias žuvis Vis dėlto populiariausia tarp pirkėjų, anot jos, išlieka lašiša. Šių žuvų pardavimai sudaro beveik pusę visų parduodamų šviežių žuvų. Taip pat lietuviai mėgsta karpius, upėtakius, doradas, skumbres, menkes, silkes. „Pastebime, kad pirkėjai vis dažniau ieško ir egzotinių žuvų, todėl savo asortimente turime tokias žuvis, kaip rajos sparnai, otas, jūrgaidis, durklažuvės filė, įvairių jūros gėrybių: krevečių, midijų, austrių, šukučių. Iš šaldytos žuvies populiariausia išlieka šaldyta jūrų lydeka, iš marinuotų žuvų – silkės“, – vardija pašnekovė. B. Čaikauskaitė neslepia, kad tautiečiams aktuali ir kaina – jie dažnai renkasi akcines žuvis. Įprastai šviežias karpis čia kainuoja apie 6,6 Eur/kg, atšaldytų lašišų pjausniai – 12,6 Eur/kg, skrosta lašiša – 9,6 Eur/kg, vaivorykštinis upėtakis – 6 Eur/kg, auksaspalvė dorada – 10,1 Eur/kg, plekšnė – 2,5 Eur/kg, menkė – 2,8 Eur/kg, sterkas – 8,5 Eur/kg. „Maxima LT“ Korporacinių reikalų departamento direktorius Rosvaldas Gorbačiovas taip pat pastebi, kad brangaus segmento šviežia žuvis, tokia kaip norvegiška lašiša, brangsta. Jo duomenimis, šių žuvų kaina per metus išaugo daugiau nei penktadaliu. „Nepaisant to, šviežios žuvies ir jūros gėrybių pardavimai pastebimai auga, ypač akcijų metu. Pavyzdžiui, įprastai šviežios atšaldytos lašišos per savaitę parduodame maždaug 7 tonas, tačiau praėjusį mėnesį šiai žuviai taikėme akcinę nuolaidą ir per savaitę pardavėme beveik 10 kartų daugiau – 66 tonas. Tad, akivaizdu, jog mūsų pirkėjai žuvį mėgsta ir progai pasitaikius ją noriai perka“, – sako R. Gorbačiovas. Kaip pasakoja pašnekovas, lietuviai perka pačias įvairiausias žuvis: „Nuo pigiausių žuvų, kurių kilogramo kaina yra tik kiek didesnė nei 1 euras, iki retų, brangių ir prabangių žuvų rūšių, tokių kaip atšaldyto gelsvauodegio tuno filė ar nevirtos didžiosios tigrinės krevetės. Šios gėrybės gali atsieti ir iki 70 Eur/kg.“ Anot jo, populiarios tiek lietuviškos, tiek atvežtinės žuvys. „Pirkėjų itin mėgiamos atšaldytos atlantinės lašišos, krevetės, lietuviški karpiai“, – vardija jis. Turėtume valgyti dažniau R. Gorbačiovas atskleidžia, kad jų atliktų mitybos apklausų duomenimis, žuvį ir jos patiekalus pietums renkasi maždaug 14 proc. pirkėjų ir jų skaičius auga. Vis dėlto specialistai įspėja, kad lietuviai žuvies suvartoja per mažai. Nors rekomenduojama neriebios žuvies valgyti 3 kartus per savaitę, atliktų tyrimų duomenimis, beveik trečdalis gyventojų žuvies vartoja rečiau nei kartą per savaitę arba visai nevalgo. Klientų nestinga Aplankyti Halės turgavietės žuvų pardavėjai pirkėjais nesiskundžia – sako, kad lietuviai žuvį tikrai mėgsta ir perka. „Mano pirkėjai nežiūri į kainas, perka tą, ką labiausiai mėgsta. Dažniausiai perka lietuviškas žuvis: upėtakius, karpius, menkes ir pan. Lietuviai labai mėgsta žuvis, kurias nusipirkus nieko nereikia daryti, tad dažnai perka lašišą. Bet aš jos nesiūlau, savo vaikui tokios žuvies neduočiau“, – atvirauja žuvis pardavinėjanti Marytė Karnišova ir pasiūlo lašišą vienai dienai palikti maišelyje – anot jos, tuomet galima pamatyti, kiek lašišų mėsai naudojama dažų. Su žuvimis jau 20 metų dirbanti turgaus prekeivė sako visada patarianti savo pirkėjams, kokią žuvį pirkti. „Reikia žiūrėti, kad ji būtų šviežia, gražios žiaunos. Jei žuvis kainuoja daug, tai dar nereiškia, kad ji gera. Mes visada pardavinėjame neskrostas žuvis, kad žmonės pamatytų ir jų galvas, žiaunas“, – kalba ji. Kaina – svarbi M. Karnišova kaip itin gerą pasirinkimą išskiria sterką. „Tik gaila, kad jų retai tegaunu. Ši žuvis gyvena tik geruose, neužterštuose vandenyse. Kilogramas sterko kainuoja apie 9 eurus, – kalba pardavėja ir parodo kitą retą žuvį: – štai jūros plekšnė, tai labai retas dalykas, beveik otas. Tačiau žmonės jos nepažįsta, todėl nelabai perka. Be to, viena žuvis kainuoja apie 10 eurų, tad ne kiekvienas ją sau gali leisti.“ Kita pardavėja Irina Bespalova taip pat tikina sulaukianti daug pirkėjų: „Perka tikrai daug, net tuną po 24 eurus už kilogramą ir lašišos filė po 15,99. Aišku, nepasakyčiau, kad daug, bet po truputį ir tikrai su malonumu. Labai mėgsta lietuviškas žuvis, pavyzdžiui, upėtakius, karpius, ypač išdorotus, be galvų. Gyvas žuvis taip pat perka, bet jau retai – žmonės dabar labai bijo patys išdoroti, tai mes ryte gavę žuvis išdorojame, kad būtų patogu“, – pasakoja I. Bespalova. Tiesa, anot jos, pirkėjus galima skirstyti į dvi atskiras grupes: tuos, kurie perka tik tai, kas jiems patinka, ir tuos, kurie renkasi tik pigiausias žuvis. „Pavyzdžiui, tuno per savaitę parduodame po 3–4 kg, ne daugiau, lašišos – kokius 4 gabalus. Bet perka ir krevečių po 18 eurų. Čia ateina žmonių, kurie turi pinigėlių, ir tokių, kurie neturi. Iš pigiausių perka šaldytas žuvis, ypač perka lydekas po 3,94 euro, ledinę po 2,99 gerai perka, skorpionžuvės filė po 3,74 euro, o tilapija jau brangesnė – po 5,2, tai nelabai perka“, – vardija pardavėja. Anot jos, per pastaruosius metus žuvų kainos nekilo, nebent dešimčia centų. „Jeigu palyginsite mūsų ir parduotuvių kainas, pamatysite, kad pas mus pigiau. Pavyzdžiui, kilogramas tuno parduotuvėje kainuoja 39 eurus, o pas mus – 24 eurus“, – lygina turgaus pardavėja.