„Negalime paneigti, kad 2017-ieji buvo sunkūs metai, o mūsų bendruomenę ir reklamos partnerius paveikė keletas problemų“, – teigė „YouTube“ vaizdo ir analitikos viceprezidentas Paulas Muretas. „Problemos, su kuriomis susidūrėme 2017 m., padėjo mums atlikti kelis sunkius, bet reikalingus pokyčius šiemet“, – tinklaraštyje rašė jis. Tam, kad į „YouTube“ kanalus galėtų būti talpinama reklama, jie turės turėti mažiausiai tūkstantį prenumeratorių ir 4 tūkst. valandų peržiūros laiko per pastaruosius metus. Pagal ankstesnę „YouTube“ partnerystės programą, tam, kad juose būtų galima talpinti reklamą, kanalai turėjo turėti 10 tūkst. arba daugiau peržiūrų. P. Muretas taip pat teigė, kad „YouTube“ atidžiai stebės elektroninio šlamšto sklaidą ir pranešimus apie galimus turinio taisyklių pažeidimus. Be to, „YouTube“ reklamuotojams suteiks paprastesnes priemones savo reklamos kontrolei ir didins skaidrumą. „YouTube“ praėjusiais metais sulaukė aštrios kritikos dėl savo reklamos politikos, ypač po to, kai kompanijų reklamos pasirodydavo šalia įžeidžiančio turinio, dėl ko kai kurios įmonės nusprendė išimti savo reklamas iš platformos.