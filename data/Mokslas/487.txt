Vienas artefaktas, rastas maždaug už 300 kilometrų nuo šalies sostinės Kairo, mokslininkams kelia ypatingą smalsumą. „2017 metų gruodžio 31 dieną, tiesą sakant, manęs ten nebuvo, apie rastą skarabėją amulete mane informavo kolega. Ant amuleto hieroglifais buvo įrašyta „Su Naujais metais“. Štai koks palinkėjimas mus iš mirusiųjų pasaulio pasiekė 2017 metų gruodžio 31 dieną. Įsivaizduojate, koks neįtikėtinas sutapimas?“, – pasakojo istorinių vertybių tarybos generalinis sekretorius Mustafa Yazari. Radinių amžius gali siekti pirmąjį naujosios eros tūkstantmetį. Archeologų rankose atsidūrė ne tik sarkofagai, bet ir kaukolių, papuošalų, statulėlių, baldų, indų ir, kaip juokauja patys mokslininkai, praktiškai visko, ko gali prireikti pilnaverčiam pomirtiniam gyvenimui. Planuojama, kad minėtoje teritorijoje archeologiniai kasinėjimai vyks dar artimiausius penkerius metus. Egipto valdžia viliasi, kad nauji archeologiniai radiniai padės pritraukti daugiau turistų. Turizmas – vienas iš svarbiausių šalies ekonomikos variklių. Deja, pasibaigus vadinamajam Arabų pavasariui norinčiųjų išvysti piramides ir kitas faraonų laikų grožybes žymiai mažiau, o iki šiol dėtos pastangos turistus susigrąžinti apčiuopiamo progreso pasiekti nepadėjo. 