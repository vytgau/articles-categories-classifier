„Žygio už mokslą“ demonstracijos pasauliui minint Žemės dieną rengiamos didėjant nerimui dėl to, ką daugelis laiko didėjančiu politiniu puolimu prieš faktus bei įrodymus ir mokslo išstūmimu iš politikos formavimo. Sidnėjuje baltais laboratoriniais chalatais vilkintys protestuotojai ragino politikus remti mokslininkų bendruomenę ir laikė plakatus su užrašais „Be mokslo tai tik fikcija“, „Mums reikia mąstytojų, ne neigėjų“. Protestai vyko JAV viceprezidentui Mike'ui Pence'ui lankantis Australijoje su trijų dienų vizitu. Žygį už mokslą inicijavo JAV mokslininkai, protestuodami prieš Donaldo Trumpo administracijos reikštas abejones mokslo tyrimais grįstais klimato kaitos faktais. Amerikoje organizatoriai sakė, kad planuojamos demonstracijos yra nepartinės, bet pripažįsta, kad D. Trumpo respublikonų administracija „katalizavo“ šį judėjimą. Konservatorių valdomoje Australijoje taip pat didėjo nuogąstavimai, kad mokslas patiria politinį puolimą, ir demonstracijos taip pat vyko Melburne, Brisbane, Perte, Adelaidėje, kituose miestuose. Naujojoje Zelandijoje protestuotojai rinkosi Velingtone ir Oklande. „Šiais laikais yra tiek daug netikrų naujienų ir alternatyvių faktų, ... jog svarbu nepamiršti, kad būtent mokslas sukūrė visuomenę, kurią žinome šiandien“, – naujienų agentūrai AFP sakė Parissa Zand (Parisa Zand), kuri Sidnėjaus demonstracijoje dalyvavo su motina, molekulinės biologijos specialiste. Pasak mokytojo Byrne'o La Ginestros (Bairno La Ginestros), „mums reikia ... mokyti žmones, kad mokslas nėra politinė darbotvarkė, kad tai – tiesiog faktai“. Kilus visuomenės pasipiktinimui Kanbera pernai atšaukė sprendimą panaikinti šimtus etatų nacionalinėje mokslo institucijoje CSIRO. Kiti nerimauja, kad vyriausybė nepakankamai stengiasi apsaugoti Didįjį barjerinį rifą, kuriam pavojų kelia klimato kaita. Demonstracijas už mokslą šeštadienį taip pat planuoja Brazilija, Kanada, daug Europos valstybių, tarp jų – Lietuva, taip pat Japonija, Meksika, Nepalas, Nigerija, Pietų Korėja daugelis Europos valstybių, įskaitant ir Lietuvą.