„Kaip svarbiausia ši grėsmė apklausose minima pirmą kartą. Tačiau toks signalas nėra netikėtas – vis daugiau ir įvairesnių paslaugų teikiant elektroniniu būdu, auga ir grėsmės. Svarbu, kad rinka jas žino“, – pranešime cituojamas Lietuvos banko valdybos narys Tomas Garbaravičius. Pernai visoje šalyje incidentų virtualioje erdvėje užfiksuota beveik penktadaliu daugiau nei 2015-aisiais. Augančią kibernetinių nusikaltimų grėsmę sutartinai akcentavo visi apklausos dalyviai, o draudimo bendrovių vertinimu, jos poveikis finansų sistemai būtų skausmingiausias. Anot apklausos dalyvių, per pusmetį didėjo ir šios rizikos pasireiškimo tikimybė. Tiesa, respondentai galimybes valdyti šią grėsmę vertino bene geriausiai, teigdami, kad ją galima mažinti didinant investicijas į informacinių technologijų saugą. Lietuvos banko apklausoje dalyvavo mūsų šalyje veikiantys bankai, draudimo bendrovės ir kitos finansų įstaigos, iš viso 31 respondentas. Apklausos dėl rizikų šalies finansų sistemai atliekamos du kartus per metus.