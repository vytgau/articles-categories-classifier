Vilniaus Gedimino technikos universiteto Aplinkos inžinerijos fakulteto Pastatų energetikos katedros doc. dr. Giedrius Šiupšinskas sako, jog visų pirma vertėtų spręsti ne šilumos šaltinio klausimą, o atkreipti dėmesį į energijos suvartojimą. „Jeigu jūs turit seną ir kiaurą namą, investuoti į brangius saulės kolektorius ar šilumos siurblius yra nelogiška. Energijos poreikis turi būti mažesnis, o tai reiškia, jog pravartu apšildyti sienas, pakeisti senus langus. Tik po to verta kalbėti apie energijos šaltinį“, - teigia ekspertas. Eksperto nuomone, šilumos šaltinį verta rinktis įvertinus savo finansines galimybes. Kaip vieną iš nebrangių sprendimų, jis įvardija malkinį katilą. „Yra pigus sprendimas. Tai – malkinis katilas. Pats jis nėra brangus, o kartu ir deginimui skirtas kuras. Tačiau esant šaltam orui, mums gali tekti pečių užkurti du ar tris kartus. Kartu reikės ir jį pakrauti. Dirbsite „pečkūriais“, - juokiasi pašnekovas. Keliaukime pas vilnietį Andrių. Jis, prieš keletą metų atnaujinęs dar sovietmečiu statytą namą, už šildymą sumoka tokią kainą, kuri daugeliui lietuvių pasirodytų juokinga. „Židinys, kuris yra pastatytas rekonstrukcijos metu, apšildo visą antrą aukštą, kuriame mes gyvename. Tai yra miegamasis, gyvenamasis kambarys su virtuve ir oras savieiga nueina į vonią. Jau septinta žiema kūrenamės ir gaunasi taip, jog malkų mašinos, už kurią pasktinį kartą sumokėjau 280 eurų, užtenka trims sezonams“, - pasakoja Andrius. Tačiau, kaip pastebi vilnietis, jo pasirinktas šildymosi būdas turi ir trūkumų: „Visada komfortiška bus gyventi su dujiniu šildymu. Katilą įjungi, nustatai reikiamą temperatūrą ir jis šildo. Židinys yra pastovus darbas. Atsikeli iš ryto, atsineši malkų, pasikuri ir tik tada būna šilta, gera ir smagu“. Daugiau žiūrėkite vaizdo reportaže: