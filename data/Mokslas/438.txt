Wasp-39b aplink žvaigždę apskrieja vos per keturias Žemės paras, taigi nekeista, kad jos atmosfera yra labai karšta. Vis dėlto vanduo – tiksliau, vandens garai – tokiomis sąlygomis išlieka ir yra pasklidę per beveik pustrečio charakteringo planetos spindulio, t. y. gerokai plačiau, nei vidutiniškai pasklidusi jos atmosfera. Vandens kiekis planetoje trigubai viršija vandens kiekį Saturne. Tai byloja, jog planeta susiformavo gerokai toliau nuo žvaigždės ir tik vėliau atmigravo į dabartinę poziciją. Apskritai planetos atmosferoje už helį sunkesnių elementų yra 150 kartų daugiau, nei Saulėje – tai yra netikėtai daug, palyginus su kitų žinomų panašios masės planetų chemine sudėtimi. Šis atradimas rodo, kad planetos gali formuotis labai įvairiais keliais ir kad jų formavimosi istorijos detalės gali turėti daug įtakos cheminei sandarai.