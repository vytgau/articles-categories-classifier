Kinijos šiaurės vakaruose esančios Šaansi provincijos sostinėje, Siano mieste, iškilo gigantiškų matmenų oro valymo bokštas. Statinio kūrėjai tikisi, kad jame pritaikytos technologijos padės susidoroti su mieste tvyrančiu rūku. Naujovišką 60 metrų aukščio konstrukciją suprojektavo specialistai iš aplinkos apsaugos instituto „Institute of Earth Environment“ prie Kinijos mokslų akademijos. Bokštas yra cilindro formos. Vidinis jo skersmuo – 10 metrų. Pagrindiniai jame veikiantys mechanizmai – ant stiklinės pakylos sumontuotas šilumos kolektorius, oro nukreipimo bokštas ir tinklu uždengti įrenginiai viršuje. Svarbiausi komponentai, padedantys gerinti oro kokybę, – tai šilumos kolektorius, vėjo turbinos ir dengtas stiklas. Kaip teigia prie projekto dirbęs personalas, įrenginys šiuo metu testuojamas, todėl jo efektyvumo duomenys kol kas neskelbiami. Vis dėlto remiantis ankstesnių bandymų rezultatais, oro valymo bokštas pasitvirtino kaip turintis teigiamą poveikį oro kokybei.