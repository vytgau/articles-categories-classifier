Laivas dingo 1940-ųjų balandžio 10 d. Praėjus daugiau kaip 76-eriems metams laivas rastas nuskendęs – prie Danijos krantų. Nepaisant to, kad po sūriu vandeniu praleido beveik šimtmetį, laivas išsilaikęs stebėtinai puikiai. Beje, vizualinė analizė leidžia manyti, kad amžinojo poilsio į Šiaurės jūros dugną HMS Tarpon nugrimzdo ne be kovos. Įspūdingą skenduolį Šiaurės jūroje šiemet rado Danijos karo muziejaus eksperto Gerto Normanno Anderseno ir britų jūrų archeologo Inneso McCartney tandemas. 84 metrų ilgio Karališkojo britų laivyno T klasės karinio povandeninio laivo liekanos tūnojo Danijai priklausančiuose teritoriniuose vandenyse, maždaug už 80 km nuo Thyrborono miesto. Atradimas padėjo įminti 76-erių metų senumo mįslę, kur iš tikrųjų nuskendo karinis laivas HMS Tarpon. O štai kaip ir kodėl jis nuskendo, istorikai žino jau seniai. Povandeninis laivas į paskutinę tarnybinę kelionę išplaukė iš Rosito miesto su užduotimi atakuoti nacistinės Vokietijos prekybinius laivus, gabenančius ginkluotę į nacių okupuotą Norvegiją. Vokiečių karo istorijos dokumentai byloja, kad britų povandeninis laivas atakavo vokiečių laivą Schiff40/ Schürbek, tačiau jo torpedos pralėkė pro taikinį. Vokiečių laivo įgula sugebėjo sonaru išsiaiškinti agresoriaus buvimo vietą po vandeniu. Be to, buvo pastebėtas ir slapuko periskopas. Laivas Schürbek priešinosi ir kovoje panaudojo dalį gabenamos ginkluotės – tiesiog laidydamas į jūros dugną gabenamas gilumines bombas. Improvizuotas mūšis truko visą rytą. Galiausiai po gausybės mėginimų viena bombų kliudė britų povandeninį laivą – jo nuolaužų fragmentai iškilo paviršiun. Visi 50 įgulos narių žuvo. #OTD remembering Lt-Cmdr H. James Caldwell: HMS Tarpon lost but now found. RIP @Innes_McCartney @navalhistorian pic.twitter.com/cpKqp3uT1w — Stephen Chambers (@SteveJChambers) April 14, 2016  40 metrų gylyje skendintį laivą apžiūrėjo danų narai. Jie matė atvirus liukus, periskopo veidrodžių duženas, rimtus laivo korpuso pažeidimus. I McCartney teigimu, pažeidimai tokie rimti, kad laivas veikiausiai nuskendo per keletą akimirkų. Įdomu ir tai, kad abi torpedų šachtos britų laive Tarpon rastos tuščios – tai byloja, kad britai atakavo vokiečių laivą. Taigi, paskandinto britų povandeninio laivo amžinojo poilsio vieta pagaliau rasta. Jos atradėjų teigimu, dabar svarbiausias iššūkis – apsaugoti istorinę vietą nuo kenksmingo poveikio (pvz., žvejybos tralerių tinklų ir nelegalių metalo ieškotojų. Gerbiant žuvusiųjų atminimą, daugiau nėrimų į paskandintą laivą neplanuojama. 