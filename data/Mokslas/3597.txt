„Siekdama dėmesio, Lietuva pastatė virtualų „Tesla“ fabriką“, - skelbia antraštė. DELFI skelbė, kad susivienijusi Lietuvos kompiuterinių žaidimų žaidėjų bendruomenė virtualiame pasaulyje atkūrė Kruonio LEZ aplinką ir joje pastatė JAV Nevadoje egzistuojančio „Teslos“ gigafabriko repliką. Tai pastebėjo „Tesla“ vadovybė - penktadienio vakarą organizacijos „Twitter“ paskyroje pasirodė Lietuvai palanki žinutė – įmonės atstovai pastebėjo lietuvių kurtą projektą. „Lietuva žino kelią į mūsų širdį“, - paskelbė bendrovė. Kur bendrovė pastatys 5 mlrd. eur vertės fabriką, dar nėra paskelbta. Taip pat nėra aiški data, kada bendrovė paskelbs, kur statys fabriką. Idėjos Lietuvoje statyti „Tesla Motors“ gigafabriką iniciatorius verslininkas Vladas Lašas, kurį jaunieji „Minecraft“ kūrėjai pakvietė į pastatytojo gigafabriko atidarymą, komentavo, kad lietuvių sukurta virtuali JAV elektromobilių gamintojos elektros elementų gamykla rodo, kiek talentingų specialistų turi Lietuva.  Jų darbą pastebėjus pačiai JAV bendrovei buvo pagarsintas ir Lietuvos vardas, pridūrė V. Lašas. 36 valandas trukusias gigafabriko statybas visam pasauliui tiesiogiai transliavo dešimt įtakingų Lietuvos „Youtube“ ir „Twitch“ platformų transliuotojų. Kūrėjai dalijosi prognozėmis, kad vien pirmąjį mėnesį „Minecraft gigafactory“ projektas internete sulauks mažiausiai 1 mln. peržiūrų.