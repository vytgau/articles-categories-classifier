Jau pasakojome, kaip jūsų kelionės į darbą laikas vagia jūsų laimę, bet ar žinojote, kad ir sugrįžę namo ir toliau sau kenkiate? Net ir žinodami nesiliausite. Taip, kuo ilgesnė kelionė į darbą ir kuo labiau ji priklauso nuo išorinių faktorių, tuo nelaimingesnis bus žmogus. Tačiau ne vienas tyrimas įrodė, kad šią rutinos dalį galima suderinti ir su kita laimę vagiančia veiklą – „Facebook“ naršymu. Ar būna taip, kad pasėdėję populiariausiame pasaulio socialiniame tinkle jaučiatės nemaloniai? Galbūt pamatėte kokią nors prastą žinią, paskaitėte nemalonių žmonių komentarus, sužinojote apie įvairias grėsmes, matėte ne vieną žmonių, kuriems viskas blogai, skundą, o gal priešingai – jaučiatės nusivylę savimi, nes draugų profiliuose pilna linksmybių nuotraukų. Visa tai kenkia jūsų nuotaikai ir net psichinei sveikatai. Įdomu tai, kad šį neigiamą „Facebook“ poveikį galima išmatuoti – naršymas socialiniame tinkle jūsų psichinę sveikatą gali pabloginti 8 proc. Nors gali pasirodyti kaip mažas, nereikšmingas rodiklis, 8 proc. gali tapti skirtumu tarp darbingos nuotaikos ir visiškai neproduktyvios mąstysenos. „Facebook“ artimiausioje ateityje pasieks 2 milijardus vartotojų per mėnesį. Blogiausia yra tai, kad šitaip žmonės nuotaiką susigadina iš pat ryto, vos išjungę žadintuvo signalą. Socialiniai tinklai ne tik liūdina, bet ir žaloja pasitikėjimą savimi. Nors mes sąmoningai suvokiame, kad juose matomos istorijos nėra tikros – visi žmonės kelia tik gražiausias savo kelionių, švenčių ir šiaip gyvenimo akimirkas – nepasitenkinimas savimi vis tiek kyla. Alternatyva visuomet yra gyvas žmogiškas bendravimas, kuris gali pakelti nuotaiką, tačiau socialiniai tinklai šią veiklą tiesiog žlugdo. Vis daugiau žmonių yra priklausomi nuo išmaniųjų prietaisų. Ar esate pastebėję, kad prie vakarienės stalo kur nors restorane susėdę žmonės nesikalba, o žiūri į savo įrenginių ekranus? Galiausiai, „Facebook“ ir kitų socialinių tinklų naudojimas skatina tingų gyvenimo būdą, kuris taip pat neišeina į gerą. Savaime aišku, kad socialinius tinklus, kaip ir kitus įrankius, galima naudoti sau padedant arba kenkiant. Tačiau dauguma naudotojų dabar „Facebook“ tinkle praleidžia bent valandą per dieną. Pavydas kitiems, nesulaukti komplimentai, erzinantys neigiami komentarai (net po teigiamais naujienų pranešimais) – viskas kenkia žmonių psichinei sveikatai. Išeitis tik viena – būsite kur kas laimingesni, jei pabudę nenaršysite socialiniuose tinkluose. Dar geriau – išmokite save atskirti nuo savo paskyros ir sąmoningai suvokite, kad tai nėra dokumentinis puslapis – niekas ten nėra tikra ir niekas nėra verta pavydo.