Pranešime žiniasklaidai rašoma, kad jie galės pasitikrinti savo verslumo gebėjimus, apsilankyti įvairiose aukštųjų technologijų kompanijose, verslo įmonėse, sužinoti apie perspektyvias profesijas. „Džiugu, kad festivalio metu moksleiviai galės aplankyti inovatyvias Lietuvos įmones. Tai puiki proga jaunimui sužinoti, kaip mokslo tyrimai virsta rinkoje parduodamais gaminiais. Manau, kad galbūt tai padės pasirinkti studijų kryptį ar ateityje įsteigti inovacijas kuriantį startuolį”, – sako ūkio viceministras Marius Skarupskas. Pasak viceministro, vienas valstybės uždavinių – kryptingai skatinti ir ugdyti jaunimo verslumą Lietuvoje, taip įkvepiant jaunus žmones išdrįsti įgyvendinti savo idėjas ir kurti verslą. Ar svajojate ateityje turėti savo verslą, o gal jau esate pradėjęs ir susiduriate su sunkumais? Rugsėjo 14 d. Vilniuje, Lietuvos mokslų akademijoje vyks jaunimui ir studentams skirta verslumo sesija, kurioje savo patirtimi dalysis žinomi novatoriai, verslų kūrėjai. Jaunų technologinių įmonių, įsteigtų startuolių atstovai pasakos, kaip bendradarbiavo su mokslo ir studijų institucijomis kurdami rinkai naujus produktus ar paslaugas, kaip jiems pravertė įvairios Ūkio ministerijos finansinės priemonės, administruojamos Mokslo ir technologijų agentūros (MITA). Apie tai, kaip efektyviai konkuruoti globaliame ir labai konkurencingame pasaulyje, atsakymų bus ieškoma renginyje „Dirbti šimtu procentų?” Vilniaus universiteto Filosofijos fakultete. Sužinosite, kaip organizacijos galėtų įkvėpti darbuotojus, kad jie dirbdami maksimaliai naudotų savo gebėjimus. Remdamiesi Lietuvoje atliktais tyrimais, mokslininkai papasakos, kuo darbuotojų įsitraukimas į darbą svarbus organizacijoms ir nuo kokių sąlygų jis priklauso. Užsukę į Mykolo Romerio universitetą sužinosite, ar verslas ir mokslas yra suderinami dalykai, kai versle nuolat trūksta laiko , o mokslams būtent reikia laiko. Tapsite verslininkais ir mokslininkais tam, kad atsakytumėte, ko reikia, kad šios dvi sritys susidraugautų. VU Karjeros ir konsultavimo skyriaus konsultantai padės jums geriau pažinti save, tyrinėti karjeros galimybes, pasirengti karjeros planą, susirasti trokštamą darbą, išspręsti įvairius su karjera susijusius sunkumus. Didelio susidomėjimo visuomet susilaukia pažintys su įvairių profesijų žmonėmis. Šiemet, apsilankę Lietuvos nacionaliniame dramos teatre, sužinosite, kokių profesijų atstovai draugauja su teatro mūzomis. Vyresniųjų klasių mokiniai, studentai ir suaugusieji lankysis įvairiose teatro erdvėse ir galės susipažinti su čia dirbančiais žmonėmis, pamatys jų veiklas, išvys, kaip rengiamasi spektakliams. Padedant sparčiai Lietuvoje augančio startuolio TRAFI programuotojams, vaikai ir paaugliai išmoks programuoti ir susikurti savo interneto puslapį. Vilniuje jūsų laukia ekskursijos pažangiausiose aukštųjų technologijų kompanijose. Pavyzdžiui, įmonė „Ekspla” kuria ir parduoda naujos kartos femtosekundinius skaidulinius lazerius. Kaip jie gimsta ir kur yra naudojami sužinosite, aplankę naujausias gamybines laboratorijas Saulėtekio slėnio technologijų ir inovacijų centre, kur taip pat pamatysite, kaip veikia 3D spausdintuvas. Įmonėje „Soli Tek R&D“ – pažintis su pažangiausiomis fotovoltinių saulės elementų gamybos technologijomis. Naujausios kartos saulės elementai ir stiklas / stiklas moduliai gaminaminaudojant atsinaujinančią energiją. Per ekskursiją biofarmacijos įmonėje TEVA /„Sicor Biotech“ išgirsite apie biofarmacinių vaistų kūrimą bei gamybą pasitelkiant genų inžinerijos metodus. Aplankysite mokslinių tyrimų centrą, kokybės kontrolės laboratorijas bei biofarmacinių vaistų gamyklą. Apie molekulinius instrumentus šiuolaikiniam mokslui sužinosite biotechnologijų įmonėje „Thermo Fisher Scientific Baltics”. Rugsėjo 16 d. mokslo populiarinimo šventėje „Mokslo aikštė“ (Saulėtekio al. 7) palapinėse greta VU Jungtinio gyvybės mokslų centro ir Nacionalinio fizinių ir technologijos mokslų centro įsikurs universitetų, mokyklų bei verslo įmonių atstovai. VU ir „Thermo Fisher Scientific Baltics“ projektas „Mobilioji klasė“ supažindins su naujausiais biomokslų pasiekimais, UAB „Innospark“ – su į žmogų orientuotos šviesos staliuku MONAI. Svečiuose laukiama ir mobili STEAM laboratorija – infomobilis, kuriame sumontuota moderni technika: 3D spausdintuvai, tekinimo ir frezavimo staklės, žmogaus fiziologinių savybių testavimo įranga, įvairūs mokomieji stendai. Kompiuterizuotose mokymo vietose bus galima išbandyti tekinimo ir frezavimo staklių valdymo bei gamybos ciklo simuliacines programas. Tai asociacijos LINPRA vykdomas projektas. Besidominčius inžinerija į savo palapinę pakvies Vilniaus Gedimino technikos universiteto mokslininkai. Norint sulaukti sėkmės versle būtina turėti ir teorinius pagrindus. Todėl Kaune rugsėjo 9 d. užsukę į Kauno technologijos universiteto „Santakos“ slėnį sužinosite, kaip veikia verslo įmonė, ką daro jos vadovas ar buhalteris. Išbandę save, geriau suvoksite, kaip kiekvieną dieną verslo įmonių vadovai, pasitelkdami apskaitos specialistų teikiamą informaciją, priima įvairius valdymo sprendimus. Ten pat netradiciškai – žaisdami – susipažinsite su ypatingu darbo efektyvumo didinimo metodu. Užsiėmimo metu išmoksite pagrindinius metodo LEAN principus ir patys juos taikysite, imituodami lėktuvų gamybos procesą. Galėsite apsilankyti UAB „Elinta“, kuriančioje sudėtingas automatizuoto valdymo sistemas, atliekančioje gamybos robotizavimo darbus. Klaipėdoje pakviesime į ekskursiją bendrovėje „Vakarų laivų gamykla“. Iš arti pamatysite, kaip remontuojami laivai. Išgirsite apie Klaipėdos jūrų uosto veiklą, plėtros projektus ir perspektyvas. Plaukiodami po uosto akvatoriją laivu „Venus S“, apžiūrėsite uostą ir sužinosite, kaip Klaipėdos universitete rengiami jūrinio sektoriaus specialistai. Šiauliuose – ekskursija bendrovėje „Baltik vairas“. Tai didžiausia dviračių gamintoja Šiaurės Europos regione. Apie šilumos ir elektros energijos gamybos ypatumus bei šilumos ūkyje dirbančių žmonių profesijas sužinosite, apsilankę Panevėžyje – vienoje moderniausių elektrinių šalyje, gaminančioje šilumą ir elektros energiją. Apie „baltųjų“ technologijų perspektyvas išgirsite AB „Amilina“. Ekskursijoje po UAB „Glasremis“ stebėsite stiklapūčių darbą, susipažinsite su technologinio proceso sąlygomis. Mokslo festivalis „Erdvėlaivis Žemė“ – vieta, kurioje lengva įsitikinti, kaip teorija virsta praktika. Kaip mokslo išradimai ir originalios idėjos tampa naudingais produktais, ir kaip XXI amžiuje mokslo ir verslo sąjunga spartina visuomenės pažangą.