Į trumpąjį sąrašą pateko beveik visi didžiausi JAV miestai, įskaitant Niujorką, Vašingtoną, Čikagą, Los Andželą, Dalasą ir Bostoną, taip pat mažesnės vietovės, įskaitant netoli sostinės esančią Montgomerio apygardą Merilendo valstijoje, Niuarką ir Rolį, Šiaurės Karolinos sostinę. Sąraše yra ir vienas Kanados miestas – Torontas. „Dėkojame visoms 238 bendruomenėms, kurios pateikė pasiūlymus. Iš 238 išsirinkti 20 buvo labai sunku – visuose pasiūlymuose buvo matyti entuziazmas ir kūrybingumas“, – pareiškė „Amazon“ atstovė Holly Sullivan. Apie antrosios būstinės paiešką Sietle įsikūrusi „Amazon“ paskelbė spalio mėnesį. Į pasirinktą miestą įmonė ketina investuoti apie 5 mlrd. JAV dolerių ir žada jame sukurti mažiausiai 50 tūkst. darbo vietų. Miestą, kuriame įsikurs antroji būstinė, „Amazon“ rengiasi galutinai pasirinkti šiais metais.