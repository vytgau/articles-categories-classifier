Evaldas Viselga, „Tele2“ telefonų priežiūros centro vadovas ir „Inovacijų biuro“ ekspertas, pranešime spaudai pastebi, kad klientai vis dar mano, jog vienintelė grėsmė išmaniesiems yra dužimas ir drėgmė. Nors tai ir dažniausiai pasitaikančios nelaimės, anot jo, tikrai ne vienintelės telefonų gedimų priežastys. Neretai dėl jų kaltas būna neapdairus elgesys su telefonu. Jūsų dėmesiui – 5 Evaldo patarimai, kurių laikantis, telefonai ges rečiau ir tarnaus ilgiau. 1. Neveikia telefono garsiakalbis ar mikrofonas? Kalti raktai! Išmaniajam telefonui kišenėje arba rankinėje kompaniją palaikantis raktų ryšulys nėra pats geriausias sprendimas. Ir ne tik dėl to, kad raktai gali subraižyti įrenginio ekraną ar korpusą. Naudojami raktai yra pasidengę plika akimi nematomomis metalo dulkelėmis, kurias pritraukia telefono mikrofone bei garsiakalbyje esantys magnetai. Laikui bėgant, dulkelių sankaupa didėja, kol galiausiai telefonas priima arba skleidžia... tik tylą. Tokių problemų išvengti paprasta – tereikia telefoną laikyti užsegamoje arba bent jau atskiroje kišenėje. 2. Kraunate telefoną? Duokite jam ramybę Kalbėjote telefonu, baterija išseko, tačiau skambutis buvo toks svarbus, kad vos tik prijungėte įkroviklį iš karto perskambinote pašnekovui ir tęsėte pokalbį? O gal telefonui besikraunant nuolatos naršote internete ar socialiniuose tinkluose? Šie daugeliui įprasti ir, tarsi, nekalti įpročiai gali kaip reikiant pakenkti įkrovimo lizdui – net menkiausi prie telefono prijungto laido judesiai jį deformuoja, o ilgainiui gali visiškai sugadinti. Kad taip nenutiktų, besikraunantį telefoną patartina palikti ramybėje arba prieš kiekvieną naudojimą ištraukti įkroviklio laidą. 3. Sena tiesa tapo nauju klaidinančiu mitu Daugelis yra girdėję, kad telefono akumuliatorių reikėtų įkrauti kuo rečiau ir stengtis tai daryti tik likus vos keliems procentams baterijos. Tačiau taip elgtis buvo teisinga prieš kelis dešimtmečius, kai telefonai turėjo išimamas nikelio pagrindu pagamintas baterijas. Šiuolaikiniams telefonams su integruota baterija senosios krovimo taisyklės nebetinka, net priešingai – kenkia. Kad akumuliatorius tarnautų ilgiau, rekomenduojama išmaniuosius įrenginius įkrauti kuo dažniau ir stengtis palaikyti 40-80 procentų užpildymą. Tačiau reikia atkreipti dėmesį, kad nors telefonai gali būti įkraunami dažnai, to nereikėtų atidėti nakčiai. Pasiekęs 100 proc. užpildymą, bet nuo įkroviklio laido neatjungto aparato akumuliatorius gaus jau tik energijos perteklių ir dėl to gali greičiau susidėvėti. 4. Aktualu moterims: telefonui kosmetika kenksminga Dekoratyvinės kosmetikos sankaupos – net ir jų atranda telefonus taisantys specialistai. Kosmetikos likučiai į aparatą dažniausiai patenka per garsiakalbį dengiantį tinklelį ir ilgainiui užkemša ekrano sensorių. Jam neveikiant, pokalbių metu telefono ekranas nebeatsijungia ir dėl to skruostu ar ausimi yra vis paspaudžiamos nereikalingos programėlės. Norint, kad pokalbiai vyktų sklandžiai, netikėtai neįsijungtų garsiakalbis ar kamera, gausaus makiažo gerbėjoms patariama kuo dažniau nuvalyti ekraną. 5. Ryškus ekrano apšvietimas kenkia ne tik akims Visiškai užgesęs telefono ekranas arba šviesos dėmės jame – gedimai, kurių neretai būtų galima išvengti tiesiog pasirinkus tinkamą apšvietimo režimą. Pasirodo, ilgą laiką įjungtas intensyviausios raiškos apšvietimas ekrane gali išdeginti statiškus vaizdus, pavyzdžiui, nekeičiamą užsklandos paveikslėlį, visada toje pačioje ekrano vietoje rodomo laiko ir datos aplikaciją ar net dažnai įjungtos programėlės kontūrus. Sprendimai slypi kiekvieno modelio nustatymuose – naudotojui belieka juose pažymėti automatinį apšvietimo režimą ir trumpiausią budėjimo laiką.