Lenkijos šiaurėje ketvirtadienį buvo atidarytas didžiulis Antrojo pasaulinio karo muziejus, konservatorių vyriausybei planuojant pakeisti jo ekspoziciją, kad ši labiau atitiktų jos nacionalistines pažiūras. Antrojo pasaulinio karo muziejus Gdanske atsidūrė jį kuriančių istorikų ir populistinės šalies vyriausybės konflikto epicentre. Vyriausybė siekia, kad teismas įpareigotų uždaryti muziejų, nes nori pakeisti jo ekspozicijos daugianacionalinį pobūdį. Muziejaus kūrimą 2008 metais inicijavo tuometinis ministras pirmininkas Donaldas Tuskas. Tačiau dabartinė partijos „Įstatymas ir teisingumas“ (PiS) vyriausybė, smarkiai nesutarianti su D.Tusku, nori sujungti šį muziejų su kitu muziejumi ir siekia, kad jame būtų nušviečiamas Lenkijos karinis vaidmuo kovojant su naciais ir pačios lenkų tautos tragedija, kuri, valdžios nuomone, nėra pakankamai gerai žinoma pasaulyje. Teismas muziejaus ir vyriausybės ginčo turėtų imtis artimiausiomis savaitėmis. Tuo tarpu vyriausybė smarkiai apkarpė metinę dotaciją muziejui – vietoje prašytų 20 mln. zlotų (4,7 mln. eurų) jam skirta 11,5 mln. zlotų (2,7 mln. eurų), nurodė muziejaus direktorius Pavelas Machcewiczius. Per muziejaus atidarymo ceremoniją jis sakė, kad didžiulė ekspozicija atspindi Lenkijos karo laikų patirtį Europos ir pasaulio karo istorijos kontekste. Joje pažymima, kad iš maždaug 5,5 mln. kare žuvusių lenkų daugiau nei 5 mln. buvo civiliai. P.Machcewiczius pakvietė kultūros ministrą Piotrą Glinskį apsilankyti muziejuje. „Tikėkimės, kad jis savo akimis pamatys, kad čia teisingai atspindima Lenkijos istorija, kad ji išsamiai paaiškinama užsieniečiams“, – sakė muziejaus direktorius. Pirmaisiais muziejaus lankytojais tapo karo veteranai, partizanų giminaičiai ir moksleiviai. 