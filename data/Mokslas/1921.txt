Telefonams paprastai kenkia aštrūs daiktai, skysčiai, dulkės ir kitoks purvas. Pirma, telefonus gali pažeisti ar subraižyti užrašų knygelės, jei šios yra pervertos spiralės, kurios abu galai paprastai būna gana aštrūs. „Turbūt būtų paprasčiau telefoną laikyti mažesniame skyriuje atskirai nuo tokių daiktų ar kišenėje“, – pranešime spaudai cituojamas „Bitė Lietuva“ Išmaniųjų mokyklos ekspertas Egidijus Adomkaitis. Kitas netinkamas kaimynas vandeniui neatspariam telefonui - bet kokie skysčiai, pavyzdžiui, nesandari vandens gertuvė. „Nevertėtų jaudintis, jei telefonas yra kelių pastarųjų metų, nes ko gero jis turės „IP67“ ar „IP68“ standartus. Jie užtikrina, kad įrenginys yra gana atsparus smėliui ir dulkėms, taip pat vandeniui iki 1 metro gylio“, – pastebi ekspertas. Trečias priešas - smėlis ar kitokios dulkelės, smulkios šiukšlės. Jos gali patekti į įvairias jungtis, pavyzdžiui, ausinių ar įkrovimo lizdą, mikrofoną. Ketvirtoji grėsmė - raktai. „Raktai yra ne tik pagrindinė telefonų įbrėžimų priežastis laikant juos kartu kišenėje, bet dažnai ir kuprinėje. Nustebsite, kaip dažnai atrodytų ir neaštriausi raktų antgaliai gali palikti įbrėžimų. Tokiose situacijose sprendimas labai paprastas – laikyti raktus ar išmanųjį telefoną atskirai“, – apibendrina jis. Skelbta, kad reikia pasirūpinti ir tuo, kaip nešiojami laidai ar krovikliai, jei jie sumetami į krepšį netvarkingai, greičiau nusidėvės ir neveiks.