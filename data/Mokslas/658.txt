Dar 2015m. „Samsung“ pradėjo prekybą „Galaxy A“ serijos modeliais, kurie yra skirti jaunimui arba mažesnes pajamas turintiems žmonėms. Įprastai sulaukdavome dviejų skirtingų modelių – „Samsung Galaxy A3” pigesnio ir „Samsung Galaxy A5” brangesnio. Šiais metais mūsų rinkoje pasirodė tik vienas „Samsung Galaxy A8” modelis. „Naujausius „Galaxy A8“ sukūrėme tiems, kurie vertina mūsų flagmanų savybes ir funkcijas, tačiau nori įsigyti pigesnius vidutinės klasės telefonus. Išankstinių užsakymų metu pastebėjome, kad tokių žmonių Lietuvoje yra gausu. Todėl naujieji įrenginiai puikiai atlieps augančius vartotojų poreikius“, - teigė „Samsung Electronics Baltics“ padalinio Lietuvoje vadovas Simonas Skupas.  Piršto jutiklis patogesnėje vietoje Naujasis „Samsung Galaxy A8“ serijos modelis turi metalinį korpusą ir iš abiejų pusių yra dengtas stiklu. Elegantiškas stiklo ir metalo rėmas bei vientisa įrenginio forma leidžia dar patogiau stebėti ir valdyti telefone esantį turinį. Naujasis telefonas taip pat turi didesnį „Infinity Display“ ekraną, kuriame vartotojams patogiau žiūrėti filmus ar žaisti žaidimus. Ekrano įstrižainė – 5.6 colių, o kraštinių santykis ne 16:9, o 18:5:9 kaip ir „Samsung Galaxy S8”. Raiška „A8” 1080 x 2220 (441 taškų tankis) šiek tiek mažesnė nei „S8” 1440 x 2960 (570 taškų tankis), bet ekranas puikiai matėsi net ir ryškiai apšviestas saulės ir tai džiugino. Gal kiek neįprasta, kad garsiakalbis yra ne apačioje, o šone. Žaidžiant žaidimus, gal ir patogiau, nes su rankomis neuždengi garso. Nors, man labiau patinka telefono apačioje įmontuoti garsiakalbiai. Tradicinės ausinių jungties „Samsung“ vis dar neatsisako, todėl mėgstantiems klausytis muzikos tai gera žinia. Žinoma, galima naudoti ir bevieles ausines, bet prijungus jas per „Bluetooth“, įrenginys greičiau išsikraus. Kaip ir praėjusių metų „Samsung Galaxy A5” taip ir šis „Samsung Galaxy A8” atitinka IP68 standartą ir yra apsaugotas nuo dulkių ir vandens. „Samsung“ gali didžiuotis, nes mažai vidutinės klasės išmaniųjų telefonų turi šį sertifikatą, todėl tai tikrai nemažas pranašumas prieš konkurentus. Vienas iš didesnių pokyčių – pakeista pirštų atspaudo jutiklio vieta. Jei „Samsung Galaxy S8“ modelyje nugarėlėje esantį piršto jutiklį šalia užpakalinės kameros visi kritikavo, tai šį kartą „Samsung“ kompanija pasistengė ištaisyti šį nepatogumą. „Samsung Galaxy A8” modelyje piršto jutiklis perkeltas žemiau kameros, kuris dabar yra horizontalus ir daug lengviau pasiekiamas. Tai vis dar nėra ideali vieta, nes jutiklis yra arti kameros, bet tai daug geriau nei „S8“ modelyje. Vidinė atmintis tik 32GB Kraštinių santykiu, „Super AMOLED Infinity“ ekranu, 3 000 mAh baterija ir žinoma „Samsung Experience“ sąsaja naujasis „Samsung Galaxy A8“ yra labai panašus į „Samsung Galaxy S8”, tačiau viduje „A8“ yra apginkluotas vidutiniais techniniais parametrais. Modelis yra su silpnesniu „Exynos 7885“ procesoriumi ir kita kamera. Paleidus „Antutu“ testą „Samsung Galaxy A8” surinko 855005 taškus. Tai šiek tiek daugiau nei vidutinės klasės modeliai, bet dvigubai mažiau nei „Samsung Galaxy S8”. „Samsnug Galaxy A8“ veikia su „Android Nougat“ operacine sistema ir tai labai liūdina. Nesiskubina kompanija atnaujinti savo įrenginių į naujausią „Android“ versiją, todėl šiame modelyje teks jos palaukti. Dar praėjusiais metais „Sony“, „Huawei“ ir „Nokia“ vartotojams pasiūlė išmaniuosius telefonus jau su naujausia „Android Oreo“ versija, todėl „Samsung“ šiuo atžvilgiu atsilieka. Darbinė telefono atmintis 4GB, kuri jau įprasta net biudžetiniams modeliams, todėl labai nenustebino. Labai nuvylė vidinė telefono atmintis – tik 32GB, iš kurios laisvos vartotojui lieka apie 20GB. Nauji ir pigesni modeliai „Xiaomi Mi A1“, „Huawei Mate 10 Lite“ ar šių metų „Nokia 6” jau su 64GB vidine atmintimi. Ir jie gerokai pigesni. Juose kaip ir „Samsung Galaxy A8” yra galimybė praplėsti microSD kortele iki 256GB (tik „Xiaomi Mi A1“ iki 128GB). Tokios kortelės kaina yra apie 150 eurų. Abejoju ar daug kas tokią perka. Aišku, galima rinktis ir mažesnės talpos, bet tai vis tiek padidina pačio telefono kainą, todėl kartais geriau pagalvoti. Gal geriau daugiau vidinės atminties nei papildomai išleisti eurai. Šis naujasis modelis turi du SIM kortelių lizdus ir atskirą microSD, tad „Samsung Galaxy A8“ išmanusis vienu metu gali veikti su dviem kortelėmis ir taip pat praplėsti atmintį. Jei naudojatės „One Drive“ debesų paslaugą, galite pasinaudoti pasiūlymu ir dviem metams gauti 100GB.  Dviguba priekinė kamera „Samsung Galaxy A8“ modelis turi patobulintą 16 MP F1.7 galinę ir dvigubą 16MP + 8MP F1.9 priekinę kamerą. Pažangi dvigubos kameros technologija leidžia pasirinkti norimą asmenukės tipą. Galima rinktis tarp portretinės nuotraukos su švariu fonu ar pritraukto vaizdo su visu fonu. Be to, naudojant „Live Focus“ funkciją nuotraukose vartotojas lengvai išgaus „bokeh“ – suliejimo – efektą. Naujasis įrenginys taip pat siūlo begalę linksmų nuotraukų redagavimo įrankių: savo asmenukes vartotojas galės puošti įvairiais lipdukais, o maisto fotografijas patobulinti su „Food Mode“ režimu. Gaila, kad šis „Samsung Galaxy A8“ bandydamas lygiuotis į flagmaną, deja, nusileidžia. Yra rankiniai nustatymai, bet gerokai kuklesni nei „Samsung Galaxy S8” modelyje. „Huawei“ šiuo atžvilgiu pranašesnis ir savo vidutinės klasės modeliuose vartotojui pasiūlo daugiau nei „Samsung“. Palyginau „Samsung Galaxy A8“ su „Huawei Mate 10 Lite”, kuris taip pat turi dvigubą priekinę kamerą. Nuotraukos šiltesnės atrodo darytos „Mate 10 Lite“ modeliu, bet priartinus „Huawei“ modelyje šiek tiek daugiau triukšmo, nei „Galaxy A8”. Nuotraukų galerijoje patys įvertinkite, kuriuo telefonu darytos nuotraukos geresnės. Video kokybė kol kas vidutinės klasės modeliuose negali prilygti flagmanams. „Samsung Galaxy A8“ gali įrašyti 1080p vaizdo įrašą tik 30 kadrų per sekundę, o dauguma konkurentų toje pačioje kainų kategorijoje gali filmuoti 4K raiška. Tai tikrai yra viena iš silpniausių šio „Galaxy A8“ fotoaparato pusių. Tačiau 1080p vaizdo įrašas neatrodo blogas, nes jis palaiko optinę stabilizaciją. Baterija vienai dienai „Samsung Galaxy A8“ turi 3 000 mAh akumuliatorių kaip ir „Galaxy S8“. Tarnavimo laikas geresnis „Galaxy A8”, nes mažesnė raiška ir ekrano dydis, tačiau tai nėra telefonas, kuris atlaikys dvi paras. Aš daug naršau internete ir mėgstu fotografuoti, todėl ir krauti reikia dažniau. Jei nebūsite aktyvus vartotojas, gal jums ir tarnaus ilgiau. Gerai, kad įrenginys turi greito krovimo funkciją. Pilnai įkrauti telefoną neprireiks nei dviejų valandų. Skubantiems patogu tiesiog pietų pertraukos metu šiek tiek įjungti pasikrauti, kad netikėtai neišsijungtų. Šis modelis yra pirmasis „Galaxy A“ serijos išmanusis telefonas, kurį galima naudoti su „Samsung Gear VR“ virtualios realybės akiniais. Taip pat tai pirmasis vidutinės klasės telefonas, kuriame yra integruotas virtualusis asistentas „Bixby“, kuris gali valdyti ir kitus, į daiktų interneto (IoT) sistemą sujungtus, išmanius prietaisus. Tiesa, lietuviams dar šis asistentas nelabai patrauklus, nes jame nėra lietuvių kalbos, o ir artimiausiu metu jos nebus. Apibendrinimas „Samsung Galaxy A8” geras išmanusis telefonas ištikimiems „Samsung“ fanams. Jis turi nemažai techninių parametrų prilygstančių flagmanui, bet kaina Lietuvoje 499 eurai, man atrodo, per didelė už tai, ką gauni. Šiuo metu jau galima įsigyti „Samsug Galaxy S8” už 600 eurų, kuris patrauklesnis ir kamera gerokai lenkia „Galaxy A8”. „OnePlus 5T” siūlomas už tą pačią kainą kaip ir „Samsung Galaxy A8” tik geresniais techniniais parametrais (išskyrus IP68 standartą). Mano bandyti „Xiaomi Mi A1“ ir „Huawei Mate 10 Lite” nauji modeliai gerokai pigesni, bet neprastesni. Vartotojai gali pasirinkti „Samsung Galaxy A8” iš kelių įrenginio spalvų – juodos, auksinės ir pilkos orchidėjų. Pagrindiniai pliusai: 1. Puikus „Super AMOLED“ ekranas. 2. Dvi SIM kortelės ir microSD kortelės palaikymas. 3. Dviguba priekinė kamera. 4. Galima naudotis „VR“ akiniais. 5. Atitinka IP68 standartą. Pagrindiniai minusai: 1. Kaina 499 eurai. 2. Senesnė „Android“ versija. 3. Vidinė atmintis tik 32GB.