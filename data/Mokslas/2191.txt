Nuošaliose JAV vietose egzistuoja didžiulių ant žemės išdėstytų ir tikriausiai net iš kosmoso matomų brūkšninių kodų. Kokiu tikslu kažkas varginosi juos ten sumontuoti? Šie didžiuliai brūkšniniai kodai buvo įrenginėjami tikrai ne prekybos tikslais. Juos 1950 metais pradėjo diegti NASA ir karinių oro pajėgų inžinieriai. Kiekvienas brūkšninis kodas tarnavo kaip karinių lėktuvų optinės įrangos, skirtos šnipinėjimui, kalibravimo priemonė. Jais buvo kalibruojamos net U-2 ir SR-71 „Blackbird“ optinė įranga. Šių brūkšninių kodų dydis stipriai įvairavo, buvo ir didesnių ir mažesnių pavyzdžių, tačiau tipinis brūkšninis kodas buvo šiek tiek daugiau nei 23 metrų ilgio ir 16 metrų pločio. Jų konstrukcija visiškai nesudėtinga. Iš esmės tai betoninė aikštelė. Jos buvo statomos visą dešimtmetį iki 1960 metų, o vėliau patobulėjus technologijoms ir pradėjus šnipinėti iš palydovų, nustotos naudoti. Tačiau niekas nesivargino jų nugriauti. Ypač daug jų išlikę aplink Edwards oro pajėgų bazę. Tad jei kada nors naršydami tolimiausias pasaulio kerteles per „Google Maps“, vieną tokių kodų aptiksite, nemanykite, kad kažkas nusprendė parduoti dykumą ir todėl pažymėjo ją brūkšniniu kodu.