Iki šiol neišsiaiškinta, ar vandens gali būti visoje Mėnulio plutoje, ar tik tam tikrose vietose arba tam tikro tipo uolienose. Dabar nauja stebėjimų duomenų analizė parodė, kad vandens greičiausiai yra visame Mėnulyje. Nagrinėti duomenys surinkti Indijos zondu „Chandrayaan-1“. Jau seniau jų analizė parodė, kad vandens tikrai yra netoli paviršiaus prie ašigalių, tačiau arčiau pusiaujo buvo sudėtinga atskirti Mėnulio atspindimą ir paties kūno skleidžiamą šviesą, tad ir analizė buvo nepatikima. Naujoje analizėje ši problema išspręsta, pritaikius labai detalų Mėnulio paviršiaus temperatūros modelį. Atskyrus savąją ir atspindėtą šviesą pasirodė, kad vandens yra visose Mėnulio platumose ir visų tipų paviršiuose. Be to, vandens pasiskirstymas nekinta, keičiantis paros metui, taigi molekulės yra tvirtai užrakintos uolienose. Tyrimo rezultatai publikuojami „Nature Geoscience“.