Televizorius gali rinkti informaciją apie tai, ką jūs ir jūsų šeima žiūrite, ir šiuos duomenis perduoti trečiosioms šalims jums to nežinant, skelbiama IT sprendimų įmonės „Baltimax“ pranešime. Pirmadienį JAV Federalinė prekybos komisija (FTC) kartu su Naujojo Džersio generalinio prokuroro biuru paskelbė apie susitarimą su viena didžiausių išmaniųjų televizorių gamintojų „VIZIO“ dėl padarytos žalos atlyginimo. Kompanija sutiko sumokėti daugiau nei 2 mln. JAV dol. (1,87 mln. eur) baudą dėl savo išmaniųjų televizorių, kurie nuo 2014 m. vasario be vartotojų žinios ar sutikimo rinko detalią informaciją apie tai, ką jie žiūri. Sekundžių tikslumu buvo fiksuojamos ne tik televizijos transliacijos, bet ir vaizdai, kuriuos vartotojai žiūrėjo naudodamiesi DVD grotuvu. Negana to, „VIZIO“ prie šios informacijos pridėdavo pagal IP adresus nustatytus savo vartotojų demografinius duomenis, tokius kaip lytis, amžius, pajamos, šeiminė padėtis, namų ūkio dydis, išsilavinimas ir nekilnojamojo turto vertė bei visa tai parduodavo trečiosioms šalims, kurios duomenis panaudodavo įvairiems tikslams, tarp jų ir tikslinei reklamai. „Iki šiol kalbant apie grėsmes, kylančias išmaniųjų įrenginių naudotojams, daugiau dėmesio buvo skiriama išoriniams pavojams – kad į įrenginį ar jo gamintojo naudojamas sistemas gali įsilaužti programišiai. Vargu, ar kas galėjo tikėtis, kad pats gamintojas šitaip grubiai pažeis savo produktų vartotojų privatumą“, – cituojamas „Baltimax“ pardavimų vadovas Deividas Pelenis. „VIZIO“ buvo įpareigota ištrinti visus duomenis, sukauptus iki 2016 m. kovo 1 d., bet ne nuo šios datos, taip pat savo produktų vartotojams aiškiai atskleisti ir gauti teigiamą sutikimą dėl informacijos rinkimo ir jos naudojimo praktikos. „Ko gero, vartotojams reikėtų keisti požiūrį į išmaniuosius įrenginius. Juk televizorius, kuris jungiasi prie interneto, ir siūlo daug interaktyvių pramogų, iš esmės prilygsta kompiuteriui. Išmaniuosius telefonus jau suvokiame kaip mažus kompiuterius, atidžiau saugome savo privačius duomenis, o išmanieji televizoriai kažkodėl vertinami atsainiau“, – sako D. Pelenis. „Consumer Reports“ yra parengusi trumpą instrukciją, kaip išjungti vartotojų informacijos rinkimą „LG“, „Samsung“ ir „VIZIO“ išmaniuosiuose televizoriuose.