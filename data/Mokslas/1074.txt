4K (Ultra HD) raiškos televizijos retransliavimą „Fastlink” pradėjo lapkričio 21-ąją, kai minima pasaulinė Televizijos diena, rašoma pranešime spaudai. „Technologijos dideliu greičiu stumia į praeitį HD vaizdo raišką, prie kurios palyginti neseniai ir išdidžiai perėjome. Ją keičia technologija, sukūrusi 4 kartus geresnę vaizdo rezoliuciją. Pirmieji tai suprato televizorių ir monitorių gamintojai, kurie jau seniai perėjo prie 4K (UHD) aparatų gamybos. Šiandien pakankamai daug žmonių tokius televizorius bei monitorius jau turi, tačiau neturi ką per juos žiūrėti”, - sakė kompanijos vadovas Vitalijus Romualdas Andrijauskas. Jis prognozuoja, kad ultra aukštos rezoliucijos televizija į kiekvienus namus ateis greičiau, nei dabar atrodo. Tam, kad būtų galima matyti 4K arba UHD televiziją, reikalingas specialus priedėlis ir prieiga prie TV kanalų, transliuojančių turinį naujos kartos raiška. Priedėlio pagalba ypatingai detalus ir kokybiškas vaizdas gali būti atkurtas per bet kurį vaizdo prietaisą – televizorių, monitorių ar projektorių. Pirmoji priedėlių siunta buvo parduota per pirmąją gruodžio savaitę. UHD technologiją sukūrė vienintelis Japonijos mokslinių tyrimų institutas – „NHK Science & Technology” tyrimų laboratorija, kuri specializuojasi transliavimo technologijų srityje. 4K arba UHD raiškos vaizdas yra maždaug 4 kartus geresnis nei HD, jis turi 3840 vertikalių ir 2160 horizontalių iš pikselių susidedančių eilučių, tuo tarpu HD ribos - 1920 vertikalių ir 1080 horizontalių eilučių. Ši vaizdo rezoliucija yra vos mažesnė už tą, kuri naudojama kino teatruose – 4096x2160 eilučių. Jai atkurti užtenka televizoriaus, kurio ekrano įstrižainė – nuo 40 colių. Šiuo metu 95 proc. vidutinės ir didelės įstrižainės gaminamų televizorių yra pritaikyti atkurti UHD raiška transliuojamą TV signalą. Pasak V.R. Andrijausko, UHD raiška perduodamas vaizdas atspindi žymiai daugiau detalių, spalvų pustonių, yra ryškesnis ir tiesiog geresnis. Jį žiūrint, sukuriamas realesnis dalyvavimo efektas. Kartu su geresniu vaizdu yra perduodamas ir geresnis subtilesnis garsas, pavyzdžiui labai natūraliai atkuriami vėjo, šlamančių lapų, kuždesio ar paukščio sparnų mostų keliami garsai. „Poreikį įsidiegti 4K, UHD technologiją padiktavo klientai, turintys aukštos raiškos televizorius, pasigendantys atitinkamo TV turinio. Šiuo metu mes retransliuojame 2 TV kanalus, transliuojančius UHD formatu, artimiausioje ateityje pasiūlysime dar 3. Pirmieji prie naujos kartos vaizdo standarto pereina tie TV kanalai, kurie kuria pažintinį, dokumentinį gamtos, kelionių, kino filmų, sporto transliacijų turinį”, – pasakojo kompanijos vadovas. Interneto, išmaniosios televizijos ir kitų technologijų samplaika, ekspertų teigimu, paspartins 4K technologijų plėtrą. Prie geros internetu ar kitais kanalais gaunamos vaizdo kokybės įpratusių vartotojų lūkesčiai skatins TV produkcijos gamintojus greičiau pereiti prie UHD formatu kuriamo turinio. „Nespėsime apsižiūrėti, kaip technologinė naujovė taps kasdienybe, dėl to suskubome ją įsidiegti pirmieji. Inovacijas dažnai atneša nedideli, smalsūs ir lankstūs verslai. Reikėjo įsigyti ne tik TV turinį, bet ir visą įrangą, priedėlius, technologiškai parengti visą tinklą, nuo priedėlio iki palydovinės stoties”, – apie Lietuvoje įdiegtą technologinį proveržį Lietuvoje kalbėjo V.R. Andrijauskas.