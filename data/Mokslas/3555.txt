„Žmonės jaučia didelę įtampą, nežino ar supainioja adresą, nežino vietovės, kur yra – ar mieste, ar kaime. Skambinantysis galvoja, kad operatorius jį mato. Tačiau BPC pats vietos nenustato, o gauna, ką pateikia mobilaus ryšio tinklas“, – spaudos konferencijoje ketvirtadienį sakė BPC vadovas Audrius Čiuplys. Pasak jo, nuo to, kur yra žmogus tuo metu, priklauso visa pagalbos teikimo grandinė, kaip tiksliai ir operatyviai reaguos tarnybos. BPC vadovai pristatė du efektyvesnius skambinančiojo buvimo vietos nustatymo būdus – patobulintą mobiliojo ryšio tinklo vietos nustatymo informaciją ir „AML Android“ telefono vietos nustatymo informaciją, kai skambinančiojo telefonas apie buvimo vietą BPC informuoja trumpąja SMS žinute. Pavyzdžiui, jei anksčiau skambinančiojo buvimo zona pagal mobiliojo ryšio operatorių duomenis aprėpė 6 kilometrų spindulį, dabar jis sumažėjo iki 700 metrų. „Ne panacėja, bet žingsnis į priekį“, – sakė BPC vadovo pavaduotojas Tadas Maroščikas. BPC vadovai žiniasklaidai pateikė išklausyti kelis įrašus, viename iš jų moteris per 40 sekundžių aiškiai ir tiksliai įvardijo, kur kilo gaisras – seniūniją, kaimo pavadinimą, taip pat pasakė gaisro židinį, kelių aukštų yra namas. Kitame įraše moteris verkdama greitakalbe prašė pagalbos, buvo sunku suprasti, ką ji kalba. Trečiame įraše verkė 8 metų vaikas, kad tėčiui atsitiko nelaimė ir prašė kuo greičiau pagalbos. BPC operatorė prašė patvirtinti, ar jis gyvena tame rajone, kokį pavyko nustatyti. Tačiau vaikas tik verkė ir meldė pagalbos. Šis pokalbis truko 6 minutes. Vėliau paaiškėjo, kad tėtį ištiko epilepsijos priepuolis, pagalba buvo suteikta. DELFI primena, kad BPC problemos į dėmesio centrą pateko po 2013 m. rugsėjį įvykusios Dembavos tragedijos, kai automobilio bagažinėje po išžaginimo buvo sudeginta 17-etė. Auka nesėkmingai bandė pranešti apie ją ištikusią nelaimę telefonu - paryčiais pagrobta mergina skambino BPC ir bene pusvalandį bendravo su pareigūnais. Tačiau jos buvimo vietos nustatyti nepavyko. Po šio įvykio kilo skandalas dėl BPC veiksnumo tokiais atvejais. Veiks dvi technologijos Lietuvos mobiliojo ryšio operatoriams pradėjus taikyti signalo sklidimo laike nustatymo metodą (Cell ID Timing Advance), Bendrajam pagalbos centrui imta teikti skambinančiojo vietos nustatymo duomenis, įvertinant ne tik bazinės stoties antenos aprėpties plotą, bet ir atstumą, kuriuo nuo bazinės stoties yra nutolęs skambinantis asmuo. Taip skambinančiojo buvimo zona sumažėja keliolika kartų. Beveik tuo pat metu su keliais užsienio partneriais įgyvendinant tarptautinį projektą „HELP 112“, Bendrajame pagalbos centre įdiegta skambinančiojo vietos nustatymo sistema AML (Advanced Mobile Location). Remiantis šiuo metodu, išmanieji telefonai su „Android“ operacine sistema koduota SMS žinute patys siunčia BPC savo buvimo vietos nustatymo duomenis, kurie yra net iki 4000 kartų tikslesni negu Cell ID perduodami duomenys. Remiantis Cell ID metodu, skambinančiojo asmens buvimo vieta nustatoma pagal jo telefono prisijungimą prie konkretaus mobiliojo ryšio bazės stoties (bokšto) ir jo antenos aprėpties plotą. Kuo didesnė bazinės stoties aprėpties teritorija, tuo didesnė vietos nustatymo paklaida. Siekiant užtikrinti informacijos apie skambinančiojo asmens vietą didesnį tikslumą, pernai mobiliojo ryšio operatorių tinkluose buvo įdiegti pakeitimai, leidžiantys nustatyti skambinančiojo vietą pagal pagal radijo ryšio signalo sklidimo nuo bazinės stoties siųstuvo iki mobiliojo telefono ir signalo sugrįžimo atgal į siųstuvą laiką. Paskambinus skubios pagalbos telefonu 112 išmaniuoju telefonu su „Android“ operacine sistema ir AML vietos nustatymo funkcija, telefonas automatiškai 20-čiai sekundžių aktyvina Globalios padėties nustatymo sistemos (GPS) ir belaidžio ryšio technologijos (Wi-Fi) imtuvus ir pagal GPS, Wi-Fi arba mobiliojo ryšio GSM/3G siųstuvų radijo signalus nusistato vietą ir jos koordinates koduota SMS žinute išsiunčia numeriu 112. AML vietos informacijos tikslumas priklauso nuo GPS, Wi-Fi ar mobiliojo ryšio signalų, kuriuos gali aptikti išmanusis telefonas. GPS signalų perduodami duomenys yra tiksliausi, o Wi-Fi turi didžiausią paklaidą. AML sistema leidžia nustatyti skambinančiojo vietą iki 4000 kartų tiksliau, nei Cell ID vietos nustatymo metodas. Kad telefone veiktų AML, būtina ne žemesnė nei „Android Jelly Bean 4.0“ operacinės sistemos versija, taip pat ne žemesnė nei 9 „Google Play“ paslaugų programėlės versija. Reikalinga prisijungti telefoną prie Google paskyros (Google Account), kad būtų aktyvuotas AML, o telefono akumuliatoriaus įkrovos lygis – ne mažesnis nei 2 proc. Taip pat turi būti įdėta galiojanti Lietuvos operatoriaus SIM kortelė. Lietuva - ketvirta su tokia technologija Lietuva yra ketvirta valstybė Europos Sąjungoje, kurioje įdiegta AML vietos nustatymo funkcija. „Lietuva yra viena iš pirmaujančių šalių Europos Sąjungoje ir ne tik Europos Sąjungoje pagal įdiegtas vietos nustatymo technologijas. Europos Komisijos ryšių komitetas savo ataskaitoje Lietuvą pateiks kaip gerosios praktikos pavyzdį“, – pažymėjo BPC viršininkas A.Čiuplys. Pernai BPC sulaukė beveik 3 mln. skambučių. Kasdien sulaukiama apie 6-8 tūkst. skambučių, 2-3 tūkst. reikalinga reali pagalba.