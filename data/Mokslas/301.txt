Įmonė ketina patikrinti, kaip veikia dešimtys tūkstančių programėlių, renkančių milžiniškus naudotojų duomenų kiekius, ir tai, pasak M. Zuckerbergo, įmonei atsieis „milijonus JAV dolerių“. „Facebook“ vadovas pridūrė, jog kol kas nežino, kiek laiko bus atliekami šie patikrinimai. „Kaip ir bet kokios kitos atsargumo priemonės – tai nėra neperšaunama užtvara“, – pareiškė M. Zuckerbergas ir pažymėjo, kad tyrimas padės išaiškinti nesąžiningus programėlių kūrėjus ir nustatyti, kieno duomenys buvo perduoti trečiosioms šalims. „Pagrindinis mūsų veiksmų tikslas – apsunkinti bet kokias galimybes neteisėtai panaudoti informaciją“, – pabrėžė jis. Socialinis tinklas „Facebook“ atsidūrė skandalo epicentre, paaiškėjus, kad Didžiosios Britanijos įmonė „Cambridge Analitica“, teikianti politines konsultacijas ir susijusi su JAV prezidento Donaldo Trumpo rinkimų kampanija, turėjo prieigą prie 50 mln. socialinio tinklo naudotojų duomenų.