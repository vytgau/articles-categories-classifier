Smogas ir oro tarša yra gana gerai žinoma problema įvairiuose pasaulio miestuose. Kalbant apie konkrečias vietas, tai nuo šios problemos kenčia ne tik Pekinas, Kairas, bet ir Krokuva, o žiemos mėnesiais net ir Lietuvos miestai. Be vizuolinės taršos ir pablogėjusių vairavimo sąlygų, smogas turi neigiamos įtakos ir žmonių sveikatai. Aplinkos apsaugos fondo (EDF) teigimu, smogas dirgina žmonių kvėpavimo takus, didindamas rimtų širdies ir plaučių ligų riziką. Pats smogas yra tarsi stiprus įvairių teršalų „kokteilis“, kurį sukelia pramoniniai teršalai, automobiliai, deginimo įrenginiai, net ir cigarečių dūmai. Dizaino specialistas Daanas Roosegaarde‘as sukūrė unikalų įrenginį, kuris ne tik padeda išvalyti miestų orą, bet ir iš surinkto smogo pagamina brangakmenius. Kartu su Roosegaarde‘o studija, „Studio Roosegaarde“, šis „Smog Free“ projektas yra viena iš įvairių miestų naujovių, skirtų mažinti miestų oro taršą. Trumpai tariant, šis „Smog Free“ bokštas yra tarsi didžiulis dulkių siurblys. 7 metrų aukščio bokštas siurbia aplinkui save esantį orą ir, naudodamas patentuotas teigiamos jonizacijos technologijas, jį išvalo. Jis siurbia orą per pačią bokšto viršūnę ir tada išleidžia perfiltruotą orą per šešių pusių angas. Naudodamas ne daugiau energijos nei jūsų virtuvėje esantis vandens pašildymo katilas (boileris), „Smog Free“ bokštas per valandą gali išvalyti daugiau nei 30 000 kubinių metrų oro. Daanas Roosegaarde‘as teigia, kad „Smog Free“ bokštui reikia visai nedidelės elektros srovės, kuri panaudojama teigiamų jonų paskleidimui po aplinką. Prie šių jonų prilimpa smulkios ir orą teršiančios dalelės. Neigiamai įkrautas paviršius surenka teigiamus jonus kartu su smulkiomis dalelelėmis. Šios dalelės, kurios paprastai mums kenkia, surenkamos kartu su jonais ir saugomos bokšto viduje. Ši technologija sugeba užfiksuoti itin smulkias smogo daleles, kurių tradicinės filtrų sistemos nesugeba surinkti.“ Tačiau viskas tuo nesibaigia. Šio oro valytuvo surinkti teršalai paverčiami dėvimais „smogo brangakmeniais“. Bokštas surenka anglies daleles ir jos yra sukoncentruojamos į madingai atrodančius mažus kubelius, kurie gali būti įterpti į įvairius tradicinius papuošalus. Kiekvienas toks kubelis yra įrodymas, kad buvo išvalyta 1000 kubinių metrų oro. Šis „Smog-Free“ bokštas debiutavo 2015 metais Roterdame. Vėliau buvo išbandytas keturiuose Kinijos miestuose. Šį vasarį bokštas bus pradėtas naudoti ir Krokuvoje, Lenkijoje, siekiant išspręsti miesto oro taršos problemą. Galbūt greitu metu pamatysime unikalių papuošalų iš Lenkijos? Greitai sužinosime. 