Kiek anksčiau apie pasikeitusią kainodarą skelbė ryšio bendrovės „Telia“ ir „Tele2“. Nuo birželio vidurio visoje Europoje įsigaliojo kainų „lubos“, kurios suvienodino ryšio kainas ir dėl to Lietuvos operatoriams, kaip turintiems vieną mažiausių kainų ES, leista taikyti papildomas priemokas. „Telia“ paskelbė, kad naujiems planams gautų priemokų netaikys, t. y., vartotojai už ryšio paslaugas užsienyje mokės tiek pat, kiek ir namie. „Tele2” atsisakė priemokų daliai pristatytų naujų planų. Antradienį „Bitė“ skelbia, kad bendrovės neribotų pokalbių planai suteikia galimybę minutėmis, SMS žinutėmis ir gigabaitais naudotis ES šalyse su Ryšių reguliavimo tarnybos patvirtintomis priemokomis. Bendrovė skelbia, kad šie pokyčiai yra naudingi tiek besinaudojantiems mobiliuoju ryšiu užsienyje, tiek dažniausiai esantiems Lietuvoje, nes mažinamos ne atskirų paslaugų kainos, o mokėjimo planų mėnesiniai mokesčiai. „Taip pat su visais šiais planais vartotojai gaus paklausiausias papildomas vertes – ekrano draudimą, interneto apsaugą, mobilųjį parašą, neribotus „Facebook“, populiariausių naujienų portalų bei išmanios navigacijos „Waze“ gigabaitus“, - rašoma pranešime. Kainos keičiasi šiems planams Paslaugų kainos sumažintos dabartiniams neribotų pokalbių „Bitės“ planams su 12 mėnesių sutartimi: „Žalias“, „Mėlynas“, „Oranžinis“, „Geltonas“ ir „Baltas“. Daugiausia atpiginti populiariausi planai: nuo šiol „Mėlynas“ su 7 GB mobiliojo interneto duomenų atpigintas 2,35 euro, iki 14,5 Eur/mėn., o mokestis už „Oranžinį“ su 4 GB duomenų sumažintas 1,35 euro, iki 12,5 euro per mėnesį. „Žalias“ planas su neribotais mobiliojo interneto gigabaitas pinga 0,35 euro, iki 26,5 Eur/mėn., „Geltono“ su 2 GB kaina mažėja 0,85 euro, iki 10 Eur/mėn., o „Balto“ (1 GB) – 0,25 euro, iki 9 eurų per mėnesį. Bendrovė pristatė naują planą pavadinimu „Salotinis“ su 10 GB (17 Eur/mėn.). Planas „Raudonas“ dabar siūlomas su daugiau duomenų, kurių padaugėjo nuo 15 GB iki 20 GB, jo kaina siekia 20,5 Eur/mėn. Pridėtinėmis vertėmis pasipildė ir kiti planai – „Žalsvas“ (2 GB), „Gelsvas“ (1 GB) ir „Baltas“ (1 GB): su jais suteikiamas ekrano draudimas, interneto apsauga, mobilusis parašas. Vykstantys į užsienį turi pasirinkti Anksčiau bendrovė skelbė, kad „Bitės“ klientai, kurie nori ryšiu naudotis svetur, turi 3 pasirinkimus: išsirinkti „spalvotą“ planą, pasilikti turimą planą ir vieną iš papildomai apmokestinamų duomenų paketų „Europa“, pasilikti turimą planą ir mokėti už duomenis pagal vienetinę kainodarą. Pasirinkusieji „spalvotus“ planus mokės plano mokestį ir už paslaugas išvykus iš šalies paklos ne daugiau, nei leidžia Europoje įsigaliojusios kainų „lubos“. Tačiau pasirinkusiesiems papildomus paslaugų paketus „Europa“ ar vienetinę kainodarą negalios Europos Sąjungos taikomos kainų „lubos“, iš esmės atpiginusios paslaugas, nes bendrovės turi teisę klientams teikti alternatyvius pasiūlymus, o klientai yra laisvi rinktis. Nepasirinkusieji nei vieno varianto, nors bendrovė pasirinkti žada siūlyti kelis kartus, bus vertinami kaip nenorintys naudotis ryšio paslaugomis užsienyje, tad tokios paslaugos jiems bus neteikiamos.