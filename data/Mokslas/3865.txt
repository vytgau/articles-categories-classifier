Elektra varomas akrobatinis lėktuvas „Extra 330LE“, kurio propelerio mentes suka technologijų įmonės „Siemens“ sukurtas inovatyvus elektrinis motoras, pasiekė naują pakilimo rekordą. Per lapkričio pabaigoje Vokietijoje, Dinslakeno miesto aerodrome įvykusį skrydį pilotas Walteris Extra į 3 km aukštį pakilo per rekordiškai trumpą laiką – 4 minutes ir 22 sekundes. Tai reiškia, kad į viršų šis elektrinis lėktuvas kilo 11,5 m/s greičiu. Pasiektas pakilimo laikas buvo 1 min. ir 10 sekundžių trumpesnis už ankstesnį rekordą, kurį 2013 m. užfiksavo amerikiečių pilotas Williams Y. Yatesas. Naująjį rekordą iki 1 tūkst. kg sveriančių elektrinių lėktuvų kategorijoje oficialiai patvirtino Tarptautinė aeronautikos federacija (FAI). Naujasis „Siemens“ elektrinis motoras išsiskiria geriausiu galios ir svorio santykiu pasaulyje – šis vos 50 kg sveriantis įrenginys geba išvystyti net 260 kW galią. Pagal išvystomos galios ir svorio santykį „Siemens“ motoras apie 5 kartus lenkia kitas tos pačios konfigūracijos elektrines pavaras. Sėkmingas „Extra 330LE“ skrydis yra reikšmingas žingsnis siekiant sukurti elektra varomus keleivinius lėktuvus. Įvairiems bandomiesiems skrydžiams šis „Siemens“ elektrinis motoras naudojamas nuo 2016 m. birželio mėnesio, o akrobatinis lėktuvas suteikia galimybę išbandyti ribines šio motoro ir kitų sistemos dalių galimybes. 2016 m. balandžio mėnesį „Siemens“ ir „Airbus“ pasirašė susitarimą, pagal kurį bendradarbiaus kurdamos pirmą hibridinį elektrinį keleivinį lėktuvą trumpiems skrydžiams. Tikimasi, kad toks lėktuvas, kuris galėtų gabenti iki 100 žmonių ir įveikti atstumą iki 1000 km, į orą galėtų pakilti apie 2030 metus. Lėktuvams skirti hibridiniai elektriniai motorai yra viena iš „Siemens“ ateities veiklos krypčių.