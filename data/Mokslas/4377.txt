Dauguma mokinių tyrėjams prisipažino, kad dažnai mokykloje jaučiasi pavargę ir negali susikoncentruoti dėl to, kad naktį būdami lovoje stebi pranešimus mobiliajame telefone. Vienas iš 10 apklaustų vaikų teigė, kad savo mobiliuosius telefonus nakties metu tikrina mažiausiai 10 kartų. Beveik 50 proc. apklaustųjų iki 18 m. amžiaus pripažino, kad savo socialinių tinklų, tokių kaip „Snapchat“, „Facebook“ ir „Youtube“, paskyras jie tikrina ir tada, kai jau turėtų miegoti. Apklausos rezultatai parodė, kad: 25 proc. mokinių jaučiasi pavargę dienos metu, nes naktį naudojasi savo mobiliaisiais telefonais; 68 proc. apklaustųjų pripažino, kad naktinis mobiliojo telefono naudojimas paveikė jų darbą mokykloje; 32 proc. apklaustų vaikų, kurie dažniausiai naudojasi mobiliuoju telefonu, teigė, kad jų tėvai apie tai nežino. Jungtinės Karalystės socialinės žiniasklaidos saugos organizacijos „Digital Awareness UK“ darbuotoja Charlotte Robertson teigia, kad „jauniausieji vaikai, tikrinantys savo mobiliuosius telefonus 10 kartų per naktį, yra devynerių metų amžiaus, ir daugelis tėvų apie tai nežino. Didžioji dalis vaikų prisipažino, kad atsikėlę randa apie 100 naujų pranešimų iš pokalbių, kurie įvyko praeitą naktį.“ Mokyklos direktorių konferencijos pirmininkas Mike'as Buchananas pareiškė: „Kartais vaikai neabejotinai negali susikoncentruoti, nes jaučiasi pavargę. Tai tiesiogiai veikia jų sugebėjimą sekti, kas vyksta.“