Dvyniai Steve‘as ir Nickas Tidballai tiesiog dievina sportą. Tad ne šiaip sau vaikinai sukūrė unikalią tamsoje šviečiančią striukę, kuri energijos pasikrauna iš bet kurio šviesos šaltinio. Broliai įsitikinę: ši technologija bus labai naudinga vakarais bėgioti mėgstantiems žmonėms, nes pasirūpins, kad jų treniruotė būtų saugesnė. Brolių startuoliui „Vollebak“ jau ne pirmą kartą pavyksta pristatyti šį tą įdomaus: prieš tai broliai sugalvojo džemperį su ypatingu smūgiams atspariu gobtuvu. Kalbant apie striukę, jos išorė padengta fosforo sluoksniu. Medžiaga impregnuota į audinį, todėl šią striukę galima drąsiai skalbti – jos savybės nenukentės. Vos pradėjus temti, kaip pasakoja Steve‘as, striukė pradeda žalsvai šviesti. Be to, ši striukė neperšlampama, tad tinka sportuoti bet kokiu oru. Sveria ji vos 230 gramų, o dienos šviesoje atrodo kaip pati paprasčiausia pilka striukė. Naujovę galima įsigyti oficialiose „Vollebak“ svetainėje už 350 dolerių.