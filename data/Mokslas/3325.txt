„Gautas laiškas iš „LinkedIn Corporation“ viceprezidento tarptautinei viešajai politikai Pablo Chavezo, kuriame teigiama, jog kompanija nėra pasirengusi pašalinti Rusijos įstatymų pažeidimus“, – teigiama „Roskomnadzor“ pranešime. „Tai reiškia, kad „LinkedIn“ atsisako vykdyti reikalavimą ją besinaudojančių Rusijos piliečių asmeninių duomenų bazes lokalizuoti Rusijos Federacijos teritorijoje“, – pažymi Rusijos žinyba. „LinkedIn“ vadovai antradienį viešai patvirtino, jog jų derybos su „Roskomnadzor“ dėl socialinio tinklo blokavimo Rusijoje atšaukimo baigėsi be rezultatų. „LinkedIn“ Rusijoje buvo užblokuotas praėjusių metų lapkričio viduryje, neįvykęs „Roskomnadzor“ reikalavimo pagal naująjį įstatymą perkelti į Rusijos teritoriją visas tarnybines stotis, kuriose saugomi Rusijos vartotojų asmeniniai duomenys. Be to, tarnyba paprašė pakeisti vartotojo susitarimą, kuriuo remiantis Rusijos vartotojų duomenys galėjo būti perduodami tretiesiems asmenims be jų žinios. Prieš tai Maskvos miesto teismas pripažino teisėtu „Roskomnadzor“ sprendimą blokuoti tarptautinį socialinį tinklą „LinkedIn“. Tuo tarpu Rusijos piliečiai savo paskyromis „LinkedIn“ ir pačiu tinklu gali laisvai naudotis būdami užsienyje. Pernai vasarą „LinkedIn“ tinklą už 26,2 mlrd. JAV dolerių įsigijo korporacija „Microsoft“.