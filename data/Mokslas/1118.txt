Daugelis spėliojo, ar E. Musko tik juokavo, praeitą savaitę paskelbęs per „Twitter“ apie savo planus, kad „Falcon Heavy“ pirmojo skrydžio krovinys bus jo „Tesla Roadster“. „Skrydžio tikslas – Marso orbita. (Automobilis) bus tolimajame kosmose apie milijardą metų, jeigu tik nesprogs kylant“, – garsusis kosmoso entuziastas ir interneto magnatas praeitą penktadienį rašė savo „Twitter“ žinutėje. Tačiau „SpaceX“ trečiadienį patvirtino naujienų agentūrai AFP, kad šis planas tikras. Galingiausia pasaulyje raketa vadinama „Falcon Heavy“ kada nors turėtų skraidinti žmones ir krovinius į tolimąjį kosmosą, pavyzdžiui, Mėnulį ir Marsą. Ji į orbitą gali iškelti 54 tonų naudingąjį krovinį – maždaug tiek pat sveria visiškai pakrautas laineris „Boeing 737“. Ši raketa galės nešti dvigubai sunkesnį krovinį negu didžiausia dabar naudojama raketa „Delta IV Heavy“. Vis dėlto NASA raketa „Saturn V“, naudota skrydžiams į Mėnulį ir paskutinį kartą pakilusi 1973 metais, buvo dar galingesnė. Taip pat buvo dvi didesnės Sovietų Sąjungos sukurtos raketos: didžiausią kada nors sukonstruotą pirmąją pakopą turėjusi N1, nors jos startas nebuvo sėkmingas, ir „Energija“, paleista tik du kartus. Galima sakyti, kad „Falcon Heavy“ yra trys sujungtos „SpaceX“ raketos „Falcon 9“. Taigi, jos „jėgainę“ sudaro 27 raketiniai varikliai „Merlin“; „Falcon 9“ jų turi devynis. Kalifornijoje įsikūrusi „SpaceX“ sako, kad vienas naujosios raketos skrydis kainuos triskart mažiau negu „Delta IV“ paleidimas. Pirmojo „Falcon Heavy“ starto iš Kanaveralo kyšulio Floridoje data dar nėra tiksliai nustatyta ir anksčiau keliskart buvo atidėta. Vis dėlto „SpaceX“ sako, kad skrydis turėtų įvykti ateinantį sausį. Astronomas ir tinklaraštininkas Philas Plaitas sugebėjo susisiekti su E. Musku ir gauti daugiau informacijos. Jis rašė, kad automobilis bus paleistas ne skrieti orbitoje aplink Raudonąją planetą, o „orbitoje aplink Saulę“. Žinutėje sakoma, kad šios elipsinės orbitos perihelis (arčiausiai Saulės esantis taškas) bus ties Žemės orbita, o afelis (tolimiausias taškas) – ties Marso orbita. Į raketos krovinį dar gali būti įtraukta ir kitų objektų.