„Perduok visiems savo kontaktams nepriimti video „Sonia disowns Rahul“. Tai virusas, kuris iškraipo jūsų telefoną. Tai labai pavojinga. Tai pranešta šiandien per radio. Persiųskite info kiek įmanoma daugiau žmonių“, - rašoma žinutėje. Tačiau šis pranešimas savo kilme priklauso prie kenkėjų grupės, vadinamų apgaulingais pranešimais (angl. hoax). Ši žinutė yra kenksminga tuo, kad skatina vartotojus platinti bevertę informaciją. Užsienyje apie šį kenkėją rašyta jau balandį, tinklalapis business2community.com skelbia, kad yra keletas tokio pranešimo versijų, tačiau jų turinys melagingas. Jei toks virusas iš tiesų egzistuotų, apie tai įspėtų antivirusinę programinę įrangą gaminančios bendrovės, būtų aiškinama, kaip jo išvengti. Pranešimas „Sonia disowns Rahul“ yra panašus į kitą 2015 m. platintą pranešimą „Dance Of the Pope“ (liet. Popiežiaus šokis), kuris taip pat skelbė, kad apie jį buvo „pranešta per radiją“ ir žmonės buvo raginami informaciją persiųsti visiems savo pažįstamiems. Abiem atvejais nerasta jokių papildomų įrodymų, kad virusas egzistavo. DELFI skelbė, kad ketvirtadienį antivirusinę programinę įrangą platinančios bendrovės įspėjo,kad po viruso „WannaCry“ atakos sparčiau plinta melagingi įspėjimai.