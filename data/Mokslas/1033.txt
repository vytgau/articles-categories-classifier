Bitkoino kainos šiemet pašoko nuo mažiau nei 1 tūkst. JAV dolerių sausio mėnesį iki daugiau nei 17 tūkst. JAV dolerių praėjusią savaitę. Kainų augimą dar paspartino Čikagos biržoje CBOE pradėta prekyba bitkoino ateities sandoriais. Tuo tarpu UBS vadovas Axelis Weberis interviu savaitraščiui „NZZ am Sonntag“ investuotojus įspėjo nepasiduoti bendrai manijai ir pareiškė, kad šis „burbulas“ neišvengiamai sprogs. „Mano nuomone, bitkoinai nėra pinigai“, – pareiškė jis ir pridūrė, kad virtualioji valiuta turi didelių „trūkumų“. Anot jo, pinigai turi tris pagrindines funkcijas, o bitkoinas nė vienos iš jų nevykdo. Ši kriptovaliuta nėra veiksminga mokėjimo priemonė, nes nėra visuotinai priimama. Ji nėra geras vertės matas, nes kainos nėra nurodomos bitkoinais, ir ji nėra veiksmingas būdas saugoti vertę, nes jai būdingas nestabilumas, paaiškino UBS vadovas. Didžiausia problema, anot jo, yra ta, kad nėra nė vieno centrinio banko ar emitento, kuris kontroliuotų bitkoino pasiūlą. Be to, kriptovaliutos vertę nulemia vien paklausa, o tai lemia „didžiulius kainų svyravimus abiem kryptimis“. UBS nusprendė savo klientams patarti neinvestuoti į virtualiąją valiutą, nes bankas „jos nelaiko vertinga ar tvaria“, pareiškė A. Weberis. Kad būtų galima apsaugoti investuotojus, kurie neįsiklauso į banko patarimus, „reikia, kad veiksmų imtųsi reguliavimo institucijos“, pridūrė jis.