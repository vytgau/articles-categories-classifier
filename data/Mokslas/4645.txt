Nobelio komiteto sekretorius Thomas Perlmannas sakė, kad Harriet Wallberg ir Andersas Hamstenas buvo paprašyti atsistatydinti. „Pasitikėjimo krizė yra tokia... kad turime paprašyti jų palikti Nobelio komitetą“, – sakė jis Švedijos naujienų agentūrai TT. Abu šie veikėjai anksčiau užėmė Karolio instituto, pirmaujančio Švedijos medicinos universiteto, rektoriaus pareigas, o minėtas skandalas vystėsi jų kadencijų metu. 2011 metais italų chirurgas Paolo Macchiarini išgarsėjo persodinęs pirmąją dirbtinę trachėją, į kurią buvo įterpta paties recipiento kamieninių ląstelių. Iš šių nesubrendusių ląstelių organizme išsivysto specializuoti audiniai. Iš pradžių skelbta, kad šis jo pasiekimas žymi perversmą transplantacijų medicinoje. Tačiau vėliau du pacientai mirė, o trečiasis sunkiai susirgo. Paaiškėjo, kad rizikinga procedūra buvo atlikta mažiausiai vienam pacientui, kurio liga nebuvo mirtina. Dabar Švedijos policija atlieka tyrimą dėl žmogžudystės.