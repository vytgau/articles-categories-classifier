Dažniausiai modernių technologijų galimybėmis džiaugiamės ir juokaujame, kad vaikai jau gimsta su kompiuterio pele rankose, tačiau nuo kokio amžiaus iš tiesų vaikui galima įduoti išmanųjį ir kada reikėtų pagalvoti apie asmeninį atžalos numerį? 14-metį Rojų, 7-erių Hermį ir 5-erių Marką auginantys Tadas ir Eglė Ratkevičiai sako, kad išmanieji telefonai, planšetės ir kompiuteriai kaip medus traukia visus tris jų sūnus. Kai buvo mažesni, vaikams prie ekranų būdavo leidžiama praleisti po 15 minučių per dieną. Vaikams paūgėjus, šį laiką tėvai pailgino iki pusvalandžio, o vyriausiajam – iki valandos, bet asmeninio telefono iki šiol neturi nė vienas sūnus. Be to, tėvai atidžiai seka ir kokią informaciją ar žaidimus jų vaikai renkasi išmaniuosiuose įrenginiuose. „Savaime suprantama, kad prižiūrime, nes tokie vaikai patys dar nelabai gali to turinio atsirinkti“, – pabrėžia T. Ratkevičius. Vieningos nuomonės dėl to, kiek laiko vaikai gali praleisti prie ekranų, ir nuo kokio amžiaus vaikui reikėtų nupirkti asmeninį telefoną, specialistai neturi – vieni rekomenduoja 15 minučių per dieną, kiti kalba apie pusvalandį ryte ir pusvalandį vakare. Tačiau dauguma sutaria, kad negalima išmaniųjų duoti kūdikiams ir vaikams iki dvejų metų, ir kad kuo vėliau vaikas pradės šiais prietaisais naudotis, tuo geriau. Asmeninį telefoną vaikui siūloma pirkti tik kai jis ima keliauti be suaugusiojo priežiūros, o pagal Lietuvos įstatymus, jis tą gali daryti tik nuo 14-os. Be to, vaikams būtina savo pavyzdžiu rodyti, kad išmanusis įrenginys nėra vienintelė smagi laisvalaikio forma.