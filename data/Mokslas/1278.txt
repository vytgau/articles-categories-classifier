Piliulė, su kuria bus galima užmegzti ryšį, pati praneš gydytojams, ar pacientai tinkamai ir laiku pavartojo jiems skirtų vaistų, rašo „Independent“. Šią piliulę, kaip tinkamą medicinos preparatą šizofrenijai gydyti, JAV Maisto ir vaistų administracija (FDA) patvirtino dar 2002-aisiais, o 2012-aisiais buvo suteiktas leidimas išleisti į rinką jutikliais pagrįstą technologiją. Dabar FDA įsitikinusi, kad abi priemones galima veiksmingai suderinti ir taip paskatinti skaitmeniniais sprendimais papildytų terapijos metodų plėtrą. Priemonių veikimas iš pažiūros nesudėtingas: piliulėje įtaisytas jutiklis nusiunčia pranešimą į paciento nešiojamą gaviklį. „Gydant kai kurias ligas galimybė stebėti, ar pacientas laiku ir tinkamai pavartojo jam skirtų vaistų, yra tiesiog būtina, – sakė FDA atstovas Mitchellas Mathisas. – FDA remia naujos su vaistų skyrimu susijusios technologijos tobulinimą ir taikymą, taip pat yra pasirengusi bendradarbiauti su įmonėmis, kad kuo išsamiau išsiaiškintų, kaip tokia technologija gali pasitarnauti pacientams ir vaistus skiriantiems gydytojams.“ Nors žalia šviesa inovatyviai skaitmeninei versijai „Abilify MyCite“ ir uždegta, FDA atkreipia dėmesį į tam tikrus niuansus. Tikra tiesa, kad sistema fiksuoja vartojamų vaistų dozes, tačiau informacijos, kad ją taikant pacientai nenukrypsta nuo gydymo režimo, kol kas nepateikiama. Kaip nurodoma išplatintame pranešime, sistema „Abilify MyCite“ nederėtų kliautis kaip tikralaikę informaciją apie vaistų vartojimą teikiančia priemone. Dėl duomenų teikimo delsos ar net jų praradimo ji nėra tinkama ir skubios pagalbos atvejais. Suvartotų vaistų dozę pacientai gali pasitikrinti išmaniajame telefone. Juos gydantys medikai arba prižiūrintys asmenys šią informaciją gali pasiekti internetu. Gegužę, kai FDA davė sutikimą produkto patikrai, keleto įmonių paskelbtame pranešime buvo nurodyta, kad, pacientui sutikus, sistemos teikiama informacija gali būti perduota medicinos priežiūros specialistams ir konkretiems asmenims. Toks informacijos prieinamumas galėtų padėti gydytojams priimti labiau pagrįstus ir pacientų poreikius atitinkančius sprendimus. Įmonių atstovai nurodė, kad įmontuotas jutiklis suaktyvinamas tada, kai įvyksta kontaktas su skrandžio sultimis; po akimirkos užmezgamas ryšys su gavikliu. FDA nurodė, kad skaitmeninė sistema „Abilify MyCite“ yra patvirtinta kaip tinkama gydant šizofrenija, maniakine depresija ir kai kuriais atvejais depresija sergančius suaugusius pacientus.