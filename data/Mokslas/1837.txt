Tačiau dabar mokslininkai sugalvojo, kaip voratiklius padaryti dar 5 kartus stipresniais - tiesiog pamaitinti vorus grafenu. Ką būtų galima padaryti iš tokios medžiagos? Aišku, tikriausiai galvojate, kaip vorui sumaitinti grafeno. Mokslas gerai išmano vorų metabolizmą ir žino, kaip jie gamina tinklus. Grafenas yra labai kieta medžiaga, todėl vorams ji buvo pateikiama su vandeniu - mažytės grafeno dalelės buvo paleistos į vandens lašus, kuriuos vorai ir išgėrė. Grafenas pateko į jų sistemą ir vėliau buvo panaudotas šilkui gaminti. Jis pasirodė esąs net 5 kartus stipresnis nei įprastas vorų šilkas, kuris tikrai nėra silpnas. Trento Universiteto mokslininkai pastebėjo, kad pastiprinti voratikliai yra tokie pat tvirti kaip grynos anglies pluoštas ar Kevlaras - medžiaga, iš kurios gaminamos neperšaunamos liemenės. Kol kas tokie voratinkliai buvo pagaminti tik labai mažais kiekiais. Tačiau ką iš jos būtų galima pagaminti? Itin lengva ir tvirta medžiaga sau panaudojimą rastų nesunkiai. Mokslininkai tegia, kad reikalinga visa eilė papildomų tyrimų, tačiau jau dabar aišku, kad grafenu sustiprintas šilkas lengvai išlaikytų žmogaus svorį. Taigi, iš jo būtų galima gaminti, pavyzdžiui, parašiutus. Taip pat galvojama apie medicinoje naudojamą pluoštą ar net itin tvirtas aprangos detales karinėms reikmėms. Tačiau ar vorai tam tinka geriausiai? Jau seniau panašūs tyrimai buvo atlikti su šilkverpiais - anglies nanovamzdeliais ir grafenu primaitintos šilpkverpių lervos gamina itin stiprų šilką. Jis yra storesnis nei voratinkliai, jo apdorojimo technologijos jau yra išvystytos, todėl gali būti, kad šilkverpiai būtų geresnis pasirinkimas, nei vorai. Grafenas - tai ypatingai plona anglies medžiaga,susidedanti iš vieno anglies atomų sluoksnio. Ji pasižymi ypatingomis elektros laidumo bei tvirtumo savybėmis. Mokslininkai įnirtingai tyrinėja grafeną, bandydami atskleisti visas naudingas jo savybes, prie to prisideda ir biotechnologijos. Natūralus pluoštas, sustiprintas grafenu, galėtų sukelti revoliuciją medžiagų pramonėje, jei tai bus tvirta, bet palyginti nebrangi medžiaga.