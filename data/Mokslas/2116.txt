Negana to, šių technologijų šviesulių debatai tapo itin asmeniški. „Tesla“, „SpaceX“ ir kitų kompanijų įkūrėjas E.Muskas antradienį pareiškė, kad M.Zuckerbergo žinios apie dirbtinį intelektą yra „ribotos“. Dviem dienomis anksčiau feisbuko įkūrėjas „neigėjus“ pavadino „neatsakingais“. Šie debatai akcentavo technologijų bendruomenės nesutarimus, ar naujos technologijos, galinčios kurti protingas mašinas, tokias kaip robotai ir autonominiai automobiliai, žmonijai būtų palaima, ar prakeiksmas. E.Muskas seniai perspėja, kad mašinų intelektas gali taip padidėti, kad žmonės liktų tik kaip augintiniai. M.Zuckerbergas savo ruožtu liaupsino dirbtinio intelekto potencialą pagerinti žmonių gyvenimą. „Facebook“ yra tarp didžiausių Silicio slėnio investuotojų į dirbtinį intelektą (DI). Sekmadienį tiesiogiai per didžiausią socialinį tinklą transliuodamas iš savo kiemo M.Zuckerbergas minimą temą paminėjo atsakinėdamas į žiūrovų klausimus. „Ypač dėl DI esu tikrai optimistas“, – sakė M.Zuckerbergas. „Ir galvoju, kad žmonės, neigėjai, bandantys šaukti apie šiuos pasaulio pabaigos scenarijus ... Aš tiesiog to nesuprantu. Tai tikrai negatyvu, ir kažkaip iš tikrųjų manau, kad tai gan neatsakinga“, – pridūrė jis. Antradienį ryte tviteryje paklaustas apie M.Zuckerbergo komentarą, E.Muskas parašė, kad aptarė šią temą su M.Zuckerbergu ir kad „jo žinios apie šį dalyką yra ribotos“. Daugiau kaip prieš metus E.Muskas dalyvavo kuriant pelno nesiekiančią tyrimų kompaniją, skirtą plėtoti dirbtinį intelektą, kuris padėtų, o ne kenktų žmonėms. Žmonės-augintiniai „Jei sukursime skaitmeninį superintelektą, kuris visais atžvilgiais smarkiai mus pranoks, labai svarbu, kad jis nebūtų piktybinis“, – vienoje ankstesnėje konferencijoje Kalifornijoje sakė E.Muskas. Jis argumentavo, kad net nepiktybinė situacija su ultraprotingu DI pastatytų žmones į tokią padėtį, kad jie būtų „tarsi kambarinės katės“. „Man nepatinka idėja būti kambarine kate“, – sakė E.Muskas. Jis norėtų technologijų, kurios padidintų žmonių smegenų pajėgumus, jas tiesiogiai susiedamos su kompiuteriniais pajėgumais. Per JAV gubernatorių susitikimą šį mėnesį E.Muskas tvirtino, kad DI yra baisi problema ir grėsmė žmonių civilizacijai. Jis ragino pradėti kuo greičiau reguliuoti technologijas, kad paskui nebūtų per vėlu. Išmaniosios mašinos galėtų pradėti karus ar žudyti žmones gatvėse, perspėjo E.Muskas. Jis taip pat susijęs su startuoliu, kuriančiu nervinę sąsają (angl. neural lace) – technologiją, leidžiančią smegenims tiesiogiai sąveikauti su kompiuteriais. Tokia technologija galėtų sulyginti DI ir žmonių galimybes, sudarydama sąlygas žmonėms tiesiogiai naudotis kibernetinio duomenų apdorojimo pajėgumais ir galbūt perrašyti prisiminimus į skaitmenines duomenų saugyklas. M.Zuckerbergas pernai sukūrė savo paties asmeninį „liokajų“ su dirbtiniu intelektu. Ši mašina, vardu „Jarvis“, žaidžia su jo šeimos nariais.