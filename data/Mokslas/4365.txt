Pranešime žiniasklaidai rašoma, kad apdovanojimų fondas siekia 100 tūkst. eurų. Apdovanojimai bus skiriami pagal dvi kategorijas. Pirmoji – renginiai įvairioms tikslinėms grupėms, pavyzdžiui, jungiantys mokslą ir meną, skatinantys visuomenės, mokslininkų, verslininkų ir politikų dialogą, ir kt. Antroji kategorija – audiovizualinių priemonių projektai, t. y., TV ir interneto projektai, filmai, parodos ir kt. Kiekvienoje kategorijoje už geriausią įgyvendintą mokslo populiarinimo priemonę ar projektą bus skirtas 15 tūkst. eurų apdovanojimas. Antros, trečios, ketvirtos ir penktos vietų laimėtojams atiteks atitinkamai 12 tūkst., 10 tūkst., 7 tūkst. ir 6 tūkst. eurų. Lietuvos mokslų akademija tikisi, kad šis konkursas paskatins organizacijas, pavienius asmenis ir jų grupes populiarinti mokslą, t. y., šiuolaikinėmis priemonėmis kuo plačiau, patraukliau ir įdomiau pristatyti naujausius mokslo ir technologijų pasiekimus, atskleisti mokslo svarbą visuomenės raidai, taip pat didinti mokslininko profesijos patrauklumą, skatinti tyrėjų ir visuomenės dialogą. Manoma, kad visuomenę pasieks daugiau objektyvios, patikimos informacijos apie mokslą ir taip bus užkirstas kelias pseudomokslo, antimokslo idėjoms plisti. Konkurse gali dalyvauti visi norintys, kurie iki 2017 m. kovo mėn. pabaigos įgyvendins mokslo populiarinimo priemonę ar projektą ir pateiks paraišką dalyvauti konkurse. Vienas asmuo konkursui gali pasiūlyti ne daugiau kaip dvi mokslo populiarinimo priemones, projektus. Priemonėms, kurios pretenduoja gauti apdovanojimą, negali būti skirta ES struktūrinių fondų parama. Konkursui pasiūlytas priemones, projektus vertins Lietuvos mokslų akademijos sudaryta vertinimo komisija pagal jų naujumą, originalumą, pasiektus rezultatus, indėlį siekiant šio konkurso ir ilgalaikių strateginių mokslo populiarinimo tikslų, tęstinumo galimybes ir kitus kriterijus. Konkursas organizuojamas įgyvendinant projektą „Nacionalinės mokslo populiarinimo sistemos plėtra ir įgyvendinimas“, kuris finansuojamas Europos socialinio fondo lėšomis. Paraiškos dalyvauti konkurse priimamos iki 2017 m. kovo 31 d. 16:00 val., adresu: Lietuvos mokslų akademija, Gedimino pr. 3 (201 kab.), Vilnius. Daugiau informacijos apie konkursą ir visi jo dokumentai skelbiami tinklalapyje lma.lt.