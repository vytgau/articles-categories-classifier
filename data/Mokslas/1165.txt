„Po dvejų metų žiniasklaida jau neberašys apie „blockchain“ technologiją. Tuo tarpu bitkoinas išliks, kainos didės, bet žmonės vis dar nesiryš konvertuoti savo pensijų fondų į bitkoinus“, – asociacijos „Techcity Lithuania“, Lietuvos banko ir Finansų ministerijos surengtoje FinTech konferencijoje auditoriją provokavo IT bendrovės „Tieto Lietuva“ verslo plėtros vadovas Andrius Adamonis. Kaip teigė technologijų ekspertas, jam susidaro įspūdis, kad ICO (Ang. Initial Coin Offering) beprotybė stumia „blockchain“ technologiją į mirties suktuką. „Panašu, kad „blockchain“ technologija ir su ja susiję lūkesčiai pasiekė viršūnę ir per ateinančius dvejus metus įvyks lūžis – ši technologija užims savo vietą, kaip ir kitos technologijos, ir bus sėkmingai naudojama tam tikrose srityse, bet su ja susijęs didžiulis šurmulys pamažu nuslūgs“, – pranešime spaudai įžvalgomis dalijosi A. Adamonis. Jis teigė keletą kartų skaitęs paslaptingojo bitkoinų kūrėjo Satoshi Nakamoto straipsnį ir buvęs priblokštas jo gebėjimo sukurti sistemą, kuri užtikrina saugią valiutos vertę ir visos sistemos egzistavimą. „Turbūt S. Nakamoto yra sukūręs laiko mašiną“, – juokaudamas svarstė A. Adamonis. Pasak jo, S. Nakamoto sukūrė sistemą, kuri pati iš savęs skatina „save suktis“. Iš pradžių ši ekosistema buvo tik taškas, bet galiausiai ji virto ciklu, kurį jau yra sunku sugriauti. Vis dėlto skaitmeninė valiuta, anot eksperto, nėra didžiausia „blockchain“ technologijos stiprybė, nes tai galų gale yra tik valiuta, kaip ir visos kitos. Pasak A. Adamonio, kaip duomenų bazė ši technologija taip pat yra itin neefektyvi ir taip bus visada. „Tačiau blokų grandinės atveria išties daug galimybių duomenų decentralizavimui (tai puiki dirva programuotojams) ir ateityje gali pasitarnauti kaip mechanizmas, padedantis komunikuoti robotams“, – konferencijoje sakė A. Adamonis.