Kaip BNS sakė Kauno apylinkės teismo atstovė Vaida Bytautė, šiuo metu gauti 6 ieškiniai, kuriuose prašoma iš „Grožio chirurgijos“ priteisti žalą, siekiančią nuo 3 tūkst. iki 30 tūkst. eurų. Gegužę-rugpjūtį pateiktuose ieškiniuose ieškovai teigia, kad pamatę viešumoje savo intymių kūno vietų nuotraukas su visais asmens duomenimis patyrė šoką. Viena ieškovė nurodė gavusi įžeidaus turinio žinutę, reikalaujančią sumokėti pinigus, kad iš interneto būtų pašalintos jos nuotraukos. 300 eurų sumokėjusi moteris siekia prisiteisti ir patirtą turtinę žalą. Kita nukentėjusioji nurodė sumokėjusi 1 tūkst. eurų už savo nuotraukų pašalinimą. Ji prašo 30 tūkst. eurų neturtinės žalos. Viena nukentėjusioji nurodo atvykusi į kliniką tik konsultacijai. Internete savo intymių kūno vietų nuotraukas pamačiusi moteris teigia buvusi šokiruota, kad klinika šias nuotraukas saugojo, nes teigė operacijos taip ir nepasidariusi. Šie ieškiniai teisme dar nepradėti nagrinėti, pirmieji posėdžiai numatyti rugsėjį. Tyrimą dėl duomenų vagystės iš klinikos atliekantys pareigūnai trečiadienį Kaune sulaikė tris asmenis, įtariamus pagrobus daugiau nei 22 tūkst. asmenų duomenis. Programišiai iš „Grožio klinikos“ pavogė klientų asmens duomenis: vardus, pavardes, asmens kodus, prieš ir po operacijos darytas nuotraukas. Policija skelbė, kad įtariamieji yra 31, 32 ir 33 metų. Vyrai anksčiau policijai nebuvo žinomi. Įtariamieji už pavogtų duomenų neviešinimą reikalavo pinigų iš Lietuvos ir užsienio piliečių. Manoma, kad įtariamiesiems pinigus sumokėjo šimtai nukentėjusių asmenų.