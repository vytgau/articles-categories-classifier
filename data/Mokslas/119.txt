„Airbus Space“ – tarptautinio koncerno, užsiimančio raketų ir palydovų gamyba – inžinieriai pateikė savą siūlymą, kaip tvarkyti kosmines atliekas. Jie siūlo astronautus aprūpinti specialiais harpūnais, lynais ir tinklais. Inžinieriai sako, kad tokiu būdu galima veiksmingai kosmose rinkti naudojimui nebetinkamų aparatų liekanas, kad šios neterštų kosminės erdvės. Vienas iš harpūnų, sukurtų ir pagamintų Didžiosios Britanijos Stiveneidžo mieste, jau išskraidintas į kosmosą. Ten jį išgabeno palydovas iškalbingu pavadinimu „RemoveDebris“ (liet. Surink šiukšles). Paleidimu pasirūpino bendrovės „SpaceX“ raketa „Falcon“. 1,5 metrų ilgo kosminio harpūno strėlė gali sučiupti ir išlaikyti iki 8 tonų svorio objektus. Pavyzdžiui, apmirusį palydovą ENVISAT, kurio dydis – kaip dviaukščio autobuso, pasakoja inžinierius Peteris Stillas. Remiantis mokslininkų skaičiavimais, šiuo metu kosmose klajoja per 7 tūkst. tonų pačių įvairiausių šiukšlių – pradedant nebefunkcionuojančiais palydovais ir baigiant raketų liekanomis. Didžiąją dalį tokių šiukšlių galima gana lengvai sužvejoti pasitelkus harpūno pagrindu sumanytą gaudyklę.