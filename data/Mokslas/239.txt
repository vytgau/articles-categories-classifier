Elonas Muskas yra toks užsiėmęs žmogus ir turi tokius didelius planus, kad sunku įsivaizduoti jo gyvenimą be streso. Tačiau iš tikrųjų jis nėra toks jau įsitempęs. Muskas visą laiką stengėsi aplink save suburti atsidavusių profesionalų komandą, todėl į įvairius iššūkius jo kompanijos reaguoja labai greitai. Tačiau dėl dviejų dalykų Muskas nerimauja labai stipriai. Vienas iš jų yra sunkumai „Tesla“ gamybos linijose. Daugiau nei 400 tūkstančių žmonių yra užsisakę „Model 3“ automobilius. Tai – labai geras rodiklis, tačiau „Tesla“ kompanija su tuo sunkiai tvarkosi. Pirmojo šių metų ketvirčio tikslus teko pjauti per pusę. Sunkiai sekasi greitinti baterijų gamybą, egzistuoja ir kitų tiekimo sunkumų. Visgi, Muskas teigia, kad didžioji problemų dalis jau yra praeityje ir dabar „Tesla“ gamyklos kiekvieną mėnesį į pasaulį paleis vis daugiau automobilių. Taigi, viskas turėtų būti tvarkoje, tačiau negalima pamiršti ir to, kad „Tesla“ vykdo vis daugiau projektų, tarp kurių – ir vilkikas „Semi“, ir „Roadster“, ir kiti nauji automobilių modeliai. Antrasis dalykas, dėl kurio nerimauja Muskas yra dirbtinio intelekto technologijų plėtra. Verslininko nuomone, dirbtinis intelektas greitai pasieks lūžio tašką, kai sistemos intelektiniai pajėgumai bus kur kas didesni nei bet kokio žmogaus Žemėje. Nereikėtų pamiršti, kad DI nuolat mokosi ir teoriškai gali priimti savus sprendimus. Pavyzdžiui, vienas kuris algoritmas gali nuspręsti nebepaklusti savo kūrėjams. Aišku, tam kelią galima užkirsti, tačiau juk žmonės padaro klaidų. Jei vienas dirbtinio intelekto algoritmas išsivaduos iš žmonių kontrolės, jis gali sugriauti ištisas sistemas, kurios mums yra labai svarbios. Tačiau net ir nesigilinant į šį fantastinio filmo vertą scenarijų nesunku suvokti, kad DI sistemos yra labai pajėgus ginklas. Elonas Muskas dirbtinio intelekto pranašumus iliustruoja „AlphaGo“ sistema. Ši programa buvo sukurta „Google“, kad žaistų senovinį kinų strateginį žaidimą „Go“. 2017 metais „AlphaGo“ nugalėjo geriausią pasaulyje „Go“ žaidėją, o juk pats „Go“ yra laikomas sunkiausiu strateginiu žaidimu. Visgi, Elonas Muskas mano, kad DI yra labai naudingas autonominiams automobiliams. Jo nuomone, jau 2019 metų pabaigoje geriausi autonominiai automobiliai savarankiškai įveiks visas situacijas eisme ir tai tik pagerins saugumą. Tačiau Muskas taip pat mano, kad DI turi būti reguliuojamas įstatymais. „Manau, kad DI keliamas pavojus yra kur kas didesnis už branduolinių galvučių. Juk niekas nemano, kad bet kam pasaulyje turėtų būtų leidžiama kurti branduolines galvutes, tai būtų beprotybė. Bet atsiminkite mano žodžius: DI yra kur kas pavojingesnis nei branduolinis ginklas“ – taip Muskas paaiškino, kodėl dirbtinis intelektas jam kelia tokį didelį nerimą.