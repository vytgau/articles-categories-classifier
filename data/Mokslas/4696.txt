Kaip tvirtino žiniasklaida, „Samsung“ bandė rasti šių sprogimų priežastį ir suko galvą, ar brokuota yra baterija, ar įkrovimo technologija. „Samsung“ atstovai Lietuvoje ketvirtadienį per pietus patvirtino, kad prekyba sustabdyta tik Pietų Korėjoje, tačiau JAV ji tęsiama, kad telefonai turėtų pasirodyti Lietuvos parduotuvėse rugsėjo 16 d. Panašu, kad taip nenutiks. Šios savaitės viduryje telefonus „Galaxy Note 7“ pristatinėti klientams pradėjusios telekomunikacijų kompanijos „Tele2“ korporatyvinės komunikacijos vadovas Andrius Baranauskas ketvirtadienį vakare patvirtino, kad kompanija stabdo „Samsung Galaxy Note 7“ pristatymą visiems iš anksto užsisakiusiems klientams. Jis teigė, kad nukeliama ir planuojama prekybos pradžios salonuose data. A. Baranauskas atsiprašo klientų, kurie užsisakė ir laukė naujųjų telefonų. Pristatymą atnaujinti ir prekybą salonuose pradėti bendrovė planuoja ne anksčiau nei po 3 savaičių. Jis patvirtino, kad iki tol „Samsung“ pakeis visų jau atvežtų ir dar vežamų telefonų baterijas naujomis. „Mes saugome klientų interesus ir saugumą. Tai – mūsų prioritetas. Tokį sprendimą priėmėme gavę informaciją iš gamintojo“, – teigė A. Baranauskas. Vakar, trečiadienį, A. Baranauskas sakė, kad telefonai Lietuvos rinkoje turi būti atšaukti iš prekybos, „Tele2“ rengiasi grąžinti pinigus už „Samsung Galaxy Note 7“ telefonus ir antra tiek kompensuoti už patirtą žalą. „Samsung“ atstovai Lietuvoje komentaro kol kas nepateikė.