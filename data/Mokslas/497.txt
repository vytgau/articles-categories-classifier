Taigi, vėlai vakare užsisakėte picos, tačiau jos taip ir neįveikėte. Galbūt tingėjote, o galbūt tiesiog pamiršote ir pica savo kartoninėje dėžėje ant spintelės liko gulėti visą naktį. Ryte ją iš naujo atrandate ir apsidžiaugiate, tačiau staiga sustojate su išganingai atrodančiu picos gabalėliu rankoje – ar reikėtų valgyti picą, kuri visą naktį pragulėjo ne šaldytuve? Nereikėtų, specialistai to tikrai nerekomenduoja. Teigiama, kad bet koks greitai gendantis maistas jau po poros valandų kambario temperatūroje yra nebetinkamas vartoti. Priežastis – kambario temperatūra patenka į pavojingą diapazoną, kuriame bakterijos dauginasi itin greitai. 4,4-60 laipsniu pagal Celsijų temperatūroje esančiame maiste kas 20 minučių bakterijų skaičius padvigubėja. Taigi, jūsų pica visą naktį praleidusi ant spintelės, jau nebėra saugi. Tikėtina, kad ją suvalgius nenutiks visai nieko, tačiau rizikuoti nereikėtų. Mokslininkai teigia, kad vakarykštė pica pati savaime nėra pavojinga. Nėra tokios statistikos, kuri patvirtintų, jog vakarykštė pica sukelia masinius negalavimus. Taip tikriausiai yra todėl, kad pica sendama džiūsta ir praėjus šiek tiek laiko bakterijoms tampa nebepatogia terpe augti. Nereikėtų nuvertinti ir pačių žmonių gebėjimo priimti sprendimus – jie patys gali įvertinti, ar maistas jiems yra saugus. Masiniai susirgimai neužregistruojami tikriausiai todėl, kad daugeliui žmonių kambario temperatūroje prabuvusi pica nebeatrodo patraukliai. Kita vertus, pati pica yra susijusi su nemaža dalimi apsinuodijimų maistu, tačiau ne tik šalta, bet ir visai šviežia. Ne visi picų kepėjai renkasi geriausius ingredientus. Į juos reikėtų atkreipti dėmesį ir tuomet, kai galvosite, ar vakarykštę picą dar galima valgyti. Rūkyta dešra ir kiti pakankamai sausi produktai išlieka ilgiau, o štai daržovės ar mėsa per naktį užsiaugins gausias potencialiai pavojingų bakterijų kolonijas. Tuo tarpu šaldytuve pica gali išlikti net kelias dienas. Todėl geriausia ten savo likučius ir pasidėti. Įdomu tai, kad daugybė žmonių jums pasakys, kad vakarykštė pica yra skanesnė nei šviežia. Tačiau, kaip ir apskrudusios mėsos atveju, ne viskas, kas atrodo skaniai, yra sveika.