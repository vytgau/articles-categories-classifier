Puiki vieta pačiam išbandyti tokius metodus ir patirti pasaulio įvairovę – Kauno tvirtovės VII fortas, kuriame Mokslo festivalio „Erdvėlaivis Žemė“ metu, rugsėjo 9-10 dienomis vyks Mokslo populiarinimo šventė „Mokslas kitomis spalvomis. Atrask. Pažink. Išbandyk“. Joje, kaip ir pernai, laukiami ne tik moksleiviai, bet ir šeimos su įvairaus amžiaus vaikais. Kauno savivaldybė ir Kauno turizmo informacijos centras supažindins su būsimuoju Nacionaliniu mokslo ir inovacijų centru „Mokslo sala“. Išgirsite apie mokslo centro ekspozicijas, pamatysite kitose valstybėse įkurtų mokslo centrų pavyzdžius. Kauno teritorinės muitinės pareigūnai pasakos apie muitinės veiklą ir muitininko profesiją, demonstruos mobiliųjų grupių automobilį ir specialią tikrinimo įrangą. Pasirodymą su augintiniais surengs ir apie muitinės tarnybinius šunis pasakos muitinės kinologas. „Japoko“ komanda pakvies išbandyti japoniškus „LaQ“ konstrukcinius žaislus. Tai kūrybiškumą skatinantis užsiėmimas visai šeimai. UAB „Optronika” Kauno Tvirtovės VII forto tamsioje galerijoje demonstruos naują gaminį – „Lazerinius debesis“. Lankytojų laukia užburiantis šviesų ir spalvų reginys, kurio metu išvysite RGB lazerius ir su specialia optika sukurtus abstrakčius vaizdinius. Keletas technologijų įmonių įsteigė klasterį „Blaster“. Bendrovės „Distris“, „E-Bros“, „Invenis“, „Telesoftas“, „AdeoWeb“ ir „SneakyBox“ atstovai demonstruos mokomuosius ir edukacinius eksperimentus. Forto kieme VšĮ „Mokslas ir menas“ atstovas Simas Janulis parodys lankytojams įspūdingą azoto šou, o vėliau visus vaišins „mokslo kulinarijos“ gaminiu – azondiu. Kompanija „No Magic“ kuria inžinerijos standartus ir tobulina šiais standartais paremtus inovatyvius sistemų inžinerijai skirtus modeliavimo sprendimus. Lietuvos inžinerinės pramonės asociacija LINPRA, skatindama jaunuolius rinktis inžinerinės krypties profesijas, pakvies į modernią STEAM laboratoriją - infomobilį. Infomobilyje, kurio ilgis siekia 17,5 m, sumontuoti 3D spausdintuvai, tekinimo ir frezavimo staklės, žmogaus fiziologinių savybių testavimo įranga, įvairūs mokomieji stendai. Kompiuterizuotose mokymo vietose išbandysite staklių valdymo bei gamybos ciklo simuliacines programas, pasigaminsite suvenyrų. Kaniterapinės pagalbos centras demonstruos mini testą, kurį turi išlaikyti šuo, kad būtų pripažintas tinkamu kaniterapijos darbui. Galėsite pabendrauti su keturkojais terapeutais ir pasikonsultuoti su jų savininkais. N2 komanda stebins „Mokslo šturmu“ – vaizdingais įvairių mokslo sričių eksperimentais. Taip pat įrengs butelinių raketų dirbtuves. Lietuvos studentai ketina tapti pirmaisiais žmonėmis pasaulio istorijoje, išauginusiais augalą kitoje planetoje. Šventėje susipažinsite su biologiniu moduliu, kuriame bus auginami augalai Mėnulyje. Lietuvos Zoologijos Sodas demonstruos Afrikos savanos gyvūnus. Nuotaikingoje viktorinoje sužinosite, kiek maisto per dieną reikia žirafai. Mažieji programos dalyviai pins šieno kasas žirafai ir patirs, kodėl jų parengta dovana nudžiugins žirafiuką Griaustinį. VDU Kauno botanikos sodo NSO laboratorijos demonstracijų erdvėje jūsų lauks įvairios interaktyvios chemijos ir biologijos užduotys, augalų pažinimo dirbtuvėlės, tirpalų atpažinimo reakcijos. VDU Kauno botanikos sodo, VDU GMF ir Kauno kolegijos Medicinos fakulteto jungtinės komandos programoje – demonstracijos tema „Gamta ir sveikata“. Sužinosite apie vaistinės augalinės žaliavos ruošimo ypatumus, paragausite vaistažolių arbatos ir VDU Kauno botanikos sode išaugintų uogų. Susipažinsite su vaistiniais ir prieskoniniais augalais, naudojamais maisto skoniui pagerinti. VDU Gamtos mokslų fakulteto mokslininkai ir studentai, naudodami mikrobiologinius metodus, pademonstruos erkės, blusos vystymosi ciklus. Išsitirsite geriamojo vandentiekio ir šulinių vandens kokybę. VDU Informatikos fakulteto studentai kviečia persikelti į kitus pasaulius. Šioje demonstracijų erdvėje išbandysite įvairius virtualios realybės sprendimus, mintimis valdysite kompiuterius, gestais ir judesiais įsiskverbsite į virtualias aplinkas. Pasitelkę mobilius įrenginius, valdysite mechatroninius maketus. Užsukę į LSMU Veterinarijos Akademijos Studentų Asociacijos (VASA) - demonstracijų erdvę, tapsite veterinarais, o mažieji renginio svečiai galės pamėginti išgydyti pacientą meškiną. KTU Matematikos ir gamtos mokslų fakulteto Matematinio modeliavimo katedros darbuotojai papasakos apie vizualinės kriptografijos metodą, naudojamą žmogaus regos sistemos tyrimams. O Fizikos katedros darbuotojai – ką vertėtų kiekvienam žinoti apie radiaciją, jos naudą ir keliamus pavojus. Gausią demonstracijų programą parengė Kauno kolegijos darbuotojai ir studentai. Eksperimentinėse-kūrybinėse dirbtuvėse susipažinsite su medienos apdirbimo įranga. Išbandysite savo sumanumą, projektuodami kompiuterinėmis grafinėmis programomis, valdydami kompiuterizuotas stakles. Jūsų laukia išmanaus šiltnamio parametrų valdymo ir monitoringo procesų informacinės sistemos, aplinkos vaizdo stebėjimo roboto valdymo ir monitoringo informacinės sistemos projektai. Pažinsite Lietuvos miškuose ir pievose augančius vaistinius augalus, jų gydomąsias savybes. Išmoksite namuose pasigaminti kosmetikos priemonių. Kauno kolegija šventėje pristatys ir Vienožinskio menų fakulteto studentų kūrybinių darbų parodą. Kauno informacinių technologijų mokyklos komanda pakvies į kompiuterių surinkimo varžybas. Varžybų dalyviai bus filmuojami, o filmuota medžiaga – keliama į internetą. Šventės erdvėje bus demonstruojamas bepilotis orlaivis – dronas. Jau antrus metus į mokslo festivalio programą įsijungia jaunieji tyrėjai – mokiniai. Kauno „Varpo“ gimnazijos gimnazistai kvies tyrinėti žmogaus kūną ir dalyvauti viktorinose. Galėsite pasitikrinti, kaip pažįstate savo kūno dalis. Kauno jėzuitų gimnazijos atstovai nori paneigti nuomonę, kad fizika – sunkus ir neįdomus dalykas. Ateikite stebėti jų demonstracijas ir įsitikinsite, jog fizika – žavus eksperimentų, atradimų ir net žaidimų pasaulis, leidžiantis pasijusti rimtais mokslininkais. Dar viena gimnazistų komanda – Vytauto Didžiojo „Rasos“ gimnazijos atstovai – šventėje demonstruos elektromagnetinius reiškinius. Jaunieji tyrėjai supažindins lankytojus su magneto ir geležies poveikiu, demonstruos, kaip magnetas ir magnetinis laukas sąveikauja su variu ir aliuminiu. Anykščių Jono Biliūno gimnazija festivalio programoje dalyvauja antrus metus. Šiemet gimnazistai išbandys savo jėgas, demonstruodami šventės lankytojams fizikinius eksperimentus. Nuo 2009 metų Kauno tvirtovės VII fortą valdo nekomercinė viešoji įstaiga „Karo paveldo centras“. 2015 m., pradėjus aktyviai plėsti edukacinės laboratorijos veiklą, Kauno tvirtovės VII fortui buvo suteiktas Neformaliojo vaikų švietimo daugiafunkcio centro statusas. Edukacinė laboratorija kviečia į daugiau nei 30 skirtingų programų. Įdomiausius eksperimentus išvys ir mokslo populiarinimo šventės lankytojai. Užsukę į kareivinėse įsikūrusią laboratoriją, tirsite gyvūnų kraują. Greta kareivinių pastato veikiančioje molekulinės gastronomijos kavinėje pasigaminsite įvairių gėrimų skonio ikrų, paragausite čia pat gaminamų ledų, o dešiniajame artilerijos kieme pasinersite į mokslinių atradimų pasaulį. Fizikų komanda stebins kasdienybėje sutinkamų elektros dėsnių pritaikymu, o matematikai pakvies įsitikinti, jog pasitelkus kūrybiškumą bei tinkamas priemones, šis mokslas gali būti itin patrauklus. Po ištvermės pareikalausiančios kelionės mokslo pasaulyje renginio svečiai galės atsipūsti kairiajame artilerijos kieme įrengtose alpinizmo trasose. Kaip matote, veiklos bus itin daug ir visiems skoniams!