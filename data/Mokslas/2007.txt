Žemėlapį sudarė penktus metus dangaus stebėjimo programą „Dark Energy Survey“ vykdantys mokslininkai. Tai didžiausias tokio tipo tarptautinis projektas. Iš viso ketinama nufotografuoti 300 milijonų galaktikų. Naudojant itin jautrią kamerą, gebančią fiksuoti 8 milijardus šviesmečių nuo Žemės nutolusių galaktikų šviesą, mokslininkai per pirmuosius programos metus nufotografavo 26 milijonus galaktikų. Pagal jų tankumą ir vietą apskaičiuojamas kiekis tamsiosios materijos ir tamsiosios energijos, kurios, pasak tyrėjų, yra kone didžiausios mokslo paslaptys. Mokslininkai spėja, kad tamsioji materija ir tamsioji energija sudaro 96 procentus Visatos masės. Tamsiąja energija fizikai vadina energiją, skatinančią Visatą plėstis vis greičiau, o tamsioji materija yra hipotetinė medžiaga, sudaryta iš nežinomų nematomų dalelių. Manoma, kad be jos žvaigždės ir galaktikos išsisklaidytų įvairiomis kryptimis.