Pranešime žiniasklaidai rašoma, kad kompanijos gaminių tiekimas pirmiausiai bus pradėtas Lenkijoje ir nuosekliai plečiamas į kitas regiono šalis. „ABC Data”, veikianti net aštuoniose Rytų ir Centrinės Europos valstybėse, pirmiausia įsipareigojo pradėti platinti tris populiariausius „Xiaomi“ išmaniųjų telefonų modelius: „Mi 5“, „Redmi Note 3“ bei „Redmi 3S“. Planuojama, jog kitąmet rinkai bus pasiūlyta ir įvairesnių įrenginių, tokių kaip išmaniosios sporto apyrankės, garso technika bei nešiojamosios baterijos. „Xiaomi“ yra vienas sparčiausiai augančių išmaniųjų prietaisų gamintojų pasaulyje, vos per kelerius metus užsitikrinęs vartotojų palankumą. Itin vertiname tai, kad „ABC Data“ tapo pirmuoju oficialiu „Xiaomi“ išmaniųjų prietaisų tiekėju ne tik Lenkijoje, bet ir visoje Europos Sąjungoje”, - pristatydama naujieną teigė „ABC Data“ įmonių grupės valdybos prezidentė Ilona Weiss. „Lenkijos, kaip ir kitų Rytų ir Centrinės Europos valstybių, rinkos mums yra svarbios dėl keleto priežasčių. Visų pirma, visas šis regionas pasižymi itin dideliu imlumu naujiems produktams bei stabiliu augimu. Norime išnaudoti šią tendenciją ir labai džiaugiamės radę tam tinkamą partnerį, su kurio pagalba galėsime įsitvirtinti Europoje“, - sako „Xiaomi“ Rytų ir Centrinės Europos pardavimų vadovas Alex Wu. Rinkos tyrimų bendrovės „International Data Corporation“ (IDC) bei britų PMR ataskaitose teigiama, jog IT ir plataus vartojimo elektronikos prekių sektorius regione per keletą artimiausių metų turėtų augti bent kelis kartus. Prognozuojama, jog iki 2018 m. šių kategorijų produkcijos pardavimo apimtys Rytų ir Centrinėje Europoje turėtų išaugti nuo esamų 13 mlrd. eurų iki 16 mlrd. eurų. Tai reiškia daugiau nei 20 proc. augimąi. Tuo tarpu Vakarų Europoje šiam sektoriui prognozuojamas tik 5 proc. augimas – nuo esamų 85 mlrd. eurų iki 89 mlrd. eurų. „Xiaomi“ produkcijos tiekimas pirmiausia bus pradėtas Lenkijoje, tačiau planuojama, jog trumpuoju laikotarpiu ta pati produkcija bus pasiūlyta ir kitoms valstybėms, kuriose veikia „ABC Data“ įmonių grupės kompanijos. Visų pirma tai Lietuva, Latvija, Estija, Čekijos Respublika, Rumunija, Slovakija ir Vengrija.