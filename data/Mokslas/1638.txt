Tikriausiai kažkur ant jūsų stalo ar stalčiuje ir dabar mėtosi pieštukas. Ar jo skerspjūvis apskritas ar šešiakampis? Tradiciniai pieštukai anksčiau buvo šešiakampiai. Priežasčių tam būta įvairių. Įprastai laikant pieštuką jis yra liečiamas trim pirštais. Taigi, jis yra spaudžiamas iš trijų pusių. Pirštai netgi beveik sudaro plokštumą, todėl šešiakampį pieštuką yra kur kas patogiau laikyti. Jei sudėtumėte kelis tokius pieštukus į krūva, pradėtų ryškėti ir kitos priežastys. Šešiakampiai priglunda vienas prie kito, nepalikdami oro tarpo. Taigi, vienoje dėžėje galima sutalpinti daugiau šešiakampių pieštukų nei apskritų. Logistika yra labai svarbi šios pramonės dalis - juk reikia pieštuką pagaminti kiek įmanoma pigiau. Šešiakampė forma taip pat tausoja medieną. Medžio apdorojimo procesas lemia, kad gamyklos gauna keturkampius medienos blokus. Tam, verčiant juos apskritais reikėtų nemažai šio medžio nutekinti staklėmis. Taigi, šešiakampė forma taupo medieną - paversti kvadratą šešiakampiu yra lengviau nei apskritimu. Galiausiai, gamybos procesas nulėmė, kad apskritą formą yra sunkiau laikyti. Pieštukai gaunami suklijavus dvi medinio ruošinio puses, tarp kurių griovelyje ir lieka pieštuko šerdis. Staklėms lengviau išlaikyti formą, kuri turi plokštumas, o ir kampai nupjaunami greičiau nei pieštukas būtų nutekinamas. Bent jau taip būdavo anksčiau, šiais laikais visa tai turi mažai reikšmės. Ištobulėjusios mašinos nulėmė, kad viską galima atlikti pigiau ir greičiau. Maži oro tarpai dėžėse ar tas nedidelis iššvaistomos medienos kiekis jau mažai kam rūpi - sumažėjęs darbo jėgos poreikis vis tiek leidžia uždirbti gaminant pieštukus. Tikslesnės staklės gali be vargo per sekundės dalį pieštuką paversti apskritu. Kita vertus, šešiakampiai pieštukai vis dar gaminami - juos patogiau laikyti, jie nenurieda nuo stalo, o ir žmonėms patinka tradicinis dizainas. Apskriti pieštukai didelių privalumų neturi, išskyrus tai, kad, priklausomai nuo to, kaip laikote pieštuką, gali būti patogesni. O galbūt tiesiog geriau atrodo.