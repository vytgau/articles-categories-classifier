Medelynų darbuotojai džiaugiasi jau spėję aprūpinti įmones ir valstybines įstaigas eglutėmis, kurios kaip įprasta šventėmis puoštis pradeda anksčiau. Šiuo metu laukiama pavienių pirkėjų, kuriuos, anot pardavėjų, čia pritraukia vienos žemiausių kainų mieste. Dėl šių eglių tenka patiems važiuoti į medelyną, bet vilniečiui Salmonui tai jokia problema. Eglutę čia jis perka kiekvienais metais ir džiaugiasi galimybe pačiam ją nusipjauti. Kita sutikta pirkėjų pora sako, kad metas Kalėdų eglutei tikrai neankstyvas, o į medelyną atvažiavo patikrinti kainų. Vienuose prekybos centruose jau galima įsigyti gyvų eglučių ir jų kaina prasideda nuo 13 Eur. Kiti didieji prekybos centrai prekybą planuoja nuo gruodžio mėnesio vidurio, nes yra paskaičiavę, kad tik tada pirkėjai pradeda išlaidauti žaliaskarėms. Tiesa, prekybinkai prapažįsta, kad gyvų eglučių pardavimai centruose nėra dideli ir dažnai užleidžia savo automobilių aikšteles privatiems pardavėjams. Į prekybos centrų aikšteles atvežtas eglutes kol kas tik apžiūri vos vienas kitas pirkėjas, o pirkti dar neskuba. Vieniems kaina didoka, tad sako palauksią dar porą savaičių. Didžiausio eglių pirkimo prekybininkai tikisi gruodžio viduryje. Aikštelių prekybininkai sako, kad kainos pas juos tokios pačios kaip ir praeitais metais. Ir siūloma čia daugiausiai rūšių šventėms skirtų medelių: paprastosios, sidabrinės, baltosios eglės ir kėniai. Išsirinkę medelį čia savo pinigines paploninsite nuo 10 iki 100 Eur. Na, o jei norite komforto, eglutę galite užsisakyti ir internetu. Netrūksta pardavėjų, kurie pasiruošę ją jums pristatyti iki pat namų durų. Internetinėse parduotuvėse dažniausiai prašoma nuo 7 Eur už mažiausią vazonėlyje iki 80 Eur už 2 m žaliaskarę.