„iMessage“ yra numatytoji „Apple“ programėlė žinutėms rašyti. Jei nors kartą rašėte SMS žinutę „iPhone“ telefonu, be abejo, šią programėlę žinote. Naudojant ankstesnę programėlės versiją bendravimas su draugais vyko žinutėmis, išsirikiuojančiomis labai lengvai suprantamame sąraše, o štai naujojoje versijoje naudotojui siūloma begalė įvairiausių netikėtų pasirinkimų. Pavyzdžiui, žinutė gali užpildyti ekraną, o tada atsidurti reikiamoje puslapio vietoje, virš žinutės gali mainytis įspūdinga animacija, emocijas perteikiančiais ir nuomonę išreiškiančiais simboliais, tokiais kaip aukštyn iškeltas ar žemyn nuleistas nykštys arba užrašas „haha!“ galima papildyti net nes savo, o kito naudotojo žinutę. Sunku nupasakoti, kaip chaotiškai viskas atrodo. Ar kas galėjo patikėti, kad rafinuotų, lakoniškų ir solidžių modelių kūrėja galėjo pasiūlyti tokį karnavalą. Tik pagalvokite – su atnaujinta programėle galima surengti tikrą lazerių šou kito asmens išmaniojo telefono ekrane. Senoji „iMessage“ versija pasižymėjo aiškumu ir tikslumu. Dabar gi tenka žvelgti į be jokios sistemos siūlomus efektus ir įvairiausias priemones. Kad ir kokia jūsų nuomonė apie naują „iMessage“ versiją, fakto, kad ji labai skiriasi nuo iki šiol „Apple“ siūlytų produktų, paneigti neįmanoma. Kaipgi turėtume vertinti keisčiausią per pastaruosius metus pasirodžiusią „iPhone“ priemonę? Pamėginkime pasvarstyti, ką gali reikšti tokios drastiškos permainos, žvelgdami iš keturių toliau pateiktų perspektyvų. 1. Grupinio siuntimo funkcija Viena iš daugiausiai dėmesio per porą pastarųjų metų sulaukusių naujovių – tai įmonėms skirta tiesioginių pranešimų mainų priemonė „Slack“. Sukuriami įmonėms skirti tiesioginio susirašinėjimo kambariai, kurie, kaip tvirtinama, yra daug spartesnė ir paprastesnė bendravimo priemonė, palyginti su el. pašto programomis. „Slack“ išpildo visus šiuo metu naudotojams iškylančius poreikius: ji saugi, sparti, pritaikyta ryšiams tarp grupės narių palaikyti, neišjungiama ir neįsigyjama. (Užuot pirkus „Slack“ licenciją, reikia nuomotis debesyje saugomą programinę įrangą ir atmintinę. Nuoma, beje, pakankamai brangi.) „Slack“ yra visuotinai pripažinta ir audringai aptariama. Taip tikriausiai yra todėl, kad priemonė tapo populiari tarp žurnalistų ir programuotojų, kurie greičiausiai perprato jos funkcijas ir niekada nepraleidžia progos išreikšti nuomonės vedamame tinklaraštyje. Plačiajai visuomenei siūlomas „Slack“ atitikmuo – grupinio siuntimo funkcija, leidžianti keliems asmenims siųsti vienas kitam SMS žinutes, kurios suformuoja vadinamąją diskusijos giją. Grupinis siuntimas – tai efektyvi pokalbio tarp kelių žmonių priemonė, kuri, kad ir labai naudinga, išsamaus aptarimo nesulaukė. Paslauga „iMessage“ buvo pasiūlyta kaip grupinio siuntimo idėjos įgyvendinimas, nes ją naudojant pokalbių gijos nenutraukiamos, kaip kad susirašinėjant SMS žinutėmis. Naujausioje šios paslaugos versijoje grupinio siuntimo funkcija dar labiau išplėtota ir papildyta tokiomis galimybėmis kaip turinio, pavyzdžiui, „Twitter“ žinučių ar naujausių pranešimų, peržiūra. Galbūt atrodo, kad tai menkas patobulinimas, bet tie, kuriems svarbu pasidalyti naujienomis, pripažins, kad „iMessage“ – pranašesnė už mobiliesiems skirtą grupinių pranešimų siuntimo priemonę „GroupMe“ arba kurią nors kitą autonominę programą. 2. Sugrąžintas senasis skeuomorfinis stilius Prieš trejetą metų „Apple“ dizaino virtuozai iš esmės pakeitė „iOS“ skeuomorfinį stilių. Tai buvo netikėta (nes tai padarė „Apple“), bet iš pradžių galbūt verta priminti, kas tas skeuomorfizmas. Tai dizaino stilius, kuriamas pasitelkus seniau naudojamus, praeitį primenančius elementus funkciniais arba tik dekoratyviniais tikslais. Skeuomorfinis elementas, tai, pavyzdžiui, kompiuterinėje programoje rodomas į stalinį kalendorių panašus kalendorius. Pasirodžius „iPhone“, visus palankiai nuteikė skeuomorfinė jo programinės įrangos sąsaja. Užrašams skirta programėlė priminė užrašinę odiniu viršeliu. Kalendoriaus programėlė taip pat buvo paįvairinta tikrą puikiai pažįstamą kalendorių primenančiais elementais. Ir štai po šešerių metų „Apple“ dizaineriai nutarė, kad žmonės juk supranta, jog pastabos rašomos tarsi fizinėje užrašinėje, nors tikros užrašinės programėlės vaizdas ir neprimena. Taigi, įmonės dizaino galva Jony Ive nutarė, kad nėra jokio reikalo šitaip tiesmukai daryti aliuzijų į realaus pasaulio objektus. Jo nuomone, reikia stengtis sukurti tokią aplinką, kuri kuo mažiau primintų ką nors konkretaus. Deja deja... Atėjo 2016-ieji... ir įmonės dizaineriai vėl visiškai pakeitė nuomonę apie tai, ar verta kurti konkrečius objektus primenančius elementus. Tad dabar ekrane byra konfeti, kyla balionai, švysčioja lazerių spinduliai. Šie efektai, beje, nebūtinai kaip nors siejasi su funkcionalumu. Priešingai – naujieji elementai tik apsunkina „iMessage“ naudojimą. Visgi „Apple“ dizaino kūrėjai mano, kad tai tiesiog smagūs pokštai. Galima padaryti išvadą, kad bet kuris nuolat tobulinamas programinės įrangos projektas, ypač toks populiarus ir sėkmingas kaip „iOS“, neišvengiamai grįžta prie skeuomorfizmo – nuorodų į konkrečius objektus. Tik vieną kartą jie siejasi su funkcionalumu, o štai kitą – primena kažkokį farsą. 3. Masalas naudotojams Kinijoje Kai birželį buvo paskelbta apie naujos „iMessage“ versijos išleidimą, Janas Koumas parašė tinkle „Twitter“, kad buvo „pamalonintas, matydamas, kaip noriai „Apple“ „skolinasi“ daugybę „WhatsApp“ priemonių“. J. Koumas yra vienas iš pranešimų programėlės „WhatsApp“ kūrėjų. Jis tapo milijardieriumi, kai prieš dvejus metus „Facebook“ įsigijo šį produktą. Naujos „iMessage“ versijos išvaizda iš tiesų kai ką primena, bet ne „WhatsApp“, o „WeChat“. „WeChat“ – tai Kinijoje populiariausia žinučių siuntimo programėlė, kurią naudoja 700 mln. prisiregistravusių naudotojų per mėnesį. Net 90 proc. jos naudotojų gyvena Kinijoje. „WeChat“ būdinga tipiška kiniška estetika. Konfeti, lipdukai ir garso signalai visų pirma buvo išskirtinis „WeChat“ bruožas ir tik vėliau išplito į kitas programėles. Galbūt perimdami šiuos elementus, naujos „iMessage“ versijos kūrėjai orientuojasi į „WeChat“ naudotojų auditoriją, kurios didžiausia dalis yra Kinijoje. Naują „iMessage“ versiją būtų galima pavadinti pigesniu ir prastesniu apie 9 tūkst. eurų vertės laikrodžio „Apple Watch“, papuošto 18 karatų auksu, variantu. „Apple Watch“ buvo tikras pasaulio turtingųjų masalas. Šio laikrodžio pelningumas daugiausia ir lėmė įmonės pakilimą iki pasaulio lyderių pozicijos. Na o jei pelną garantuos 350 eurų kainuojantis įtaisas, bus dar geriau. Taigi, konfeti paįvairinta paslauga „iMessage“ galbūt skirta ne Vakarų auditorijai. Juk tai patvirtina visos lakoniško dizaino korekcijos ir patobulinimai. 4. Kitokio „iPhone“ įvaizdžio formavimas Vienas iš pirmųjų „iMessage“ plėtinių, kuriuos „Apple“ ragina įsidiegti – tai mokėjimo paslauga „Venmo“. Ją įdiegus mokėjimo procesas iš „Venmo“ lango perkeliamas į „iMessage“ sritį. Kitaip sakant, užuot mokėję mokesčius atskiroje programėlėje, galite tai padaryti neišeidami iš dialogo gijos lango. Panašių programėlių plėtinių siūlo ir kitos autonominės žinučių mainų programėlės. Pavyzdžiui „Uber“ jau galima paskambinti iš „Facebook Messenger“, o iš „Snapchat“ jau beveik dvejus metus galima pervesti pinigus draugams. Visgi šios programėlės – ne „iMessage“, kurios numatytoji paskirtis susijusi su SMS žinutėmis. Galimybė įdiegti plėtinį „Venmo“ rodo, kad bet kuri programėlė, skirta bendruomenės ryšiams palaikyti, gali būti pridėta kaip „iMessage“ plėtinys. (Beje, jau sukurta „iMessage“ skirta programėlė „Words With Friends“.) Veiksmų, kuriuos bus galima atlikti neišeinant iš „iMessage“, tik daugės. Naudojant „iOS 10“ jau galima paleisti bet kurią programėlę iš atrakinto pradinio ekrano. Kai pernai metais pasirodė „iPhone 6S“, buvo galima pamanyti, kad naudotojus bandoma patraukti pasiūlant aparatą, kurį veikiau būtų galima pavadinti kamera, o ne telefonu. Dabar, kai pristatyta nauja „iMessage“ versija, gal ir tikrai nebereikia kreipti dėmesio į tai, kad pats „iPhone“ pavadinimas skamba kaip nuoroda į telefoną. Naujieji „iPhone“, ko gero, yra kameros, iš kurių galima siųsti įspūdingas ir paslaptingas telegramas.