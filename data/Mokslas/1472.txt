Dirbtinio intelekto kompanija, padedanti verslams bendrauti su jų klientais emociškai išmaniais būdais, pritraukė investiciją iš kompanijos „Picus Capital“, padėsiančią toliau kurti naujos kartos technologiją bei produktą ir plėtoti verslą JAV rinkoje, rašoma pranešime spaudai. Pirminės investicijos startuolis „Genus AI“ sulaukė iš solidaus investuotojų sąrašo: „Picus Capital“ (prieš tai investavę į tokias kompanijas kaip „Personio“ ir „Homebot“), Andy Chungas iš „AngelList“, Charlie Songhurstas (prieš tai investavęs į „Rigetti Quantum Computing“, „Onfido“ ir „ClassPass“), Matt’as Robinsonas („GoCardless“ ir „Nested“ kompanijų įkūrėjas) ir kitų. Kapitalas bus naudojamas samdyti programuotojus Londone bei plėsti pardavimų komandą JAV, kur šiuo metu yra pagrindinė „Genus AI“ rinka. „Genus AI“ įkūrė Tadas Jucikas, Brentas Clickardas ir Tobias Kloepperis. Dirbtinio intelekto ekspertas Tadas Jucikas, daktaro laipsnį įgijęs Kembridžo universitete, yra dirbęs privačiame ir valstybiniuose sektoriuose ir nagrinėjęs įvairių tipų didžiuosius duomenis: nuo socialinių tinklų duomenų, iki duomenų apie didžiųjų prekybos tinklų pirkimų kanalus ar vyriausybių darbo procesus bei jų rezultatus. Prie „Genus AI“ komandos, kaip valdybos pirmininkas, taip pat prisijungė Viktoras Jucikas, kuris buvo startuolio „YPlan“ įkūrėjas bei CTO. Anksčiau V. Jucikas dirbo vykdančiuoju direktoriumi Jungtinės Karalystės investicinės bankininkystės įmonėje „Goldman Sachs“, studijas baigė Jacobs universitete Bremene. „Kuriame naujos kartos dirbtinio intelekto sistemą „Genus AI“, kuri mums padės suprasti ir pakeisti pasaulį teigiama linkme. Tobulinome technologiją ir produktą su savo klientais beveik du metus, todėl labai džiaugiamės, kad nauji investuotojai mums padės ir toliau stipriai bei sėkmingai vystyti verslą“, – sakė „Genus AI“ vadovas ir įkūrėjas Tadas Jucikas. „Genus AI“ – tai naujos kartos dirbtinio intelekto platforma, apjungianti naujausius išradimus „automatinio mokymosi“ (angl.machine learning), neuromokslų, psichologijos ir elgsenos tyrimų srityse. Platforma naudoja „gilaus mokymosi“ (angl. deep learning) technologiją, kuri verslams padeda pasiekti naujus ir egzistuojančius vartotojus, pasitelkiant emociškai išmanų turinį bei kalbėsenos būdą. Išmani platforma stebi ir analizuoja aplinką, iš kurios nuolat mokosi tam, kad kuo geriau suprastų bei padėtų organizacijomis dar efektyviau bendrauti su žmonėmis. „Įdomu pastebėti, jog filmuose ar knygose robotai dažniausiai vaizduojami, kaip fiziškai stipresni, žinantys labai daug faktų ir informacijos, bet taip pat gerokai žemesnio emocinio intelekto lygio nei žmonės. Mes norime sukurti dirbtinio intelekto sistemas, kurios galėtų suprasti pasaulį visapusiškai. Matydamas, kokia stipri yra „Genus AI“ komanda, ir kaip toli yra pažengusi šioje srityje, nė sekundės nedvejojau ir labai džiaugiuosi galėdamas dirbti kartu“, – sakė „Genus AI“ valdybos vadovas Viktoras Jucikas. „Genus AI“ produktas sėkmingai prisidėjo prie verslo kaštų mažinimo, pritraukiant naujus vartotojus bei pagalbos bendraujant su egzistuojančiais vartotojais, naudojant emocionaliai išmanųjį turinį tarptautinėse verslo kompanijose. Technologija taip pat išbandyta menų organizacijose, kuriose sugebėjo pritraukti daugiau žiūrovų ir padidinti surinktų aukų ir paramos kiekį. Naudojant „Genus AI“ sukurta elgsena besiremianti išankstinės apsaugos nuo sukčiavimo prevencijos technologija didelei taksi kompanijai. Technologija sėkmingai pritaikyta valstybės valdymo srityje, padedant priimti įstatymų pataisas, remiantis „Genus AI“ pateiktomis įžvalgomis apie šalies gyventojus. „Tikime, kad technologija gali pagelbėti suprasti žmones ir pasaulį aplink mus. Nors turime vis greitėjančius kompiuterius bei vis daugiau duomenų, kompanijos vis dar ieško geresnių būdų autentiškai kalbėtis su savo vartotojais. „Genus AI“ yra tas produktas ir technologija, kuris padeda rasti efektyviausią emocinį būdą pasiekti savo vartotojus visuose lygmenyse“ , – sakė T. Jucikas.