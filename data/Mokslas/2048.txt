Izraelio ir Amerikos archeologai tikisi atradę prarasta Romos imperijos miestą Juliją netoli Tiberiados ežero pakrantės, sakė Mordechai'us Aviam'as iš Galilėjos archeologijos Kinereto instituto. I a. romėnų istorikas Flavius Josephas rašė, kad Julijos miestas pastatytas apie 30 metų po Kristaus, ant Betsaidos griuvėsių – žvejų kaimelio, kuriame pagal Jono evangeliją gimė Petras. Krikščionys Šventą Petrą, buvusį žveją, laiko vienu pirmųjų Kristaus sekėjų ir po Kristaus žengimo į dangų ankstyvos bažnyčios vadovu. Katalikų Bažnyčia taip pat laiko Petrą pirmuoju savo popiežiumi. Du kiti apaštalai, Pilypas ir Petro brolis Andriejus, manoma irgi gimė arba gyveno Betsaidoje. Archeologai ilgą laiką ieškojo Julijos miesto, ir tyrinėjo tris pagrindines galimas vietoves. Manoma, kad ši vienintelė kasinėta vieta yra tikroji, naujienų agentūrai AFP sakė M. Aviam'as . „Mes atidengėme keramikos šukių, monetų, viešosios pirties liekanas, – visa tai gali liudyti, kad tai buvo ne kaimelis, o miestas, galintis būti Julija“, – sakė jis. „Remdamiesi šiais radiniais, manome, kad ši vietovė tikriausiai buvo prie Betsaidos“, – pridūrė jis. Ji yra netoli Jordano upės, už kelių šimtų metrų nuo Tiberiados ežero. Pirmajame šimtmetyje ežero lygis turėjo būti gerokai aukštesnis. Archeologai kasinėja ir kitoje vietoje – už kelių kilometrų nuo pirmosios, nurodė M. Aviam'as . Jis viliasi, kad nauji kasinėjimai atskleis senesnių radinių, iš laikų iki Romos, senovės žydų palaikų, kurie padėtų nustatyti ar tikrai ši vieta yra Betsaida. Šios vietos dar neskubama atidaryti lankytojams.