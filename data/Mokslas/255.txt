„Garsiai ir aiškiai išgirdome, kad privatumo nustatymus ir kitus svarbius įrankius yra sunku surasti ir kad privalome imtis papildomų priemonių užtikrinti žmonių informavimą“, – tinklaraščio įraše sakė už privatumą atsakinga „Facebook“ direktorė Erin Egan ir vyriausiojo teisininko pavaduotoja Ashlie Beringer. „Per ateinančias kelias savaites imsimės papildomų veiksmų suteikti žmonėms daugiau galimybių kontroliuoti savo privatumą“, – patvirtino kompanijos atstovės. Socialinis tinklas numato supaprastinti prieigą prie „Facebook“ vartotojo nustatymų, sukurs greito komandų iššaukimo meniu, kuris leis vartotojams greitai padidinti savo paskyros saugumą, apibrėžti, kas gali matyti jų informaciją, ir valdyti veiklą tinklalapyje bei kontroliuoti savo matomus reklaminius pranešimus. Taip pat numatoma sukurti įrankių ieškoti, atsisiųsti ir ištrinti asmeninius duomenis. Apie naujas funkcijas „Facebook“ pranešė po to, kai atsidūrė didžiulio skandalo epicentre, paaiškėjus, kad 50 mln. „Facebook“ vartotojų duomenys buvo renkami ir galimai panaudoti JAV prezidento Donaldo Trumpo 2016 metų prezidentinei rinkimų kampanijai. Tiesa, „Facebook“ pažymi, kad naujos funkcijos esą yra kuriamos „jau kurį laiką“. Kaip žinoma, anksčiau šį mėnesį kilo didžiulis skandalas, kai buvo paviešinta medžiaga, rodanti, jog Britanijos duomenų analizės įmonė „Cambridge Analytica“ (CA), sugebėjo sukurti 50 mln. „Facebook“ naudotojų psichologinius profilius, pasitelkusi psichologinį portretą kuriančią programėlę. Tyrėjo Aleksandro Kogano sukurtą programėlė, kurią parsisiuntė 270 tūkst. žmonių, rinko duomenis ne vien apie feisbuko vartotojus, bet ir apie jų draugus, negavus sutikimo, nes tuo metu galiojusios „Facebook“ taisyklės tai leido. E. Egan ir A. Beringer taip pat pranešė, kad bus pakoreguotos ir naudojimosi „Facebook“ sutarties bei duomenų politikos nuostatos, siekiant didinti skaidrumą dėl to, kaip tinklalapis renka ir naudoja duomenis.