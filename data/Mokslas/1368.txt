Buvusį lakūną bandytoją Richardą F. Gordoną jaunesnįjį NASA 1963 metais atrinko savo 3-iajai astronautų grupei. 1966 metais jis pilotavo erdvėlaivį „Gemini 11“ ir du kartus buvo išėjęs į atvirą kosmosą. 1969 metų lapkritį, dalyvaudamas „Apollo 12“ misijoje, R. Gordonas skriejo aplink Mėnulį erdvėlaivio komandiniu moduliu „Yankee Clipper“. Tuo metu Alanas Beanas ir Charlesas Conradas nusileido ant Mėnulio ir vaikščiojo jo paviršiumi R. Gordonas gimė Siatle, buvo karinių jūrų pajėgų kapitonas ir chemikas. Per savo karjerą R. Gordonas dalyvavo dviejose skrydžiuose į kosmosą, kur iš viso praleido beveik 316 valandų. Astronautui taip pat teko patirti žaibo smūgį į kylančią „Apollo 12“ raketą. 1997 metais padarytame NASA pasakojamosios istorijos įraše R. Gordonas sakė dažnai sulaukiantis žmonių klausimų, ar jis jautėsi vienišas, kol jo kolegos vaikščiojo Mėnulio paviršiumi. „Atsakydavau, kad tikrai ne – jeigu pažinotumėte tuos vaikinus, džiaugtumėtės galėdami pabūti vieni“, – juokavo jis. R. Gordonas „Apollo 12“ misiją, antrą astronautų išsilaipinimą Mėnulyje, apibūdino kaip kupiną išdaigų ir dulkių. Kai C. Conradą ir A. Beaną skraidinęs Mėnulio modulis sugrįžo ir vėl susijungė su komandiniu moduliu, R. Gordonas pasakojo pažvelgęs vidun ir pamatęs „tik juodą debesį modulio viduje. Jų visiškai nesimatė. Pasakiau jiems, kad į mano gražią švarią komandinio modulio kabiną jie tokie neis“. „Taigi, jie perdavė man Mėnulyje surinktus akmenis, nusiėmė skafandrus, perdavė juos, nusivilko apatinius, ir tada aš pasakiau: „Gerai, dabar galite įeiti“, – teigė astronautas. Buvo planuojama, kad R. Gordonas taps misijos „Apollo 18“ vadu ir nusileis ant Mėnulio paviršiaus, bet tas skrydis buvo atšauktas dėl lėšų stygiaus. „Jis buvo linksmas vyrukas ir tiesiog geriausias įmanomas įgulos narys ir draugas“, – antradienį sakė A. Beanas. 1972 metais išėjęs iš NASA į pensiją, R. Gordonas tapo Naujojo Orleano amerikietiško futbolo komandos „Saints“ vykdomuoju viceprezidentu. Vėliau jis vadovavo kelioms energetikos ir mokslo tyrimų įmonėms. R. Gordonas, daugelio vadintas Dicku, mirė savo namuose Kalifornijoje pirmadienį, sakė Astronautų stipendijų fondas. „Dicką maloniai prisiminsime, kaip vieną drąsiausių šalies pilotų ir kaip vyrą, prisidėjusį prie mūsų šalies galimybių vystymo, tobulindamas savo paties sugebėjimus. Pasiilgsime jo“, – antradienį pranešime sakė laikinasis NASA administratorius Robertas Lightfootas.