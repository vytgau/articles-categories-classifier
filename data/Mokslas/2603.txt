„Kaip žinia, šiandien hakeriai planuoja didelį duomenų, pavogtų iš „Grožio chirurgijos” paviešinimą. Daug IT ir kitokių ekspertų jau prilaužė iečių nuo balandžio pradžios, kas ir kaip įvyko, tačiau šiandien prašau visų padėti į šoną visokius nesutarimus, įtarimus ar panašiai ir padėti nukentėjusiems klinikos klientams nepatirti dar didesnės žalos“, - rašė jis savo „Facebook“ profilyje. Jis priminė, kad teisėsaugos institucijos jau ėmėsi šio atvejo ir žmonės gali tyrimui padėti. „Nieko daug nereikia, tiesiog jei pamatysite nuorodas į pavogtus duomenis viešoje erdvėje, socialinėje medijoje ar kur kitur, neatidarinėti jokių failų, linkų ar nuorodų, reportinti svetainėms, „Facebookui“ ar tiems, kurie prižiūri svetaines. Jei turėsite galimybes, padarykite printscreenus ir būtinai praneškite epolicija.lt apie tai. Šiandien nusikaltėliai bandys padaryti dar vieną didelį nusikaltimą, todėl visų prašau pagalbos“, - rašė A. Katauskas. Klinikos ir policijos atstovai ragina su pavogusiais duomenis nusikalstamos veikos organizatoriais nebendrauti ir jiems pinigų nemokėti. DELFI skelbė, kad nemaža dalis žymių žmonių, buvusių klinikos klientais, sako už duomenis nemokėsiantys ir šantažui nepasiduosiantys. Pavogę pacientų duomenis ir nuotraukas, grasina, kad visi duomenys bus paskelbti viešai, jei klinika neįvykdys jų reikalavimų. Vykdantys nusikalstamą veiką savo surinktus duomenis pristato anglų kalba, nėra aišku, ar tai – Lietuvos gyventojai. Taip pat nėra aišku, ar tie, kurie šantažuoja įmonę yra ir tie, kurie gavo duomenis. Reikalaujama išpirka už visus pacientų duomenis, gali siekti apie 300-350 tūkst. eurų bitkoinus konvertavus į eurus, bet bitkoino kaina keičiasi kasdien. Svarbu atminti, kad atsiskaitymus bitkoinais labai sudėtinga susekti, o sumokėjus kartą to gali nepakakti. Ikiteisminiam tyrimui dėl skaitmeninių asmens duomenų vagystės iš Kaune veikiančios plastinės chirurgijos paslaugas teikiančios klinikos šiuo metu vadovauja Generalinės prokuratūros organizuotų nusikaltimų ir korupcijos tyrimo departamentas, atlieka – Lietuvos kriminalinės policijos biuras. Asmenys, turintys informacijos apie šią nusikalstamą veiką, gali kreiptis į tyrimą atliekantį Lietuvos kriminalinės policijos biuro Sunkaus ir organizuoto nusikalstamumo tyrimo 5-osios valdybos 3-ojo skyriaus viršininką Vytautą Tuinylą tel. 271 7803, e. p.vytautas.tuinyla@policija.lt.