Kinų bendrovė skelbia, kad tai buvo pirmas kartas pasaulyje, kai telefonu buvo valdytas automobilis. „Huawei Mate 10 Pro“ išmaniuoju telefonu valdytas „Porsche“ išvengė kelių kliūčių, įskaitant šunį ir dviratį, važiuodamas tiesia linija, demonstruojant telefono kameroje įdiegtos dirbtinio intelekto pagrindu sukurtos objektų atpažinimo technologijos galimybes. „Huawei“ skelbia esanti „pirmoji pasaulyje mobiliųjų įrenginių gamintoja, panaudojusi dirbtinio intelekto pagrindu veikiantį telefoną vairuoti automobilį“. Kinų technologijų milžinė teigia, kad ši technologija atskiria tūkstančius skirtingų objektų, todėl geba išvengti susidūrimo. „Huawei“ teigia, kad šia demonstracija siekta parodyti telefone įdiegtos dirbtinio intelekto technologijos galimybes. Bendrovė teigia neketinanti kurti naujo savaeigio automobilio. „Telefonas visiškai kontroliuoja automobilį. Mes nieko nedarėme, išskyrus vairavimo elementus, – sakė „Huawei“ padalinio Europoje vienas iš vadovų Arne Herkelmannas. – Kamera mato, kad kažkas yra ant kelio, atpažįsta, kas tai yra, ir išvengia to objekto. Mes išmokėme mūsų dirbtinio intelekto technologiją atpažinti kelią ir galimas kliūtis jame.“ Tyrimų bendrovės IDC duomenys rodo, kad praėjusiais metais „Huawei“ pagal išmaniųjų telefonų pardavimus užėmė trečią vietą po „Samsung“ ir „Apple“. Jos rinkos dalis per metus padidėjo nuo 9,5 iki 10,4 proc. 