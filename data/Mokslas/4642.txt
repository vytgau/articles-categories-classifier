Pranešime žiniasklaidai rašoma, kad tapti pasaulio rekordininkais sieks beveik 1000 moksleivių iš visos Lietuvos. Programavimo pamoką ves Vilniaus universiteto Matematikos ir informatikos instituto profesorė, informatikos ir informacinio mąstymo konkurso „Bebras“ įkūrėja Valentina Dagienė, jos esami bei buvę doktorantai: dr. Bronius Skūpas, Gabrielė Stupurienė, Lina Vinikienė ir Gytautas Beresnevičius. Komanda taip pat sukūrė programavimo platformą, specialiai skirtą Gineso rekordo pamokai. Renginyje taip pat dalyvaus Gineso pasaulio rekordo atstovas Pravin Patel iš Didžiosios Britanijos. „Rekordas skirtas Lietuvos 100-mečiui – tai itin svarbu. Ilgai mąstėme, ką programuoti, ir nusprendėme – Gediminaičių stulpus, juos nuspalvinsime mūsų vėliavos spalvomis. Programavimo mokymasis, prasidėjęs šia pamoka, turi tęstis. Tam ruošiame aplinką. Bronius Skūpas, instituto mokslininkas ir gerai žinomas Vilniaus licėjaus informatikos mokytojas, pritaiko programavimo aplinką, kurią, tikimės, išplėtoti ir sudaryti galimybes visiems vaikams toliau mokytis programavimo“, – pasakojo V. Dagienė. Didžiausioje programavimo pamokoje dalyvaus 7-13 metų vaikai iš įvairių Lietuvos regionų, dalis mokinių – iš socialinių mokslų daktarės Austėjos Landsbergienės įsteigtų „Vaikystės sodo“ ir Karalienės Mortos mokyklų. „Kadangi vaikai jau yra technologijų čiabuviai, aplinka, kurioje jie gyvena, turi atliepti jų poreikius. „Vaikystės sode“ ir Karalienės Mortos mokykloje esame labai aiškiai supratę, kad technologijos yra puikus įrankis ugdymo proceso praturtinimui, todėl su džiaugsmu visi drauge dalyvausime #SWITCH! rekordo siekime. Manau, kad vaikai, pamatę, jog jų yra toks didžiulis būrys, jausis laisviau ateityje, o programavimas taps ne mistiniu reiškiniu, o lengvai pasiekiama realybe,“ – sakė A. Landsbergienė. Pasibaigus didžiausiai programavimo pamokai ir pasiekus Gineso rekordą, prasidės dvejus metus truksiantis projektas „Užprogramuota sėkmė“, kuriuo metu daugiau nei 10 tūkst. vaikų visoje Lietuvoje bus mokomi programavimo pagrindų. Didžiausia programavimo pamoka vyks rugsėjo 9 d. 12 val., Lietuvos parodų ir kongresų centre ,,Litexpo”, Laisvės pr. 5, Vilniuje. Tiesioginę pamokos transliaciją galima stebėti per DELFI.LT ir taip pat išbandyti rekordo dalyvių užduotis.