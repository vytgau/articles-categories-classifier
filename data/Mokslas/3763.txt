49 metų Shane'as Kimbrough, vadovaujantis TKS šešių asmenų įgulai, ir 56 metų borto inžinierė Peggy Whitson šią misiją oficialiai baigė 18 val. 55 min. Grinvičo (20 val. 55 min. Lietuvos) laiku. Per maždaug 6,5 val. trukusį darbą atvirame kosmose jiedu sumontavo naujas adapterių plokštes ir elektros jungtis trims iš šešių naujų ličio jonų akumuliatorių, įrengtų ant stoties statramsčio, nurodė JAV Nacionalinė aeronautikos ir kosmoso administracija (NASA). Šiuos akumuliatorius praeitą mėnesį atskraidino Japonijos krovininė kapsulė „H-II Transfer Vehicle“ (HTV). Montavimo darbai buvo pradėti naudojant Kanadoje pagamintą manipuliatorių, o tolesnes procedūras turėjo atlikti astronautai. Planuojama, kad naujieji akumuliatoriai bus naudojami iki tikėtinos TKS eksploatacijos pabaigos – tai yra, bent iki 2024 metų. Sh.Kimbrough ir P.Whitson atlikti šią užduotį padėjo 38 metų Europos kosmoso agentūros (ESA) astronautas Thomas Pesquet ir Rusijos kosmonautas Olegas Novickis, kurie liko stotyje. Visam šiam „orbitiniam baletui“ buvo diriguojama iš Johnsono kosminio centro Hjustone, Teksaso valstijoje. Sausio 13 dieną Sh.Kimbrough ir Th.Pesquet turėtų dar kartą išeiti į atvirą kosmosą prijungti likusių trijų ličių jonų akumuliatorių. Naujus akumuliatorius atskraidinusi kapsulė bus prikrauta šiukšlių ir senos įrangos, įskaitant devynis senus nikelio-vandenilio akumuliatorius. Atsiskyrusi HTV bus nukreipta į Žemės atmosferą ir sudegs virš Ramiojo vandenyno. Penktadienį surengta misija atvirame kosmose P.Whitson buvo jau septintoji. Dabar ji kartu su tėvynaine Suni Williams yra daugiausiai kartų į atvirą išėjusios moterys. Be to, šis „pasivaikščiojimas“ buvo jau 196-oji TKS montavimo ir priežiūros misija atvirame kosmose.