„Vidutinės klasės raketa nešėja „Sojuz 2.1b“, startavusi 3 val. 3 min. Maskvos (ir Lietuvos) laiku iš Plesecko valstybinio bandomojo kosmodromo (Archangelsko srityje), numatytu laiku sėkmingai nuskraidino į apskaičiuotą orbitą Rusijos navigacinį kosminį aparatą „GLONASS M“, – sakoma pranešime. Ministerija pridūrė, kad pradėta sėkmingai valdyti palydovą iš Žemės ir kad aparatas veikia sklandžiai. Rusijos kosmoso agentūra „Roskosmos“ nurodė, kad iškeltasis GLONASS sistemos palydovas yra vienas iš atsarginių. Jis yra 26-asis orbitoje skriejantis šios sistemos palydovas. Vietos nustatymo sistemos veikimą visame pasaulyje užtikrina 24 palydovai, iš jų 18 naudojami geografinėms koordinatėms Rusijos teritorijoje nustatyti. GLONASS (Globali navigacinė palydovų sistema, arba Visuotinė padėties nustatymo sistema) pradėta kurti Sovietų Sąjungoje 8-ojo dešimtmečio viduryje, siekiant aprūpinti tiksliais navigacijos duomenimis šalies ginkluotąsias pajėgas.