„Teismo sprendimas mūsų nestebina, tai buvo viena iš galimų prielaidų. Šiuo metu analizuojame sprendimą ir labai tikėtina, kad jį skųsime aukštesnės instancijos teismui, nes ginčas yra sudėtingas, ši byla gali būti precedentinė ir turėti įtakos turinio blokavimui internete. Tai apima ir galimą saviraiškos bei žodžio laisvės ribojimą“, – BNS atsiųstame komentare teigė interneto paslaugų bendrovės „Telia Lietuva“ atstovas spaudai Audrius Stasiulaitis. Vilniaus apygardos teismas pirmadienį patenkino autorių teisių asociacijos LATGA prašymą ir nurodė interneto tiekėjams „Telia Lietuva“, „Cgates“, „Bitė Lietuva“, „Init“, Lietuvos radijo ir televizijos centras (Telecentras), „Balticum TV“, Penkių kontinentų komunikacijų centras ir „Splius“ blokuoti prieigą prie portalo linkomanija.net. „Mes tikrai gerbiame autorių teises ir jų teisę ginti savo pažeistus interesus teisme, tačiau vis dėl to manome, kad šioje byloje nebuvo atsakyta į daugelį atsakovų bylos nagrinėjimo metu iškeltų tiek teisinių, tiek procesinių klausimų, o tam tikrų aspektų vertinimas, mūsų nuomone, yra ginčytinas. (...) Šiuo metu analizuojame teismo sprendimo motyvus ir neatmetame galimybės jo skųsti“, – BNS atsiųstame komentare teigė Telecentro vadovas Remigijus Šeris. Jis taip pat pripažino, kad teismo sprendimas gali suformuluoti praktiką, kurį apribotų informacijos skleidimo internete laisvę. Su tuo sutinka ir su prekės ženklu „Skynet“ veikiantis Penkių kontinentų komunikacijų centras. „Teismo siūlomos draudimo priemonės neatrodo adekvačios ir gali sudaryti prielaidas pačio interneto naudojimo draudimui Lietuvoje. Kalbant apie teismo sprendimą, planuojame atidžiai susipažinti su pateiktais argumentais, tik tada galėsime spręsti dėl tolesnių veiksmų šioje byloje, taip pat ir apskundimo apeliacine tvarka“, – BNS atsiųstame komentare teigė bendrovės atstovas spaudai Germanas Kavalskis. Interneto ir televizijos paslaugų teikėjos „Balticum TV“ vadovas Virginijus Jurgelevičius BNS teigė nesutinkantis, jog teismo sprendimas galioja tik keliems didiesiems interneto paslaugų teikėjams. „Keistai atrodo, kad tas įpareigojimas galioja tik keliems operatoriams, manau, kad tai nėra teisinga. (...) Jeigu nutartis galioja tik tiems išvardintiems operatoriams, o kitiems negalioja, tai čia absurdas“, – BNS sakė V. Jurgelevičius. Vis dėto, jis pasisakė už nelegalaus turinio internete blokavimą. „Reikia koreguoti įstatymus, nes yra žymiai svarbesnių dalykų, kuriuos reikia blokuoti. Mes Seime siūlėme Visuomenės informavimo įstatymo pataisas, kad būtų blokuojamos visos nelegalios interneto programos, bet niekas tų pataisų nepriėmė“, – kalbėjo „Balticum TV“ vadovas. Kitos interneto ir televizijos paslaugų tiekėjos „Init“ generalinis direktorius Paulius Živatkauskas BNS teigė manantis, jog LATGA teismo turėjo ginti tik savo atstovaujamų klientų interesams. „Aš galvočiau, kad tiek, kiek LATGA atstovauja, turbūt tegul tiek ji ir reikalauja, kad tuos kūrinius draustų. Dabar LATGA imasi atstovauti tiems, kurie patys nesiskundžia“, – BNS sakė P. Živatkauskas, pridūręs, jog bendrovė palaikytų kitų interneto tiekėjų sprendimą skųsti Vilniaus apygardos teismo sprendimą. Spalį žiniasklaida skelbė, jog teisme nagrinėjant šią bylą buvo nustatyta, jog LATGA turi sudariusi sutartis tik su 130 Lietuvos autorių dėl jų kūrinių teisių administravimo, o iš jų tik su 28 – dėl kūrinių atgaminimo elektronine forma. Teigta, kad linkomanija.net yra tik 83 kūriniai, kuriuos sukūrė 28 autoriai, kuriuos šiuo atžvilgiu teisėtai gali atstovauti LATGA. Vilniaus apygardos teismo nutartis per 30 dienų gali būti skundžiama Lietuvos apeliaciniam teismui.