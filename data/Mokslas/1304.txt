Rinkos tyrimų bendrovės IDC parengta baltoji knyga (angl. white paper) atskleidžia, kaip dirbtinis intelektas jau keičia mums įprastus išmaniuosius telefonus ir ko iš mobiliųjų technologijų pramonės galime tikėtis ateityje. Išmanusis telefonas tampa ir intelektualus Išmanieji telefonai yra patogi priemonė tam tikrai informacijai užfiksuoti. Pavyzdžiui, pamačius linksmą reklaminį stendą, naujausią filmo afišą ar dėmesį patraukusį įvykį, dažnai į rankas imame išmanųjį telefoną ir tai fotografuojame. Iki šiol tokia nuotrauka patekdavo į telefono atmintį ir tapdavo pasyviu nesusistemintos informacijos fragmentu. Kitaip tariant, jeigu pamiršdavote apie šią nuotrauką, ją tiesiog prarasdavote. Dabar dirbtiniu intelektu pagrįsti naujieji išmanieji telefonai – tokie kaip „Huawei Mate 10 Pro“ – gali „suprasti“ nuotrauką ir kai ką su ja nuveikti. Įsivaizduokite, kad dirbtinį intelektą turintis telefonas gali suprasti, kas pavaizduota nuotraukoje, surasti, kuriuose kino teatruose rodomas naujausias filmas, surasti laisvą dieną jūsų kalendoriuje, nupirkti jums bilietą, įrašyti šį įvykį į kalendorių ir pranešti jums, kada turėtumėte išvykti iš namų, kad laiku suspėtumėte nuvykti į kino teatrą. Tai – tik vienas iš pavyzdžių, kokias naujas galimybes atveria dirbtinis intelektas, integruotas į mobiliuosius prietaisus. Dirbtinis intelektas keičia visą mobiliojo ryšio pramonę IDC baltojoje knygoje „Mobilusis dirbtinis intelektas ir protingų prietaisų ateitis“, kurios išleidimą parėmė „Huawei“, rašoma, kaip dirbtinis intelektas pakeis mobiliojo ryšio pramonę ir dabartinius mums įprastus išmaniuosius telefonus. Prognozuojama, kad mobiliojo ryšio pramonei atsivers nauja era, kai dirbtinis intelektas pakeis žmonių bendravimo būdą naudojant mobiliąsias technologijas. „2016 metais išmaniųjų telefonų buvo parduota 5,6 karto daugiau negu kompiuterių. Išmaniųjų telefonų pritaikymas nepaliaujamai lenkia visus kitus plataus vartojimo elektroninius prietaisus. IDC skaičiavimais, iki 2021-ųjų daugiau nei 60 proc. pasaulio gyventojų turės išmanųjį telefoną. Šiuo metu jis yra pats svarbiausias plataus vartojimo elektroninis prietaisas, todėl – ir patogi dirbtinio intelekto platforma, kuri taps naujausiu mūšio lauku“, – baltojoje knygoje teigia IDC Europos Mobiliųjų įrenginių padalinio tyrimų direktorius Francisco Jeronimo. IDC tyrimas rodo, kad išmanieji telefonai taps protingais prietaisais, užtikrinančiais unikalias galimybes, kadangi sugebės nuspėti, ką vartotojas ketina daryti, ir imtis veiksmų už jį. Šiam tikslui dirbtinio intelekto algoritmai turi panaudoti galybę duomenų, kad „išmokytų“ naujuosius modelius. Priešingai negu naudojant „cloud first“ principą, kuris visą dešimtmetį dominavo IT pramonėje, dirbtinį intelektą turintys išmanieji telefonai didžiąją dalį duomenų apdoros vietoje, pačiame prietaise. Anot „Huawei“ atstovų, mobilusis dirbtinis intelektas visiškai transformuos išmaniųjų telefonų ateitį. „Netrukus pasirodys nauji intelektualūs prietaisai su įvairiomis programėlėmis ir paslaugomis. Su specialiais prietaise sumontuotais dirbtinio intelekto procesoriais jie geriau pažinos vartotoją ir teiks automatizuotas, asmeniškai jam pritaikytas paslaugas bei atvers visiškai naujas galimybes“, – sako „Huawei“ Vidurio ir Šiaurės Europos verslo vartotojų grupės prezidentas Wang Yanmin. Pirmasis dirbtiniu intelektu paremtas telefonas – netrukus ir Lietuvoje „Huawei Mate 10 Pro“ yra pirmasis dirbtiniu intelektu pagrįstas išmanusis telefonas Vidurio ir Rytų Europoje. Telefonas turi mobiliojo dirbtinio intelekto platformą „Huawei Kirin 970“ su neuroniniu procesoriumi (NPU), kurį sudaro 8 branduolių procesorius ir 12 branduolių grafinis procesorius. Tai tiesiog revoliucinis našumo padidinimas, leidžiantis telefonui atlikti su dirbtiniu intelektu susijusias užduotis. Jis veikia 25 kartus greičiau ir su 50 kartų mažiau energijos sąnaudų negu keturių „Cortex A73“ branduolių procesorius. „Pagrindinė užduotis buvo sukurti procesorių, kuris užtikrintų didžiulį dirbtinio intelekto algoritmams būtiną našumą, o kartu atitiktų apribojimus, susijusius su telefono matmenimis, maitinimu ir energijos sąnaudomis. „Huawei“ mokslinių tyrimų ir plėtros padaliniui teko paplušėti iš peties, kad šis inovatyvus produktas pasiektų rinką“, – sako „Huawei“ Vidurio ir Šiaurės Europos įrenginių verslo prezidentas Wang Yanmin. Jo teigimu, dirbtinis intelektas sukels didžiulį technologijų perversmą, kuris iš esmės pakeis visuomenės gyvenimą į gerąją pusę. Dirbtinio intelekto algoritmai bus taikomi kone visose žmonių gyvenimo srityse: nuo apsipirkimo iki filmų žiūrėjimo, bendravimo su virtualiaisiais asistentais išmaniuosiuose telefonuose, programinės įrangos prekybos, robotų technikos, autonominių automobilių ar ligų diagnozavimo sveikatos priežiūros įstaigose. 