Bet kaip išsirinkti tinkamą nešiojamą kompiuterį? Kurį pirkti? „ASUS“, „Acer“, „Dell“, „Lenovo“, o gal „Apple“? Ar „Chromebook“, ar „Windows“? Šiuo metu dominuoja trys operacinės sistemos: „Windows“, „Chrome OS“ ir „macOS“. Trumpai panagrinėkime kiekvieną. „Windows“ „Microsoft Windows“ yra neabejotinai populiariausia ir universaliausia operacinė sistema rinkoje. Daugybė žaidimų, aplikacijų tiek dirbantiems su grafika, tiek rašantiems, tiek programuojantiems. Be to, „Windows“ nešiojamų kompiuterių pasirinkimas yra tiesiog didžiausias – nuo vos kelis šimtus kainuojančių nedidukų kompiuterių iki kelioliką tūkstančių kainuojančių beprotiškai galingų griozdų. Kompiuterį sau gali rasti kiekvienas. Tik štai ne visada „Windows“ yra geriausias pasirinkimas. „Chrome OS“ Jeigu kompiuterį planuojate naudoti tik naršymui internete ir nesudėtingiems darbams su „Office“, „Chrome OS“ yra geriausias pasirinkimas. Kompiuteriai su šia operacine sistema kainuoja mažiausiai rinkoje, bet reikėtų turėti omenyje, kad jie neturi daugybės „Windows“ aplikacijų – iš esmės, su jais galėsite atlikti viską, ką galite atlikti paprastoje interneto naršyklėje. Tiesa, „Chrome OS“ palaiko ir „Android“ aplikacijas, bet vis tiek negalėsite žaisti įspūdingiausių žaidimų, kurie yra „Windows“. Galite pamiršti ir vaizdo įrašų redagavimą ar panašaus tipo darbus. „macOS“ Dirbantiems su grafika, garsu ar vaizdo įrašais, „macOS“ yra geriausias pasirinkimas, kadangi būtent profesionalams „macOS“ programų pasirinkimas yra didžiausias ir jos yra puikiai optimizuotos „MacBook“ kompiuteriams. Todėl netgi žymiai silpnesnis „MacBook“ gali greičiau apdirbti vaizdo įrašą, negu pats galingiausias „Windows“ kompiuteris. Bet už tai reikės sumokėti – „macOS“ naudojančių kompiuterių kaina dažnai yra aukštesnė, negu „Windows“ konkurentų. Didelis ekranas ar portabilumas? Renkantis kompiuterį, labai svarbu žinoti savo poreikius: kas jums svarbiau, portabilumas ir nedidelis svoris, ar didelis ekranas? Jeigu kompiuterį daugiausiai planuojate naudoti namie, mėgstate žiūrėti filmus, vaizdo įrašus arba tiesiog dažnai naudosite kompiuterį, rinkitės bent jau 15 colių ekraną. Tačiau jeigu dažnai keliaujate arba netgi kasdien nešatės kompiuterį į darbą ir galia jums nėra prioritetas, rinkitės kompiuterį su 14 colių ar net mažesniu ekranu. Žinoma, nepamirškite patikrinti ir ekrano tipo bei raiškos – IPS ekranai pasižymi įspūdingais matymo kampais, o TFT ekranai dažniau naudojami pigesniuose modeliuose. Tuo tarpu šiuo metu optimaliausia ekrano raiška „Windows“ ir „Chromebook“ kompiuteriams yra 1920 x 1080, kadangi vienintelė aukštos raiškoms ekranams optimizuota OS yra „macOS“. Charakteristikos Sudėtingiausia dalis perkant nešiojamą kompiuterį, yra charakteristikų supratimas. Iš tikrųjų, tai yra taip sudėtinga, kad kiekvieno komponento pasirinkimui galima būtų parašyti po atskirą gidą. Žymiai paprasčiau yra parašyti, ko reikėtų vengti: Procesorius Jeigu turite bent kiek didesnį biudžetą, rekomenduojame vengti „Intel Celeron“, „Pentium“, „Atom“ procesorių ir „AMD“ procesorių, nebent perkate „Chromebook“ – „Chrome OS“ puikiai veikia net ir silpnuose kompiuteriuose. Tuo tarpu jeigu kompiuterį naudosite žaidimams ar darbui su grafika, vaizdo įrašais, venkite ir „Intel Y“ ar „M“ serijos procesorių, kadangi jie dažniausiai nėra pakankamai galingi sudėtingesniems žaidimams ar darbams. Vaizdo plokštė Jeigu neplanuojate žaisti žaidimų ar dirbti grafinių darbų, vaizdo plokštė jums nėra svarbus komponentas. Na, bet jeigu planuojate žaisti grafiškai sudėtingesnius žaidimus, norite geriausios grafikos arba netgi planuojate montuoti vaizdo įrašus bei redaguoti nuotraukas, Pigu.lt ekspertai pranešime žiniasklaidai rekomenduoja nesirinkti kompiuterių su integruota „Intel“ ar „AMD“ grafika. Tiesa, kartais galima apsigauti ir su „Nvidia“ grafika – tokios vaizdo plokštės kaip „Nvidia GTX 930M“ yra tik vos galingesnės už integruotą „Intel“ grafiką, tad turėkite tai omeny. Operatyvioji atmintis (RAM) Jeigu renkatės kompiuterį su „Windows“, pasistenkite nepirkti varianto su 2GB RAM, kadangi tiek šiais laikais pakanka tik labai minimaliems poreikiams. „Windows“ naudotojams rekomenduojame kompiuterius su bent jau 4GB RAM, „macOS“ naudotojams – 8GB, o „Chromebook“ pirkėjams turėtų užtekti net ir 2GB RAM, kadangi ši OS yra itin nereikli. Atmintis Šias laikais yra populiariausios dviejų tipų atminties saugyklos – SSD, greitesnė, bet mažesnės talpos ir brangesnė atmintis arba HDD (kietieji diskai), kurie yra lėtesni, bet žymiai pigesni ir daug talpesni. Jeigu jūs neturite didžiulio biudžeto, bet ir neplanuojate savo kompiuteryje saugoti filmų daugybės nuotraukų ar žaidimų, galite rinktis kompiuterį su nedidelės talpos SSD. Jeigu biudžetas labai nedidelis, galite rinktis tik kompiuterį su kietuoju disku, tuo tarpu kompiuteriui pinigų negailintiems rekomenduojame rinktis kompiuterį su dvejomis saugyklomis – SSD, kuriame būtų kompiuterio operacinė sistema (taip kompiuteris veiks greičiau) ir kietuoju disku, kuriame būtų visi žaidimai, dokumentai, vaizdo įrašai ar kiti dalykai, kuriems nereikia įspūdingųjų SSD greičių. Baterijos tarnavimo laikas Nešiojamo kompiuterio baterijos tarnavimo laikas priklauso ne tik nuo baterijos dydžio, bet ir nuo procesoriaus, ekrano, aušintuvų kiekio ir daugybės kitų faktorių, todėl geriausia yra tiesiog paieškoti informacijos internete arba pasikliauti gamintojo teikiama informacija. Turėkite omenyje, kad galingi nešiojami kompiuteriai žaidimams be elektros lizdo negalės veikti ilgiau, negu 4 valandas. Ilgiausiai veikiantys kompiuteriai yra „Chromebook“ ir aukštos klasės lengvieji „Windows“ kompiuteriai. „MacBook“ – kažkur viduriuke. Su šiais kompiuteriais turėtumėte sugebėti dirbti dieną, bet ne daugiau.