Bendrovė „Qualcomm“ pristatė du naujus čipus skirtus naujam 802.11ax standartui. Vienas jų, kodu IPQ8074, yra 14 nm galėtų būti taikomas belaidžio ryšio skirstytuvams ir interneto prieigos taškams. Numatoma, kad jis gali užtikrinti didžiausią iki 4,8 Gbps duomenų perdavimo spartą aštuoniais 5 GHz srautais ir keturiais 2,4 GHz srautais rašo arstechnica.com. Visgi, tikėtina, kad prognozuojama duomenų perdavimo sparta gali šiek tiek skirtis nuo tikrovės. Klientams pristatytas QCA6290 čipas, kuris turėtų būti naudojamas nešiojamuose kompiuteriuose ir išmaniuosiuose telefonuose. Jis turėtų užtikrinti didžiausią 1,775 Gbps duomenų perdavimo spartą naudojant du 2,4 GHz srautus. „Qualcomm“ nėra pirmieji, pristatę šio standarto produktus, bet kol kas jie yra didžiausia tai padariusi įmonė ir klientų įrenginiams skirtas čipas QCA6290 yra pirmasis pristatytas įrenginys, palaikantis šį standartą. Galutinė 802.11ax specifikacija dar nėra baigta ir to nesitikima iki 2019-ųjų, tačiau įrangos gamintojai vis paskelbia apie išleidžiamus su būsimomis technologijomis suderinamus įrenginius. Pasikeitus „Wi-Fi“ standartui, pirmiausia galima tikėtis duomenų spartos šuolio, tačiau pagrindinis dėmesys skiriamas padidinti bendrą tinklo pajėgumą arba, paprastai kalbant, sukurti galimybę vienu metu internetu naudotis daugiau vartotojų. Tai labai svarbu planuojant, kad namuose prie interneto bus prijungta vis daugiau daiktų, tačiau pagerins ir interneto naudojimo galimybes traukiniuose, viešbučiuose ir kitose viešuose vietose.