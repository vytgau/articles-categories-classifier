„Abrams“ tankas jau artėja prie 40 metų amžiaus. Aišku, tai ne automobilis ir jo pečius slegiantys dešimtmečiai tiek daug nereiškia - tai vis dar labai pajėgus ginklas, tobulintas per visą savo tarnybos laiką. Tačiau ateities karams reikės kitokių tankų ir daugelis jau supranta, kad remtis sena konstrukcija jau nebėra prasmės. Reikalinga revoliucija, o ne evoliucija. Evoliucija laikytume tanko tobulinimą pastorindami jo šarvus, sumontuodami didesnio kalibro ginklą, galingesnį variklį. Taip, tai tanką patobulintų, bet kartu ir padarytų sunkesniu. „Abrams“ savo tarnybos pradžioje devintajame praeito amžiaus dešimtmetyje svėrė 58 tonas ir turėjo 105 milimetrų pabūklą. Dabar jis sveria 70 tonų ir turi 120 milimetrų ginklą. Didesnės galios variklis susidoroja su papildomu svoriu, bet manevringumas vis tiek kenčia. M. Milley nuomone, revoliucija prasidės tuomet, kai bus atkreiptas dėmesys į tanko greitį ir svorį. Bus reikalingi šarvai, pagaminti iš naujų, greičiausiai kompozitinių medžiagų, kurie bus labai tvirti, bet kartu ir labai lengvi. Mažesnis tanko svoris palengvins logistikos užduotis, į pirmą planą iškels manevringumą ir greitį. Šarvai nebus tokie stori, tačiau savo medžiagos savybėmis ir forma jie gebės efektyviai išsklaidyti kinetinę energiją. M. Milley svarsto, kad toks tankas privalo būti atsparus ir prieštankiniams sviediniams, ir kitoms grėsmėms. Įgula turėtų užsiimti tik priešo neutralizavimu. Tai reiškia, kad naujos kartos tankas turės būti vairuojamas autonomiškai. Idealiu atveju, tokie tankai galėtų veikti ir visai savarankiškai, taip tausojant kariuomenės žmogiškiuosius resursus. Aišku, ir ginkluotė turi būti visiškai nauja. Kuo ginkluotas būtų naujasis tankas? Tikriausiai įprastais kulkosvaidžiais ir pabūklais, bet jame vietos gali surasti ir lazeriniai ginklai ar elektromagnetinė patranka. Tiek daug naujovių greitai atsirasti negali, tačiau „Abrams“ tankus teks keisti per artimiausius 25 metus. Milley žiūri į rusų „T-14 Armata“ tanką ir supranta, kad tai - praeitis. „M1A2 Abrams“ yra geras, tvirtas tankas, kuriam mažai kas gali prilygti. Visgi, JAV jau ne kartą bandė jį pakeisti. 1999-2008 metais buvo vykdoma viena programa, kuria siekta pakeisti kelias kovos mašinas iš karto, norint, kad ateityje JAV sausumos pajėgos naudotųsi bendra platforma. Ši programa rezultatų nedavė - manoma, kad technologiniai reikalavimai buvo tiesiog per aukšti. 2014 metais kita panaši programa buvo atšaukta taip pat nedavusi jokių rezultatų. Tačiau dabar viskas juda kita linkme ir skubama nebus. „M1A2 Abrams“ yra tinkamas visiems artimiausiems konfliktams, o ateičiai bus pasiruošta per artimiausius porą dešimtmečių.