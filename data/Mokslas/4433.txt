Jis tvirtino iš bendrovės „Tele2“ gavęs savo bendrapavardžio sutarties pasirašymo dokumentus – paso kopiją, ryšio paslaugų teikimo sutartį, sutikimą, duotą bendrovei naudoti asmens duomenis ir paslaugų kainoraštį. Visi šie duomenys „Tele2“ kliento bendrapavardžiui nutiko praėjus 10 dienų po „Tele2“ pranešimo apie tai, kad bendrovė atsisako popierinių sutarčių su privačiais klientais ir visas sutartis sudarys bei saugos tik elektronine forma. „Tele2“ pranešimuose tvirtino, kad nauja tvarka bus patogesnė „Tele2“ klientams ir bendrovės darbuotojams. Esą bus taupomas laikas, o spausdinimo ir transportavimo atsisakymas prisidės prie gamtos apsaugos. Rašyta, kad klientai pasirašytas sutartis galės gauti elektroniniu paštu ir visada pasiekti savitarnos sistemoje. „Gavau visai kito žmogaus, turinčio tokį patį vardą ir pavardę kaip ir mano, sutartį ir jos priedus, pasirašytus „Tele2“ salone. Bendrovė man atskleidė visus jo duomenis. Kai pagalvoji, niekas negali būti užtikrintas, kad ir jo duomenys nenukeliaus ten, kur nereikia, kokiam svetimam žmogui“, – rašė DELFI skaitytojas Mantas. Jo bendravardis, kurio duomenimis bendrovė pasidalijo, portalui DELFI komentaro nepateikė. Šią informaciją pateikus „Tele2“, bendrovės korporacinės komunikacijos direktorius Andrius Baranauskas teigė: „Labai apgailestaujame ir atsiprašome kliento dėl šio nepatogumo.“ „Šiandien dar negalime atsakyti, kas kaltas dėl situacijos – ar klientas neteisingai padiktavo savo elektroninio pašto adresą, ar mūsų darbuotojas jį blogai suvedė. Nepaisant to, prisiimame atsakomybę už šį įvykį ir jau ėmėmės veiksmų užtikrindami, kad jie nebesikartotų“, – rašė jis. Pirma, nurodyta visiems prekybos darbuotojams ypač kruopščiai įsitikinti, kad klientų elektroninio pašto adresas įvestas teisingai. Antra, rengiamasi įdiegti papildomą saugumo priemonę – elektroninio pašto adreso patvirtinimą savitarnos svetainėje: „klientas turės prisijungti prie jos ir įvesti specialų kodą, – tik taip bus aktyvuotas sutarties siuntimas elektroniniu paštu.“ Trečia, saugumo sumetimais „Tele2“ klientams sutartis bus pateikiama toje pačioje savitarnos svetainėje. Klientui, pasirinkusiam tokią galimybę, sutartis iš viso nebus siunčiama elektroniniu paštu. Tiek el. pašto patvirtinimas, tiek sutarties pateikimas savitarnos svetainėje bus aktyvuoti artimiausiu metu, po būtinų testavimo darbų. „Galiausiai atidžiai peržiūrėsime siunčiamos informacijos kiekį ir nebesiųsime asmens tapatybės kortelės kopijos. Tikime, kad visos šios priemonės padės išvengti panašių nesklandumų. Suprantama, labai atsiprašome kliento“, – teigė A. Baranauskas. Jis tvirtino, kad klientui bus dovanojama įranga, kurią jis įsigijo sudarydamas sutartį. Be to, apie incidentą, kaip tvirtino A. Baranauskas, buvo informuota ir Valstybinė duomenų apsaugos inspekcija. „Tele2“ yra pranešusi, kad elektroninės sutartys jau sudaromos Vilniaus, Kauno, Klaipėdos, Šiaulių, Panevėžio, Marijampolės, Alytaus, Plungės, Šilutės, Prienų, Druskininkų, Utenos, Ukmergės ir Jonavos „Tele2“ salonuose. Sistema jau veikia beveik pusėje – 30 operatoriaus salonų, atnaujintos 82 konsultantų darbo vietos. Bendrovė yra skelbusi, kad iki metų pabaigos sistema bus įdiegta visuose 69 „Tele2“ salonuose Lietuvoje. Tokią inovaciją „Tele2“ sukūrė pirmieji tarp Lietuvos mobiliojo ryšio operatorių ir, bendrovės žiniomis, apskritai pirmi šalyje.