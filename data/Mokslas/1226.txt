Nuskenavus 34 astronautų smegenis praėjus 4-10 dienų po grįžimo į Žemę ir palyginus su atvaizdais, gautais prieš išskrendant, aptikta keletas pokyčių. 18 astronautų vykdė maždaug šešių mėnesių trukmės misijas Tarptautinėje kosminėje stotyje, o 16 – trumpesnes, iki mėnesio trukmės misijas Šatluose. Daugumos ilgas misijas vykdžiusių astronautų smegenys buvo pasislinkusios kaukolės ertmėje į viršų ir šiek tiek išsiplėtusios, aplink jas liko mažiau vietos smegenų skysčiui. Taip pat sumažėjo smegenų viršuje esanti centrinė vaga, atskirianti kaktinę ir momeninę smegenų skiltis. Kol kas nėra aišku, kiek šie pokyčiai yra pavojingi ar kiek pakeičia smegenų funkcijas. Tyrėjai mano, kad šie efektai gali paaiškinti ir suprastėjusį astronautų regėjimą – iš kaukolės ertmės išstumiamas smegenų skystis ima spausti regos nervą, šis ištinsta ir ima prasčiau perdavinėti signalus į smegenis, – tačiau tvirtai teigti, kad šis paaiškinimas teisingas, dar negali. Trumpas misijas vykdžiusių astronautų smegenys pakitimų nerodė, taigi atrodo, kad mikrogravitacijos poveikis pasireiškia per keletą mėnesių. Toliau tyrimas bus tęsiamas ir astronautų smegenys skanuojamos praėjus ilgesniam laikui po grįžimo į Žemę. Tokie tyrimai yra labai svarbi žmonių pasirengimo kelionėms į Marsą ir tolimesnius Saulės sistemos objektus dalis.