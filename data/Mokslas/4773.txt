Po Antrojo pasaulinio karo laivas „USS Independence“ (iš angl. k. nepriklausomybė) gavo paskyrimą dalyvauti atominiuose bandymuose Bikini koraliniame atole, Maršalo salose (Ramusis vandenynas), rašo techtimes.com. Vėliau jis buvo grąžintas į Hunters point laivų statyklą San Franciske ir turėjo tarnauti mokslininkams. 1951 m. jis nuskendo prie Faralonų salų. Kai laivą surado Nacionalinė vandenynų ir atmosferos administracija (NOAA), „The Independence“ vėl tapo mokslinio tyrimo objektu. Agentūros tyrėjai, remdamiesi sonaro parodymais, nusprendė, kad istorinis laivas yra „stebėtinai sveikas“, nepaisant to fakto, kad jis daugiau nei pusšimtį metų išbuvo po vandeniu beveik 800 m. gylyje. NOAA su partneriais iš privataus sektoriaus rengiasi tirti laivo nuolaužas. Tam jau užsakytas tyrimų laivas „Nautilus“ ir povandeninės autonominės transporto priemonės, kurios turėtų surinkti duomenis apie laivą ir iš nuotraukų sudėlioti nugrimzdusio lėktuvnešio vaizdą. Remiantis NOAA Nacionalinio jūrų rezervato duomenimis, pradiniai sonaro tyrimai jau parodo „The Independence“ korpusą ir nusileidimo denį. Panašu, kad karo laivo angare gali būti išlikęs net ir vienas lėktuvas. „Šių misijų metu sunku gauti mokslui reikalingų duomenų, tačiau nepaisant to, jos yra reikšmingos ir labai svarbios. Šie objektai persikelia iš knygų paveikslėlių ar iš kino kronikos į realybę“, – sakė NOAA jūrų paveldo skyriaus vadovas Jamesas Delgado'as. Jis paaiškino, kad mokslininkai planuoja naudoti du nepilotuojamus povandeninius laivus, priklausančius Konektikute įsikūrusiam Vandenynų tyrinėjimo fondui. Šie nepilotuojami laivai turėtų „apžiūrėti“ laivo korpusą ir denį, taip pat juos nufotografuoti. „USS Independence“ buvo naudojamas saugoti centrinei ir vakarinei Ramiojo vandenyno dalims nuo Japonijos karinio jūrų laivyno. Laivas dalyvavo mūšyje 1944 m., kur paskandino keletą Japonijos laivyno laivų. Po karo laivas tapo vienu iš taikinių atominių bombų bandymuose. Nepaisant to, kad vieną kartą į laivą buvo pataikyta, jis nenuskendo. Kitas smūgis buvo lemtingas.