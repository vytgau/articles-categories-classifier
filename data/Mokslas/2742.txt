Tai – nauja Inovacijų ir technologų festivalio „Login“ tema, skirta aptarti visuomenių vystymosi tendencijas ir tautinės tapatybės vietą globalizacijos procesuose, kurioje dalyvauti galės visi, turintys specialius kvietimus. Sesijos, o kartu ir festivalio atidarymą paskelbs prezidentė Dalia Grybauskaitė. Iniciatyvos „Lietuva 4.000.000“ tikslas – sukurti virtualų pasaulio lietuvių tinklą. Sesiją tiesiogiai transliuos DELFI TV ir login.lt, o pakvietimą dalyvauti renginyje turi šansą laimėti kiekvienas – tereikia sekti naujienas festivalio „Facebook” paskyroje. „Globalizacija, kurią skatina šiuolaikiniai ekonomikos dėsniai ir technologijų pažanga, kelia rimtų iššūkių tautinių bendruomenių išlikimui, tad natūraliai kyla klausimas – ar ateities visuomenėse atsiras erdvės tautinei tapatybei? Ar mums rūpi tautinė tapatybė, o galbūt tai jau praeities atgyvena? Visuomenių procesų stebėtojai įžvelgia paradoksą – kuo labiau mūsų visuomenės maišosi, tuo labiau žmonėms atsiranda poreikis išlaikyti savo autentiškumą, kuris dažnai pasireiškia per tautinę tapatybę. Tad klausimas, kokių priemonių pasiūlysime Lietuvos žmonėms, kad jie galėtų išlikti bendruomene ir palaikytų tarpusavio ryšius, nepriklausomai nuo jų buvimo vietos”, – sako iniciatyvos „Lietuva 4.000.000“ vadovas Raimundas Daubaras. „Progresyvių, smalsių ir atvirų Lietuvos žmonių susibūrimas festivalyje – puiki proga pradėti kalbėti apie tai, kokią įtaką technologijų pažanga ir jų prieinamumas daro mūsų visuomenės sandarai, garsiai įvardinti mums, kaip bendruomenei, kylančius iššūkius ir atsirandančias galimybes bei kaip šiems procesams galime pasiruošti,” – sako „Login” vadovė Ieva Dirvonskaitė. Diskusiją pradės politikos strategas, aktyvus demokratijos procesų rėmėjas dr. Shahriaras Ahy. Jis ilgą laiką vadovavo „ARA Group International“, pirmajai arabiškai žiniasklaidos grupei, taip pat JAV–Baltijos fondui, rėmusiam pilietinės visuomenės formavimąsi Lietuvoje. Jo pranešimas „Virtuali bendruomenė ar socialinis tinklas?“ – apie tai, kaip globalizacija augina žmonių poreikį priklausyti istoriškai susiformavusioms bendruomenėms ir kaip Lietuva gali tapti pozityvaus tautinio identiteto puoselėjimo pavyzdžiu kitoms valstybėms. Estafetę diskusijoje perims duomenų („big data”) analitikas ir dirbtinio intelekto ekspertas dr. Tadas Jucikas, kuris pasidalins įžvalgomis apie „big data” technologijų panaudojimą ir jų poveikį žmonių pasaulėžiūrai, kaip „big data” padeda atskleisti žmonių sentimentus ir identitetą bei pristatys to suteikiamas galimybes Lietuvai. Renginyje pasirodys ir retai viešumoje pasisakantis bei kiekvieną žodį pasveriantis televizijos žurnalistas, VDU absolventas Rytis Zemkauskas. Jo pranešimas – itin aktualus šių dienų geopolitiniame kontekste – „Kelias į vieną Lietuvą“, kurio metu žurnalistas kalbės apie XXI amžiaus suteikiamas galimybes sukurti valstybę, kurios beveik neįmanoma užkariauti, jeigu to nenori sąmoningi jos piliečiai. Renginį vainikuos iniciatyvos „Lietuva 4.000.000” startas, kurios tikslas – atkurtos Lietuvos 100-mečio proga pakviesti 4 milijonus lietuvių visame pasaulyje bendrai „Tautiškai giesmei” ir taip duoti pradžią skaitmeniniam pasaulio lietuvių tinklui internete. Technologijų ir inovacijų festivalis Baltijos šalyse „Login 2017“ vyks gegužės 24–26 dienomis.