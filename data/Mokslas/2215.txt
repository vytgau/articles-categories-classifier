JAV kosmoso agentūros kosminis zondas „Juno“, pirmadienį vakare praskriejęs virš šio audros sūkurio, suteikė galimybę žmonijai iš arčiau pažvelgti į šį neatsiejamą didžiausios Saulės sistemos planetos atributą. „Mokslininkai Jupiterio Raudonąją dėmę stebi, apie ją mąsto ir ją teorizuoja jau keturis šimtus metų“, - sakė pagrindinis „Juno“ tyrėjas Skotas Boltonas. „O dabar mes turime pačias geriausias jos nuotraukas“, - pridūrė jis. Mokslininkai viliasi daugiau sužinoti apie audros varomąją jėgą, tačiau S. Boltonas teigia, kad, norint išanalizuoti visą „Juno“ surinktą informaciją, prireiks nemažai laiko. Šių metų balandžio 3 dieną Raudonosios dėmės plotis siekė 16350 kilometrų. Tai rodo, kad ji - 1,3 karto didesnė nei Žemė. Ji stebima nuo 1830 metų ir manoma, kad egzistuoja jau daugiau kaip 350 metų.