Pranešime žiniasklaidai rašoma, kad patys gyvybės mokslų įmonių atstovai teigia, kad per kelerius metus jų dalis BVP struktūroje gali padidėti dešimteriopai, mat šiuo metu sektoriuje – pagyvėjimas. Pasak klinikinių tyrimų lyderių Lietuvoje, įmonės „Biomapas“ vadovo prof. dr. Audriaus Sveikatos, gyvybės mokslų sektorius – dinamiškas ir mūsų šalyje itin aktyvus – daugėja šios srities įmonių bei startuolių. Tiesa, kol kas įmonė „Biomapas“ daugiausiai dirba su užsakovais iš JAV bei Europos šalių, o sutarčių su Baltijos šalių gamintojais – vos kelios. 15 metų Lietuvoje veikianti įmonė šiuo metu ruošiasi jau trečiajam tarptautiniam gyvybės mokslų forumui „Life Sciences Baltics 2016“, kuris į Vilnių rugsėjo 14-15 dienomis sutrauks per 1000 šio sektoriaus lyderių iš 40-ies šalių. „Tai vienintelis toks renginys Baltijos šalyse, todėl kas kartą, kai jis vyksta – mums garbės reikalas pristatyti savo įmonę ir paslaugas parodoje. Tikimės, kad ateityje mūsų paslaugų reikės ne tik užsienio kompanijoms, kurių užsakymu atliekame vaistų, maisto papildų, kosmetikos, medicinos prietaisų ir kitokius tyrimus bei rengiame produkto patekimo į rinkas strategijas, bet ir Lietuvos įmonėms bei startuoliams, kurie pastaruoju metu kuriasi itin sparčiai“, – teigė prof. dr. A.Sveikata. Šiemet forume vyksiančioje parodoje dalyvaus apie pusšimtį įvairių gyvybės mokslų įmonių ne tik iš Baltijos šalių, bet ir iš Japonijos, JAV, Šveicarijos, Vokietijos, Prancūzijos, Belgijos, Suomijos, Danijos. Atskiroje erdvėje vyks ir iš anksto suplanuoti forumo svečių B2B susitikimai. „Paroda ir individualūs susitikimai yra ta vieta, kur užsimezga naujos tarptautinės bendradarbystės. Per ankstesnius „Life Sciences Baltics“ forumus 2012 ir 2014 metais susitikusios įmonės šiandien džiaugiasi sėkme – su verslininkų pagalba komercializuotas KTU mokslininkų išradimas, o įmonė „Vittamed“ pernai pritraukė 10 mln. JAV dolerių. Lietuvos įmonės „Probiosanus“, „Ortho-Baltic“, „Bioseka“, „Satimed“ pradėjo bendradarbiauti su Izraelio bei JAV kompanijomis ir mokslininkais. Tikimės, kad ir šių metų renginys paspartins mūsų šalies įmonių plėtrą į tikslines gyvybės mokslų eksporto rinkas, iš kurių ir laukiame atvykstant dalyvių“, – sakė Ūkio viceministrė ir forumo organizacinio komiteto vadovė Rasa Noreikienė. Be tarptautinės parodos ir B2B susitikimų, renginyje savo idėjas taip pat pristatys startuoliai, vyks konferencija. Konferencijoje pranešimą skaitys širdies ir kraujagyslių guru laikomas dr.Désiré Collen, apie pažangiausius medicinos prietaisus kalbės dr. Shimon Eckhouse, Nobelio premiją chemijos srityje už kvazikristalų, kurių dalelių yra metale naudojamame ir medicinos prietaisų gamyboje, atradimą pelnęs prof. Dan Shechtman dalinsis patirtimi apie technologijų perdavimą. Lietuvis profesorius Virginijus Šikšnys, patentavęs genų redagavimo technologiją ir šiemet įvertintas „Warren Alpert“ fondo premija – taip pat tarp konferencijos pranešėjų. Harvardo medicinos mokyklos bei Toronto universiteto atstovai pabrėš mokslo komercializavimo svarbą, o svečiai iš Japonijos apžvelgs regeneracinės medicinos, kuri yra itin aktuali senėjančioms visuomenėms, tendencijas. Kas dvejus metus „Verslios Lietuvos“ Vilniuje organizuojamas tarptautinis gyvybės mokslų forumas „Life Sciences Baltics 2016“ jau žinomas kaip vieta, kur susirenka šio sektoriaus lyderiai iš viso pasaulio – mokslininkai, verslininkai, Nobelio premijų laureatai. Tai didžiausias tarptautinis gyvybės mokslų forumas šiaurės Europoje ir vienintelis Baltijos šalyse, kur susitinka biotechnologijų, farmacijos ir medicinos prietaisų ekspertai iš viso pasaulio. Renginį sudaro konferencija, paroda, B2B susitikimų ir startuolių sesijos.