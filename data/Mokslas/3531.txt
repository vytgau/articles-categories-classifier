Kinijos Guangdongo provincijos sostinėje Guangdžou vyksta tradicinis popierinių žibintų festivalis, tačiau šiais metais pagrindiniu šventės akcentu tapo ne jie. Reginį stebėjusius tiesiog pribloškė net tūkstančio žibančių bepiločių šokis naktiniame danguje. Skirtingų spalvų lemputėmis aprūpinti bepiločiai danguje dėliojo įvairius paveikslėlius ir užrašus. Vienas iš įstabiausių švieselių piešinių buvo Kinijos žemėlapis. Šventės organizatoriai viliasi, kad bepiločių šokis bus įtrauktas į Guinnesso rekordų knygą – tiek daug bepiločių danguje šoko pirmą kartą. Skelbiama, kad visus renginyje dalyvavusius bepiločius pagamino viena Guangdžou mieste veikianti mokslo ir technologijų bendrovė. Specialistai pasirūpino specialia šių skraidančių aparatų kontrolės sistema, kuri leido juos visus valdyti vienu kompiuteriu. Tai reiškia, kad už visą tūkstantį švytinčių spalvingų bepiločių buvo atsakingas tik vienas žmogus.