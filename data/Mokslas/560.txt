Pirmieji griaučius dar 2007 m. pastebėjo narai. Vėliau kaulai buvo paimti ir ištirti archeologų bei teismo antropologų, siekiant sudaryti išsamų asmens gyvenimo ir mirties paveikslą. Kai palaikai buvo ištraukti iš urvo ir nugabenti į laboratoriją Meksike, mokslininkų laukė staigmena. Paaiškėjo, kad kaulams daugiau kaip 13 tūkst. metų, o tai reiškia, kad šis radinys galimai yra vienas seniausių kada nors Šiaurės Amerikoje rastų žmogaus palaikų pavyzdys, rašoma businessinsider.com. Anot mokslininkų, šis įspūdingas radinys, pagal paimtus DNR mėginius siejamas su panašiais radiniais Aliaskoje ir šiuo metu gyvenančiomis indėnų grupėmis, – tai įrodymas, kad visi Amerikos čiabuviai kilo iš vienos bebaimių medžiotojų-rinkėjų populiacijos, kirtusios sausumos koridorių iš Sibiro prieš 15 tūkst. metų. Narai rastą 15-16 metų merginos skeletą pavadino Naia. Teismo antropologas Jamesas Chattersas ištyręs rastus kaulus buvo linkęs teigti, kad Naios gyvenimas tikrai nebuvo iš lengvųjų. Įvertinus dantų būklę nustatyta, kad Naios mityba buvo prasta, o didžioji maisto dalis buvo susijusi su medžioklės trofėjais. Nors palaikai aptikti netoli vandenyno esančiame urve, J. Chattersui nepavyko aptikti jokių ženklų, patvirtinančių, kad Naia maitinosi produktais iš jūros. Ši informacija suteikė galimybę mokslininkų komandai daryti prielaidą, kad Naia ir grupė, kurioje ji gyveno, turbūt buvo naujakuriai šiose teritorijose ir neturėjo tinkamų įrankių, būtinų išgyventi. Tolimesni Naios griaučių DNR tyrimai leidžia daryti dar įspūdingesnes išvadas. Mokslininkai mano, kad Naia tiesiogiai susijusi su 11 tūkst. metų senumo kapais, archeologų ir antropologų kasinėjamais Aliaskoje. DELFI apie tai jau rašė, straipsnį galite rasti čia.