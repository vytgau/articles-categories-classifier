Kinai jau kurį laiką dalijasi penktokams skirta matematikos užduotimi, kuri ne tik kvailai skamba, bet ir, atrodo, yra neįmanoma išspręsti. Pabandykite, gal jums kils geresnių minčių. Penktokai vienoje Nančongo mokykloje Kinijoje tokios užduoties sulaukti nesitikėjo. Tiesą sakant, ji glumina ir suaugusiuosius, nes neaišku, ar bandomas vaikų loginis mąstymas, ar matematikos žinios. Kai ši užduotis buvo išversta į anglų kalbą, ji tarsi virusas išplito socialiniuose tinkluose, bet teisingo atsakymo taip niekas ir nesugalvojo, nes neaišku, ar toks yra. O užduotis skamba taip: „Jei laive yra 26 avys ir 10 ožkų, kiek laivo kapitonui metų?“ Nereikia nei sakyti, kad nepanašu, kad užduotis turėtų ką nors bendro su matematika. Internautai spėliojo, kad galbūt tai yra kokia nors mįslė. Kiti iš karto numojo ranka, manydami, kad tai – paprasčiausia klaida. Ir iš tiesų, atrodo, kad pirmoji klausimo dalis yra iš vienos užduoties, o antroji – iš kitos. Tačiau šiam uždaviniui pasklidus internete prabilo ir mokykla, kurioje ji ir pasirodė. Mokykla pareiškė, kad jokios klaidos čia nėra. Tačiau nėra ir teisingo atsakymo. Visas šios užduoties tikslas ir yra tai, ką iki šiol ir darė socialinių tinklų naudotojai – pateikti įvairias interpretacijas ir galimus sprendimo būdus. Atsakant į šią užduotį galima kelti ir klausimus – koks vidutinis kapitonų amžius? Ar gyvūnai priklauso jam? Kokiame vandens telkinyje jis plaukia? Svarbiausia, kad vaikai išmoktų daryti prielaidas ir jas pagrįsti. Vienas kinų puslapis pateikė įdomų galimą sprendimo būdą. Skaičiuojant pagal vidutinį svorį, 26 avys ir 10 ožkų turėtų sverti apie 7700 kg. Kinijoje norint valdyti laivą su didesniu nei 5000 kg kroviniu reikia turėti bent 5 metus patirties. Kapitono licencijos išduodamos tik sulaukus 23 metų, todėl šio kapitono amžius – mažiausiai 28. Vėlgi, atsakymas nėra tikslus, tačiau jį pateikęs vaikas susilauktų pagyrų dėl savo žinių ir loginio mąstymo. Tačiau nesvarbu, ar penktokas žino apytikslį avies ar ožkos svorį bei Kinijos laivybos įstatymus. Jei užduotis privertė jį pasukti smegenis, jos kūrėjai pasiekė savo tikslą. Aišku, tik jei mokykla nemeluoja ir jokios klaidos čia tikrai nėra.