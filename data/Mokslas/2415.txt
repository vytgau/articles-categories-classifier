Skaičiuojama, kad atskleista informacijos apie beveik 61 proc. šalies gyventojų. Rinkodaros bendrovė, turėjusi prieigą prie šios informacijos, ją saugojo viešai pasiekiamame „Amazon" serveryje, rašo gizmodo.com. Paviešinta informacija apima tokius duomenis kaip: adresai, gimimo datos, kontaktiniai telefono numeriai, ir tokia analitinė informacija, kuri leidžia numatyti, kaip rinkėjai pasisakys jautriais klausimais, tokiais kaip ginklų laikymas, kamieninių ląstelių moksliniais tyrimais, teise į abortą, religines pažiūras ar etninę kilmę. Buvo rinkti duomenys, kaip konkretūs vartotojai pasisako tam tikrais politiniais klausimais, pavyzdžiui: ar balsuotojas pasisako už ekologiją? Ar pritaria mokesčių mažinimui? Farmacinės kampanijos daro daug žalos: sutinka ar nesutinka? Ar demokratai turėtų oponuoti Donaldui Trumpui? Ar rinkėjas pritaria D. Trumpo „pirmiausiai Amerika" ekonominei nuostatai? „Prisiimame atsakomybę už šią situaciją“, – sakoma kompanijos pranešime. „Deep Root Analytics“ JAV Respublikonų partijos Nacionalinio komiteto užsakymu tyrė rinkėjų pažiūras. Kad duomenys buvo nutekinti, išsiaiškino saugumo klausimais besirūpinanti kompanija „UpGuard“. „JAV dalis rinkėjų duomenų yra vieša, tačiau duomenys apie nuostatas, balsuotojo elgseną per rinkimus yra surinkti iš kitų šaltinių ir gali būti naudojami kuriant reklamas ir ne tik. Informacija yra apie asmenis, bet jie paprastai naudojami jau apibendrinus, tarkime, Minesotos valstijoje 80 proc. yra prieš abortus, tad tai gali atsispindėti politinėje reklamoje“, - paaiškina informacinių technologijų ekspertas Marius Pareščius. Jis sako, kad šis duomenų paviešinimas atrodo gana keistai, nes susidaro įspūdis, kad jie niekada nebuvo saugomi. „Atrodo, kad buvo nesiimta pakankamai priemonių, kad tie duomenys nebūtų pasiekiami“, - kalbėjo M. Pareščius. Dabar šie duomenys vėl yra paslėpti ir nepasiekiami. „Tai yra vienas stambiausių duomenų nutekinimų", - vertino M. Pareščius. Vėliau duomenų bazė buvo apsaugota slaptažodžiu, tačiau iki tol maždaug dvi savaites prieiga prie jos buvo visiškai laisva. Kas spėjo pasinaudoti šiais duomenimis, kol kas tiriama.