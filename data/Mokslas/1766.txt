Greitai ir lengvai paleidžiamas dronas yra labai svarbus šių laikų karyboje, tačiau dabar linkstama prie tokio orlaivio, kurį dar visai neseniai būtume laikę žaislu. Kodėl? Kuo ypatingas šis dronas? „Next Generation Logistics“ pasiūlė 3D būdu atspausdintą droną, kuris iš tiesų yra visai paprastas. Iš kelių modulių surinktas orlaivis būtų paleidžiamas iš rankos ir galėtų įveikti nedidelius nuotolius, nešdamas tik veiksmo kamerą. Pagrindinis tikslas yra sutaupyti pinigų. Dabar naudojamas „RQ-11 Raven“ dronas, kuris taip pat yra paleidžiamas iš rankos ir vykdo žvalgybos užduotis, kainuoja apie 30 tūkstančių dolerių. Aišku, vienas dronas, kurio sparnų mojis tesiekia 137 cm, nėra toks jau naudingas - reikalinga visa jų sistema. Ji su trimis dronais ir valdymo centru jau kainuoja apie ketvirtį milijono JAV dolerių. O juk šie dronai neretai yra apgadinami, todėl tokias išlaidas pateisinti yra labai sunku. „Next Generation Logistics“ dronas, jau sudominęs Jungtinių Valstijų jūrų pėstininkų korpusą, kainuoja vos 615 dolerių. Jis nepasižymi tokiomis aukštosiomis technologijomis kaip „RQ-11 Raven“, tačiau galėtų būti siunčiamas į trumpas žvalgybos misijas, kur „RQ-11 Raven“ galimybių net nereikėtų. Taip būtų išvengta didžiulių išlaidų, patiriamų apgadinant brangų droną mažai reikšmingose misijose. „Scout“ nebūtų toks tvirtas kaip brangesni dronai Dar daugiau, jei leidžiantis „Next Generation Logistics“ dronas nusilaužtų sparną, jį pakeisti būtų galima labai greitai ir pigiai. Skaičiuojama, kad nauja sparno dalis kainuotų apie 8 dolerius. Palyginimui, panašus „RQ-11 Raven“ remontas atsieitų 8000 dolerių. „Scout“ pavadintas dronas šiuo metu gali skraidyti vos 12-20 minučių, tačiau skrydžio laikas jūrų pėstininkų nebaugina - maždaug tokioms misijoms šis bepilotis ir būtų skirtas. Tačiau pigi konstrukcija lemia tai, kad jis nėra labai tvirtas ir patikimas. Kita vertus, pigios plastiko dalys iš esmės gali būti išmestos vos sulūžusios. Nors dar neaišku, ar Jungtinių Valstijų jūrų pėstininkų korpusas pasirinks tokį bepilotį. Yra daugybė argumentų už ir prieš. Aišku, didžiausas „Scout“ privalumas yra kaina, tačiau ir panaudojimo lankstumas įkvepia. Įsivaizduokite droną, kurį būtų galima atspausdinti tiesiog bet kurioje užjūrio karinėje bazėje, kad ir kokia maža ji būtų.