Nepaprastai didelis ir šviesus mėnulis sutemus pirmiausia papuošė Azijos dangų. Jei nebus debesuota ir nebus pernelyg daug šviesinės taršos, žmonės galės pamatyti ties horizontu nepaprastai didelį Žemės palydovą iškart po saulėlydžio, kad ir kurioje pasaulio vietoje jie būtų. Toks reiškinys gali būti stebimas, kai Mėnulis per pilnatį būna labiausiai priartėjęs prie mūsų planetos, skriedamas savo orbitos perigėjuje. Mėnulis skrieja aplink Žemę elipsine orbita, todėl nuo jos būna skirtingu atstumu. Šį kartą jis bus arčiausiai Žemės nuo 1948 metų: nuo mūsų planetos jį skirs 356 509 kilometrai. Vidutinis atstumas yra apie 384,4 tūkst. kilometrų. Pirmadienį santykinai arti Žemės atsidursiančio Mėnulio pilnaties diskas turėtų būti apie 14 proc. didesnis ir 30 proc. ryškesnis, palyginus su pilnatimi tolimiausiame jo orbitos taške, nurodė Airijos astronomijos asociacija (IAA). Negana to, Mėnulis danguje į Žemę bus atsisukęs savo pietiniu pusrutuliu, ryškesniu už šiaurės pusrutulį, nurodė IAA Dangaus kūnų stebėtojai ir fotografai skubėjo užsiimti vietas, kuriose galėtų pirmieji išvysti ir įamžinti neįprastą reginį, tikėdamiesi, kad jo nesugadins užslinkę debesys ir šviesos tarša, būdinga daugeliui šio regiono miestų. Tūkstančiai žmonių pirmadienį susirinko į Sidnėjaus rytinį Brontės priemiestį, feisbuke perskaitę pranešimą apie jų laukiantį reginį. Pasitiesę piknikų kilimėlius ir apsiginklavę kameromis jie įsitaisė nedideliame paplūdimyje šalia Bondžio rajono. Kaskart, kai mėnulis trumpam išlįsdavo iš po pilkų debesų, per minią nuvilnydavo džiaugsmo šūksniai. „Tikrai labai gražu, – sakė vienas atėjusiųjų Aidanas Milaras-Powellas, apibūdindamas visą paplūdimyje tvyrojusią atmosferą. – Sidnėjuje žmonės paprastai taip nesirenka stebėti gamtos reiškinių“. Honkongo krantinėje susirinkę turistai, tarnautojai ir įsimylėjėlių poros stebėjo, kaip milžiniškas mėnulis pakilo virš miesto dangoraižių, o toliau į šiaurę esančioje Kinijos sostinėje Pekine „supermėnulis“ patekėjo virš miesto horizonto linijos.  „Niekada nesu matęs tokio didžiulio mėnulio, – sakė vienas iš susirinkusiųjų Honkongo krantinėje. – Mėnulis beveik oranžinis..., tikrai ypatingas“. Taivano sostinėje Taibėjuje daugiau nei 100 žmonių stovėjo eilėje prie vieno visuomeninio pastato, kad galėtų pažiūrėti į dangų pro ten pastatytą teleskopą, o kiti susispietė viename aukščiausių pasaulio dangoraižių „Taipei 101“, norėdami dar arčiau priartėti prie supermėnulio. „Pamatyti jį iš taip arti yra gana jaudinantis dalykas. Jis toks didelis, toks apvalus, toks šviesus“, – sakė Julia Lee, kuriai pavyko prisibrauti iki teleskopo. „Kai kurie didesni nei kiti“ Astronomų grupės pirmadienį organizavo specialius mėnulio stebėjimus. Vienos tokios astronomijos mylėtojų grupės nariai Indonezijos Džogjakartos mieste virš istorinių pastatų kylančio mėnulio laukė sulipę ant savo klubo pastato stogo. Tuo metu regiono observatorijose profesionalūs astronomai buvo pasiruošę plačiau papasakoti apie šį reiškinį juo susidomėjusiams smalsuoliams. Supermėnulis pritraukė ir Tailando astrologų dėmesį, tačiau jų pranašystės buvo prieštaringos. Pasak jų, toks milžiniškas mėnulis yra didelės katastrofos arba neišpasakytos sėkmės pranašas. Soraja Nuan-yoo, išgarsėjusi tuo, kad 2004 metais išpranašavo daugybę gyvybių Tailande ir kitose Indijos vandenyno valstybėse nusinešusį cunamį, perspėjo, kad „gamtinės katastrofos kyla“ mėnuliui priartėjus prie Žemės. Dėl supermėnulio taip pat bus stipresni potvyniai; dėl to ypač patenkinti banglentininkai, norintys ne tik paplaukioti ant didesnių bangų, bet ir padaryti tai naktį. Meteorologai pranašauja didesnius potvynius ir turistų pamėgtoje Indonezijos Balio saloje. Tačiau virš šio atostogautojų rojaus pakilusį mėnulį pirmadienį gaubė lietaus debesys, dėl kurių banglentininkams teko atsisakyti savo planų. Iš anksto nežinodamas apie šį reiškinį žmogus vargiai pastebėtų, kad Mėnulis yra ryškesnis nei įprastai, sako astronomai. Kadangi jis yra aukštai danguje, būtų sunku pasakyti, jog jis yra didesnis. Tačiau horizonte Mėnulis gali atrodyti ypač įspūdingai. „Kai žiūrite į mėnuli, kai jis kyla, atsiranda optinė iliuzija, kad jis atrodo didesnis“, – naujienų agentūrai AFP sakė astronomas, Šiaurės Airijos Armos observatorijos garbės direktorius Markas Bailey. Būdamas žemai, medžių ar pastatų fone, mūsų palydovas žmogaus akiai atrodo didesnis, nors visą naktį jis yra tokio paties dydžio. Supermėnulio reiškinys yra gana dažnas – jį galima stebėti vidutiniškai kas 14 mėnesių. „Tačiau kai kurie supermėnuliai yra didesni nei kiti“, – sakė Pascalis Descampsas iš Paryžiaus astronomijos observatorijos. Anot jo, kuo arčiau Žemės yra Mėnulis, tuo jis atrodo didesnis. Kitas panašus toks reiškinys nutiks 2034 metais, kai Mėnulis bus dar arčiau Žemės – 64 km arčiau nei šį kartą.