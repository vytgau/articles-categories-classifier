Oro linijų bendrovės turi šiek tiek skirtingus protokolus, kaip reikėtų elgtis keleivio mirties atveju. Jų taisyklės taip pat priklauso nuo mirties aplinkybių. Tačiau tikslius protokolus, reguliuojančius personalo veiksmus keleivio mirties atveju, oro linijų bendrovės atskleidžia nenoriai, rašo businessinsider.com. „Mes turime procedūras, kaip elgtis su keleiviu, jei jį ištiko medicininė nelaimė“, – elektroniniu paštu sakė „American Airlines“ atstovas spaudai Rossas Feinsteinas. Tačiau reikia turėti galvoje vieną svarbią detalę: techniškai pripažinti žmogaus mirtį gali tik gydytojas ar licencijuotas medicinos profesionalas. Tai reiškia, kad danguje oficialiai niekas nemiršta (nebent lėktuvu skristų daktaras). „American Airlines“ lėktuvuose mes galėtume panaudoti medicininės pagalbos rinkinius ir susisiekti su medikais žemėje dėl tolesnės pagalbos, – sakė R. Feinsteinas. – Mūsų skrydžių palydovai yra apmokyti, kaip padėti keleiviui, jeigu jam reikia medicininės pagalbos“. „JetBlue“ ir „Southwest Airlines“ atstovai apie skubią medicininę pagalbą kalbėjo panašiai ir apie protokolą mirties atveju nieko konkretaus neatskleidė. „Skrydžių palydovai naudojasi keliais šaltiniais, įkaitant (radijo ar palydovinį) ryšį su profesionaliais medikais žemėje ir pagalbą iš kvalifikuotų medikų, kurie atsitiktinai skrenda tuo pačiu lėktuvu“, – elektroniniame laiške rašė „Southwest Airlines“ atstovė spaudai Cindy Hermosillo. Jei keleivis miršta skrydžio metu, lėktuvo įgula pamėgins patvirtinti mirtį, patikrindama gyvybės ženklus, tačiau jokio pareiškimo neskelbs, pažymi „Quartz“. Mirusysis tuomet bus perkeltas į tuščių vietų eilę, prisegtas ir, kaip įprastai, uždengtas apklotu. Jei laisvų vietų eilės nėra, miręs keleivis paliekamas savo vietoje ir uždengiamas antklode. „Singapore Airlines“ anksčiau eksploatavo „Airbus“ lėktuvus, kurie turėdavo specialią patalpą mirusiam žmogui gabenti, rašoma viename „The Guardian“ straipsnyje. Tačiau dabar šie lėktuvai nebenaudojami. Laikyti mirusį žmogų tualete nėra gera išeitis, teigiama viename 2010 metų BBC dokumentiniame filme. „Perkelti mirusį keleivį į tualetą negalima, – savo studentams šiame filme sako vienas „British Airways“ instruktorius. – Tai nėra pagarbu, be to, kūnas nusileidimo metu nebus prisegtas. Jeigu mirusysis nukris nuo tualeto, jis gali įstrigti ant kabinos grindų. Tuomet teks išrinkti lėktuvą, kad iškrapštytum tą žmogų“.