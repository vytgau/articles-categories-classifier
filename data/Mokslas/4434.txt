Šiaurės Gvatemaloje esančioje Peteno provincijoje mokslininkai rado dviejų majų miestų-imperijų sąveikos įrodymų. Šie radiniai gali atskleisti daugiau faktų apie Tikalio ir Kaanulio dinastijų kovas. Gvatemalos archeologai Cholmulio gyvenvietėje šalies šiaurėje rado dvi kapavietes, kurios gali padėti nušviesti karus tarp majų imperijos dinastijų. Viena iš kapaviečių, sprendžiant iš prabangios puošybos, galėjo priklausyti valdovui. Kieno palaikai ilsisi antrojoje kapavietėje – neaišku. Bet būtent joje rastas įdomiausias archeologinis objektas. Abi kapavietės priskiriamos VI-VII mūsų eros amžiui: šiuo laikotarpiu čia tarpusavyje varžėsi dvi galingos dinastijos – Tikalio ir Kaanulio. Rastas vėrinys, archeologų nuomone, galėjo būti karinis trofėjus.