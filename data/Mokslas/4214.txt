Prieigos prie interneto direktyva, kurią jau patvirtino Parlamentas ir ES ministrai, turėtų neįgaliesiems ir pagyvenusiems žmonėms palengvinti prieigą prie duomenų ir paslaugų internete, pavyzdžiui, pildyti mokesčių deklaracijas, teikti prašymus dėl pašalpų, mokėti mokesčius ar pateikti prašymą studijuoti universitete. EP pranešėja ir narė Dita Charanzova informavo: „Šiandien patvirtinome sprendimą, kad elektroninė valdžia (e. valdžia) turi būti prieinama visiems. Kaip ir pastatai, kuriuose įsikūrę valdžios organai, taip skaitmeniniai vartai turėtų būti atviri visiems“. Pagal naująsias taisykles, viešojo sektoriaus įstaigų interneto svetainės ir mobiliosios programėlės – nuo vyriausybių, teismų ir policijos departamentų iki ligoninių, universitetų ir bibliotekų – turės atitikti bendrus prieinamumo standartus. Parlamento nariai įtvirtino taisykles, kurias privalės atitikti programėlės, naudojamos mobiliuosiuose įrenginiuose, kaip išmanieji telefonai ir planšetės. Viešojo sektoriaus įstaigos privalės reguliariai teikti „detalią, suprantamą ir aiškią“ informaciją apie pokyčius, kurių imasi, kad jų interneto svetainės ir mobiliosios programėlės atitiktų direktyvoje nustatytas taisykles, taip pat paaiškinti, kodėl kai kurios dalys dar nėra prieinamos, bei pateikti priežastis, kodėl taip yra. Bus įsteigtas „grįžtamojo ryšio mechanizmas“, kad vartotojai galėtų pateikti atsiliepimus apie puslapių prieinamumą ir prašyti informacijos, jeigu turinys neprieinamas. Direktyvos taisyklės galioja ne visam turiniui; jis negalioja toms turinio dalims, kurios nenaudojamos administravimo tikslais, tačiau EP nariai patikino, kad, vartotojui paprašius, jam turės būti suteikta prieiga ir prie šio tipo turinio. Maždaug 80 mln. Europos Sąjungos gyventojų turi negalią. Populiacijai senstant, neįgalių žmonių bei sergančių senatvinėmis ligomis skaičius auga, todėl prognozuojama, kad iki 2020 m. jis pasieks 120 mln. Direktyva pateikta ES oficialiajame leidinyje, dabar kiekviena valstybė narė turi perkelti ją į savo nacionalinę teisinę sistemą per 21 mėnesį nuo jos įsigaliojimo. Tai atlikus, viešojo sektoriaus įstaigos privalės per 12 mėnesių pritaikyti nuostatas naujoms interneto svetainėms, per 24 mėn. – jau egzistuojančioms svetainėms ir per 33 mėnesius – mobiliosioms programėlėms.