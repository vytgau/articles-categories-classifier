Jie tvirtina, kad galaktikų yra dešimt kartų daugiau nei manyta anksčiau. Tarptautinė astronomų komanda, tirdama tolimo kosmoso vaizdus ir kitus duomenis, užfiksuotus kosminio teleskopo „Hubble“, sukūrė žinomos visatos 3D žemėlapį. Jame nurodyta nuo 100 iki 200 mlrd. galaktikų. Tada tyrinėtojai pritaikė naujus matematinius modelius ir paskaičiavo, kur galėtų egzistuoti kitos, mokslininkų neaptiktos ir neužfiksuotos galaktikos. Jie suvokė, kad Visatoje turėtų būti dešimt kartų daugiau galaktikų nei žinoma. Tačiau šių nežinomų galaktikų užfiksuoti gali ir nepavykti: gali būti, kad jos yra per blankios arba pernelyg nutolusios nuo gana ribotų šiandien naudojamų teleskopų. „Stulbinantis rezultatas, kad 90 proc. visų Visatos galaktikų dar turi būti ištirtos. Kas žino, kokių įdomių dalykų mes atrasime, kai ištobulinsime savo teleskopus ir pradėsime jas studijuoti“, - teigė Jungtinės Karalystės Notingemo universiteto astrofizikos profesorius Christopheris Conselice'as.