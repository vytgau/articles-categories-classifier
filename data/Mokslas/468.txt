Mokslininkai teigia, kad miego trūkumas neigiamai veikia mūsų gebėjimą susikaupti, priimti greitus sprendimus, prisideda prie širdies ligų, regos sutrikimų ir daugybės kitų sveikatos problemų. Žinoma ir tai, kad gerai neišsimiegojęs žmogus turi didesnę riziką pakliūti į nelaimę – jis gali patekti į eismo įvykį, susižaloti darbe, nugriūti lipdamas laiptais. Iš tikrųjų, visi šie dalykai žmogų gali pražudyti, tačiau dėl to tiesiogiai miego trūkumas nėra kaltas. Kita vertus, panašu, kad miego trūkumas anksčiau ar vėliau mus nužudytų. Mokslininkai atliko eksperimentus su pelėmis. Joms nebuvo leidžiama užmigti ir po 32 dienų jos visos žuvo. Keisčiausia tai, kad skrodimas ir eilė tyrimų negalėjo atsakyti, kas jas pražudė. Labiausiai tikėtina, kad miego trūkumas sukėlė netikėtą imuninę reakciją arba jas pražudė staiga nukritusi kūno temperatūra. Taigi, mokslininkai beveik neabejoja, kad miego trūkumas gali sukelti mirtį. Visada reikėtų gerai išsimiegoti ir vengti visiškai bemiegių naktų. Nors nėra aišku, kiek laiko be miego reikėtų žmogaus mirčiai, tas dienų skaičius nebus didesnis nei graužikų atveju. Vis dėlto, greičiausiai jus aplankys ne mirtis, o būtent miegas – ištverti ilgą laiką be miego yra beveik neįmanoma. Jei jūsų nežadintų įkyrūs mokslininkai kaip tų pelių atveju, o jūsų smegenys būtų sveikos ir nevartotumėte jokių vaistų, jūs paprasčiausiai užmigtumėte. Kad ir kaip stengtumėtės, ateis laikas, kuomet jūsų kūnas išsijungs ir tuomet pabusite tik po kelių valandų. Net jei sugebėsite nuolat judėdami išlikti sąmoningi, jūsų smegenys vis tiek ims snausti – aktyvumas paeiliui sumažės visuose smegenų regionuose. Visi iki šiol įvykę bandymai pasiekti ilgiausio laiko be miego rekordą iš esmės nėra pripažįstami, nes žmogaus kūnas vis tiek randa būdų nusnausti kad ir kelias akimirkas. Miego trūkumas yra žinomas kankinimo būdas. Teigiama, kad nelaisvėje laikomiems žmonėms miegoti neleisdavo ir CŽA, nes buvo manoma, kad tai iš esmės nėra pavojinga. Visgi, miego trūkumas gali pražudyti ir saves tuo kankinti nereikėtų.