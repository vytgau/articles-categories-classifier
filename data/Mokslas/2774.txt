Vien per pastaruosius 12 mėnesių kone 6 000 turistų neteko 8,5 milijono eurų per internete plintančias apgaules, skelbiama pranešime spaudai. Londono policijos sukčiavimo žvalgybos biuro tyrimo duomenimis, vienas sukčiavimo atvejis vartotojams vidutiniškai sukelia apie 1 200 svarų nuostolių (apie 1 430 eurų). Tarp atskleistų internete plintančių apgaulių dažniausiai pasitaiko apgyvendinimo paslaugas reklamuojančios fiktyvios svetainės bei jų reklamos internete ir socialiniuose tinkluose. „Taip pat pasitaiko fiktyvių svetainių, viliojančių keliautojus rezervuoti ir įsigyti lėktuvų bilietus už gerokai mažesnę kainą. Tačiau dažnai tokių apgaulių metu vartotojai negauna jokio bilieto arba jiems atsiunčiamas fiktyvus, norimam skrydžiui visiškai negaliojantis bilietas“, – pasakoja įmonės „Baltimax“ pardavimų vadovas Deividas Pelenis. Sukčiai taikosi ne tik į poilsinėmis kelionėmis besidominčius vartotojus, bet ir planuojančius dalyvauti sporto renginiuose ar užsakyti papildomas pramogas ir paslaugas kelionės metu. Pasak saugumo ekspertų, sukčiavimo atvejų kiekis gali būti gerokai didesnis, nes ne visi į sukčių pinkles patekę vartotojai kreipiasi pagalbos ir bando atgauti sumokėtus pinigus. Britų tyrimas taip pat atskleidė, kad labiausiai sukčiai internete atakuoja 20-29 ir 30-39 metų amžiaus vartotojus. „Panašu, kad vyresni keliautojai yra gerokai atsargesni ir nepatenka ant sukčių kabliuko arba savo keliones planuoja su kelionių agentūromis“, – komentuoja D. Pelenis. Saugumo ekspertai planuojantiems atostogas pataria atidžiau ieškoti gerų pasiūlymų internete: tikrinti interneto svetainių adresus, pasidomėti, ar keliones parduodančios įmonės yra veikiančios teisėtai, kokie jų klientų atsiliepimai. Rekomenduojama už bilietus ar viešbučio rezervaciją atsiskaityti tik kreditine kortele, taip pat atidžiai skaityti sutartis dėl papildomų ir galimų paslėptų sąlygų.