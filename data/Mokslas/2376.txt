KTU studentas pasidalino įspūdžiais iš JAV veikiančios valstybinės agentūros, atsakingos už visas nekarines kosmoso tyrimo programas. Didžiausioje ir seniausioje pasaulyje kosmoso tyrimo organizacijoje lietuvis buvo paskirtas į Kosmoso biologinių mokslinių tyrimų skyriaus (angl. Space Bioscience Research Branch) jaunesniojo inžinieriaus pareigas. „NASA miestelis pakankamai didelis, čia esantys pastatai primena senus amerikietiškus filmus. NASA teritorija – ypatingai stebima, o sustiprinta apsauga prasmukti į vidų neleidžia jokiam pašaliniam asmeniui. Nors esu NASA stažuotojas, jokios išimtys man nėra taikomos – kiekvieną kartą įeinant ir išeinant privalau rodyti savo pasą", - pranešime spaudai cituojamas jis. Pasak D. Miklušio, norint įeiti į tyrimų zoną (angl. Research Area), privalu turėti NASA išduotą pažymėjimą ir lydintį asmenį, kuris galėtų įsivesti į teritoriją. „Todėl jau 8 valandą ryto prie vartų laukia man paskirtas vadovas, NASA vyresnysis inžinierius Teris C. Lusbis, su kuriuo visą dieną praleidžiame stovykloje. Iš pat pradžių man čia labai patiko: žmonės draugiški, malonūs, daug klausinėja apie Lietuvą. Be manęs NASA stažuojasi dar 50 studentų iš JAV ir kitų šalių. Laboratorijoje kasdien kartu dirbu su trimis užsienio studentais. Kiekvienoje Ames tyrimų centro laboratorijoje dirba bent po vieną studentą", - sakė jis. Studentas pasakoja, kad jo vadovas NASA Teris C. Lusbis šioje organizacijoje dirba jau 30 metų ir šiuo metu be lietuvio „prižiūri“ dar du praktikantus amerikiečius.  „Jis labai malonus, dėmesingas, skiria daug laiko užduočių ir darbo paaiškinimui. Vadovas taip pat domisi mano įgyta patirtimi KTU ir buvo labai nustebęs tuo, kad galiu ir moku dirbti su tokiomis programomis kaip „Altium“ ir „Labview“, - teigė jaunuolis. Praktikuodamasis NASA, D. Miklušis prisideda prie projekto, kurio metu kuriamas dozimetras radiacijai matuoti misijų metu Marse ir panašiomis sąlygomis. Studento iš Lietuvos tikslas – suprojektuoti ir testuoti jo pradinį stiprintuvą. „T. C. Lusbis prieš keletą metų daug dirbo prie šio projekto, tačiau dėl perskirstyto finansavimo jis nebuvo užbaigtas. Man atvykus į NASA, vadovas nusprendė atgaivinti šį projektą ir su mano pagalba padidinti sensoriaus tikslumą bei įrodyti, kad šį projektą verta finansuoti ir įgyvendinti", - sakė jis. Vykdant projektą, siekiama išgauti kuo didesnį jutiklio tikslumą. Anot D. Miklušio, rinkoje yra daug pigesnių dozimetrų, tačiau tikslaus ir tinkančio specifinėmis sąlygomis erdvėse – nėra. Visgi, lieka ir laisvo laiko, nes savaitgaliai visiems stažuotojams laisvi. „Jau pirmąją savaitę teko aplankyti San Franciską, kur pėsčiomis nuėjome net 45 kilometrus ir apžiūrėjome visą miestą. Na, o darbo dienomis nuo 8 val. ryto iki 16 val. popiet dirbu NASA miestelyje", - pasakojo D. Miklušis. Kalbėdamas apie pirmuosius įspūdžius iš NASA, studentas sako, kad tai – puiki patirtis. KTU EEF studentas D. Miklušis kartu su kitais KTU studentais nuo 2017 m. birželio 5 d. atlieka 10 savaičių vasaros stažuotę NASA Ames tyrimų centre, kurios metu studentai dirbs prie konkrečių tyrimų projektų ir turės galimybę prisidėti prie pačių pažangiausių mokslinių tyrimų vykdymo ir kosminių technologijų kūrimo. KTU studentai stažuotę baigs 2017 m. rugpjūčio 11 d.