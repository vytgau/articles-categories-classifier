Šis asteroidas buvo atrastas 1981-aisiais. Jis buvo pavadintas (3122) Florence – XIX amžiaus šiuolaikinės slaugos pradininkės Florence Nightingale garbei. „Florence yra didžiausias asteroidas, praskrisiantis taip arti mūsų planetos nuo to laiko, kai prieš šimtmetį buvo aptiktas pirmas netoli Žemės skriejantis asteroidas“, – nurodė NASA. Tai yra vienas didžiausių asteroidų, skriejančių netoli Žemės: jo plotis siekia 4,4 km, arba maždaug 30 Egipto piramidžių kartu sudėjus. „Nors daug žinomų asteroidų yra praskrieję daug arčiau nei rugsėjo 1-ąją praskris Florence visi jie buvo mažesni“, – teigė NASA Netoli Žemės esančių objektų tyrimų biuro vadovas Paulas Chodasas. Mokslininkai planuoja šį asteroidą ištirti radarais, esančiais Kalifornijoje ir Puerto Rike. „Galutinės radaro nuotraukos parodys tikrąjį Florence dydį, be to, jos gali atskleisti jo paviršiaus detalių iki 10 metrų tikslumu“, – teigė NASA. Florence praskris arčiausiai Žemės nuo 1890-ųjų, o kitą kartą šis asteroidas taip priartės prie mūsų planetos tik po 2500-ųjų. Asteroidai yra kosminės uolos, likusios po Saulės sistemos formavimosi laikotarpio maždaug prieš 4,5 mlrd. metų. Manoma, kad šių dangaus kūnų yra milijonai. Dauguma jų skrieja vadinamojoje asteroidų juostoje tarp Marso ir Jupiterio. Dideli asteroidai su Žeme susiduria itin retai. Automobilio dydžio asteroidų į Žemės atmosferą rėžiasi beveik kasmet, bet jie paprastai spėja sudegti nepasiekę planetos paviršiaus. „Maždaug kas 2 tūkst. metų futbolo stadiono dydžio meteoroidas trenkiasi į Žemę ir tai vietovei padaro didelės žalos“, – teigė NASA. „Ir tik kas kelis milijonus metų priartėja pakankamai didelis objektas, keliantis grėsmę Žemės civilizacijai“, – pridūrė mokslininkai. Jie tvirtina, kad Florence tokio pavojaus nesukels.