Šeštadienį prasidedančios parodos organizatoriai žada daugiau nei 40 pranešimų žaidimų industrijos, naujųjų technologijų bei socialinių medijų temomis. Lankytojų lauks viena lengvesnio turinio konferencija — „Žaidžia visi“, o kitoje žaidimų kūrėjai dalinsis įžvalgomis apie žaidimų industriją. Parodoje taip pat vyks „Cosplay“ konkursas, kuris, anot organizatorių, bus tarptautinis. „Šiemet net trečdalis visų konkurso dalyvių atvyksta iš Latvijos. Taip pat turime cosplayerių iš Baltarusijos, o renginį ves cosplay renginių veteranas iš Estijos. Kadangi konkursą rengiame anglų kalba, tikimės, kad kitąmet užsienio svečių skaičius bus dar didesnis,“ – pranešime teigė konkurso koordinatorė Ingė Štalytė. Parodoje savaitgalį vyks elektroninio sporto finalinės varžybos. Šeštadienį vyks „League of Legends“ taurės finalas, o sekmadienį - „CS:Go“ turnyro pusfinalis bei finalinės varžybos. Šiemet „GameOn“ bus gyvai atliekami vaizdo žaidimuose skambantys kūriniai. Specialiai šiam pasirodymui bus išplėsta pagrindinė VDU kamerinio orkestro sudėtis. Išsiplėtęs iki simfoninės sudėties orkestras sugros kūrinius iš kultu tapusių žaidimų: „World of Warcraft“, „Bioshock“, „Journey“, „Minecraft“ ir daugelio kitų.