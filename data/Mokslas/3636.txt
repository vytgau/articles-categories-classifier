Pavadinimas pasikeis nuo naujų bendrovės įstatų registravimo Lietuvos Respublikos juridinių asmenų registre datos. Tai planuojama padaryti trečiadienį. Pernai gruodį neeiliniame akcininkų susirinkime pritarta bendrovių „Teo Lt“, „Omnitel“ ir „Baltic Data Center“ reorganizavimui ir bendros įmonės pavadinimo keitimui į „Telia Lietuva", skelbta per „Nasdaq" vertybinių popierių biržą. Paslaugų sąlygos klientams nesikeičia, anksčiau sudarytų sutarčių persirašyti nereikia. „Metus trukęs bendrovių susijungimas į „Telia“ – daugiau nei įmonių integracijos pabaiga. Tai yra technologijų apjungimo pradžia, kurios reikia ateities paslaugoms kurti. Taip galėsime realizuoti dar daugiau idėjų. Į vieną, visą ko tinklą sujungiame viską, ko reikia žmonėms ir verslui“, – sako Kęstutis Šliužas, „Telia Lietuva“ vadovas. Vienu vardu veikiančių integruotų telekomunikacijų bendrovių pasaulyje dar yra nedaug, o Baltijos jūros regione – tik Vokietijoje ir Estijoje, rašoma bendrovės pranešime. „Planuojame, kad pradėjus masiškai diegti 5G technologiją mūsų šviesolaidžio ir mobiliojo ryšio tinklai leis sukurti visiškai naujos kokybės skaitmeninę aplinką. O tai reiškia technologinę revoliuciją versle, namų ir darbo aplinkoje“, – sako K. Šliužas. „Telia Lietuva“ sukurta prie „Teo“ prijungiant „Omnitel“ ir „Baltic Data Center“, tuo pačiu pakeičiant veiklą tęsiančios bendrovės pavadinimą. Šiandien registruojamas bendrovės pavadinimas – Telia Lietuva, AB. „Teo“, „Omnitel“ ir „Baltic Data Center“ prekių ženklai ir įmonių pavadinimai ateityje nebus naudojami. „Telia Lietuva“ savo paslaugoms naudos pagrindinį – „Telia“ prekės ženklą.  Visoje Lietuvoje su „Telia“ prekės ženklu veikia 70 klientų aptarnavimo salonų. Privatūs klientai telefonu aptarnaujami numeriu 1817, o verslo - 1816. DELFI primena, kad 2016 m. sausio pradžioje „Teo“ iš „Telia Company AB“ įsigijo 100 proc. „Omnitel“ akcijų. Tuomet skelbta, kad bendrovės turės vieną vardą „Telia“, tačiau tik vidaus vartojimui. Šis prekės ženklas yra naudojamas „Telia Company“ tinklams Švedijoje, Danijoje, pernai su juo „Telia Company“ tęsė veiklą Estijoje, atsisakydama prekės ženklų „Eesti Telekom“, EMT ir „Ellion“. „Teo“ ir „Omnitel“ įmonių grupė turi 1,3 mln. mobiliojo ryšio vartotojų, 485 tūkst. fiksuotojo telefono ryšio linijų, 400 tūkst. plačiajuosčio fiksuotojo interneto prieigų, daugiau nei 220 tūkst. televizijos paslaugų vartotojų ir daugiau nei 3 tūkst. darbuotojų. Daugiau nei 88 proc. „Teo“ akcijų valdo didžiausia Šiaurės ir Baltijos šalių telekomunikacijų bendrovė „Telia Company“, kurios akcijomis prekiaujama „Nasdaq Stockholm“ ir „Nasdaq Helsinki“ vertybinių popierių biržose. 