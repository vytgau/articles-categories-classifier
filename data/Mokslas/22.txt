„Entuziazmas įsigijus naują telefoną neblėsta bent porą savaičių. Per tą laiką visiškai pamirštame senąjį – kartais jį atiduodame artimiesiems, bet dažniausiai tiesiog paliekame kur nors stalčiuje. O nevertėtų, nes net ir kelių pastarųjų metų išmanieji telefonai yra ganėtinai galingi ir jais galima toli gražu ne vien skambinti ar siųsti trumpąsias žinutes. Šiuos įrenginius galima puikiai panaudoti įvairiose situacijose namie, biure ar net dalyvaujant moksliniuose tyrimuose“, – pranešime spaudai cituojamas „Bitės Profas“ Egidijus Adomkaitis ir dalinasi penkiais seno telefono panaudojimo būdais. Pirmas būdas: telefonas kaip išmani interjero detalė Atšventus Naujuosius metus, visi popieriniai praėjusių metų kalendoriai keliauja tiesiai į šiukšlių dėžę. Tačiau senas išmanusis gali pavirsti puikiu staliniu kalendoriumi, pasitelkus „Google Calendar“ („iOS“, „Android“) programėlę. Vartotojai gali ne tik pasirinkti iš įvairių išdėstymo variantų nuo dienos plano iki metų kalendoriaus, bet ir nustatyti priminimus svarbiausiems įvykiams. Svarbiausia – įrenginys galės visada būti įjungtas ir nuolat rodyti artimiausius dienos planus. Kitas puikus būdas suteikti interjerui modernumo ir tuo pat metu panaudoti nebereikalingą išmanųjį – paversti jį dideliu skaitmeniniu laikrodžiu su „Digital Clock“ („iOS“, „Android“) programėle. O seną planšetinį kompiuterį ar didesnį ekraną turintį išmanųjį galima panaudoti kaip modernų nuotraukų rėmelį, įsirašius „Million moments“ („iOS“, „Android“) programėlę. Antras būdas: tiesiog išmanus žadintuvas Nenorintiems neštis savo išmaniojo telefono į miegamąjį, E. Adomkaitis siūlo galimybę atsibusti išmaniai: „Senesni išmanieji telefonai puikiai tinka būti naudojami kaip žadintuvai: nebus pagundos prieš miegą „šiek tiek“ panaršyti socialiniuose tinkluose, o pakankamai didelis ekranas bei pagal savo skonį pasirenkamas žadintuvo skambėjimo tonas leis pabusti pačiu maloniausiu – kiek tai įmanoma – būdu“, – teigia specialistas. Trečias būdas: nuotolinis kompiuterio ar televizoriaus valdymas Senas išmanus telefonas gali veikti kaip puikus nuotolinis pultelis: „Savo namų kompiuteryje ir sename telefone įrašę „Chrome Remote Desktop“ („iOS“, „Android“) programėlę, galėsite kompiuterį valdyti nepakilę nuo sofos. Pavyzdžiui, prijungę kompiuterį prie televizoriaus galėsite sustabdyti garso ir vaizdo įrašus ar pakeisti dainą tiesiai iš telefono. Jei norite dar daugiau galimybių, pravers programėlė „Team Viewer“ („iOS“, „Android“). Arba galite seną išmanųjį paversti paprasčiausiu nuotoliniu televizoriaus pulteliu, parsisiuntę programėlę „Peel“ („iOS“, „Android“)“, – teigia specialistas. Ketvirtas būdas: išmaniųjų namų valdiklis „Daug kalbame apie išmanius namus bei įvairius prietaisus, pradedant šaldytuvais, baigiant veidrodžiais, kurie gali būti prijungti prie interneto ir įgauti papildomų funkcijų. Sename mobiliajame telefone įdiegus „Nest“ („iOS“, „Android“) programėlę, galėsite valdyti išmaniųjų namų įrenginius. O jei norite valdyti dar daugiau įrenginių: nuo išmanaus oro kondicionieriaus iki video projektoriaus ar apšvietimo, rinkitės „AnyMote“ („iOS“, „Android“) programėlę, kuri palaiko apie 900 tūkst. įvairių įrenginių. Tiesa, abejais atvejais namai turi būti apstatyti išmaniais ir prie interneto prijungtais įrengimais“, – pataria E. Adomkaitis. Penktas būdas: senas įrenginys – mokslinių tyrimų resursas „Šiandien egzistuoja ne vienas projektas, įdarbinantis išmaniuosius telefonus moksliniams tyrimams: užtenka viso labo įjungti tam skirtą programėlę, padėti telefoną į šalį ir jo resursai bus naudojami moksliniais tikslais, pavyzdžiui, naujų gyvybės formų paieškai kosmoso platybėse. Norintys tokia forma įdarbinti savo senus išmaniuosius telefonus, gali pradėti nuo programėlės BOINC (kol kas, deja, prieinamos tik „Android“ turėtojams). Ją atsisiuntus ir pasirinkus norimą mokslinį projektą – nuo ligų tyrimo iki asteroidų grėsmės apskaičiavimo – galima jaustis padarius gerą darbą, nes jūsų telefonas jau bus įdarbintas kilniam tikslui, o patį projektą pasirinkti pagal tai, kas jums atrodo labiausiai verta jūsų telefono resursų“, – netradicinį seno išmanaus telefono panaudojimo būdą siūlo E. Adomkaitis. Na, o jei nei vienas iš šių senesnių išmaniųjų telefonų panaudojimo būdų jums nėra tinkamas – arba telefonas sugedęs, greitai išsikrauna ar pernelyg lėtai veikia – tuomet vietoje šiukšlių dėžės E. Adomkaitis pataria rinktis tinkamą perdirbimą. Nebereikalingą seną telefoną mielai priims „Bitės Profai“, o vėliau pasirūpins jo utilizavimu arba perduos perdirbimui. Kas žino, galbūt jūsų turėtas senas išmanusis telefonas po perdirbimo sugrįš pas jus kitos išmanios technologijos pavidalu.