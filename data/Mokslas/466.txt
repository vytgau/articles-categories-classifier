IDC skaičiavimais, pasaulio įmonės pernai pardavė iš viso 1,46 mlrd. išmaniųjų telefonų. Tačiau IDC ekspertai prognozuoja, kad jau šiemet pardavimai ims augti. Jų vertinimais, 2017–2022 metais išmaniųjų telefonų rinka augs po vidutiniškai 2,8 proc. per metus ir 2022 metais bus parduota 1,68 mlrd. išmaniųjų telefonų. „Mes visi žinojome, kad šie metai ateis, – rašoma IDC apžvalgoje. – Vien Kinijoje parduotų išmaniųjų telefonų skaičius 2017 metais sumažėjo beveik 5 proc., Europoje, Artimuosiuose Rytuose ir Afrikoje pardavimai smuko 3,5 proc., o JAV pardavimų rodiklis, palyginti su metais anksčiau, nepakito.“ Kalbėdami apie svarbiausias būsimas tendencijas, ekspertai ypač pabrėžia 5G tinklų atsiradimą. IDC prognozėmis, pirmieji išmanieji telefonai, pritaikyti šiai technologijai, rinkoje pasirodys 2019 metais, o iki 2022 metų jų užimama rinkos dalis padidės iki 18 procentų. „iPhone“ pardavimai 2017 metais ūgtelėjo tik 0,2 proc. iki 215,8 mln. vienetų, o 2018 metais, IDC vertinimais, šių įtaisų pardavimai padidės 3,7 proc. iki 223,8 mln. vienetų. 2017–2022 metais „iPhone“ pardavimai augs po vidutiniškai 2,4 proc. per metus ir paskutiniais šio laikotarpio metais sudarys 242,4 mln. vienetų.