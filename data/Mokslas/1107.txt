„Bitės Profai“ parengė pranešimą spaudai apie penkis išmanius patarimus, kurie padės tiek šeimininkams, tiek jų augintiniams. „Kasdien matome, kaip naujos išmanios technologijos lengvina žmonių gyvenimus, bet dažnai pamirštame savo augintinius. Mylimiems gyvūnams taip pat yra begalė išmanių įrenginių ar programėlių. Jos ne tik padės linksminti ir prižiūrėti savo keturkojus, bet ir užtikrins, kad jie augtų sveikti“, – sako „Bitės Profas“ Egidijus Adomkaitis ir dalinasi penkiais būdais, kaip savo keturkojais rūpintis išmaniau. Pirmas būdas: kaupkite visą svarbiausią informaciją vienoje vietoje „Neauginantiems namuose gyvūnų kartais gali pasirodyti, jog tai nėra labai sudėtingas darbas. Bet juk neužtenka su savo augintiniais tik žaisti ir nepamiršti jų pamaitinti. Rūpintis jų sveika gyvensena – didelis darbas. Juk reikia žinoti, kada reguliariai atlikti skiepus, planuoti vizitus pas veterinarą, sekti augintinio svorį, medicinos istoriją ar ką jie valgo. Norint nepasimesti tarp begalės šių klausimų, patartina naudoti programėlę „11 Pets“ („Android“, „iOS“), kurioje ne tik patogiai galėsite matyti visą aktualią informaciją, bet ir gausite priminimus apie artėjančius vizitus ar net besibaigiančias maisto atsargas“, – pataria E. Adomkaitis. Antras būdas: pasižymėkite įdomiausius maršrutus Specialistas pastebi, kad bėgiojimo distancijų ir laiko fiksavimo mada persikelia ir į gyvūnų pasaulį: „Labai dažnai vedžiojant šunį, ypač nepažįstamoje vietoje, galima netikėtai rasti labai gražių maršrutų. Tačiau laikui bėgant juos galima primiršti ir kitą kartą neberasti tos gražios pievelės, kur jūsų keturkojis gaudė paukštelius. Programėlė „Dog Walk“ („Android“, „iOS“) leidžia matyti jūsų pasivaikščiojimų maršrutus, fiksuoti nuotraukas ir jomis dalintis. Mylimam augintiniui tai taip pat praverčia, ypač jei gyvūnui reikia didinti fizinį aktyvumą. Programėlėje galite matyti kasdien nueitą atstumą ir pamažu spartinti tempą – visai kaip ir žmonių bėgiojimo programėlėse.“ Trečias būdas: žaiskite ir nebūdami namuose „Jei jūsų augintiniui trūksta veiklos ir pats negalite skirti daug laiko tam, yra sprendimas – išmanus „Pebby“ kamuoliukas. Pavyzdžiui, išėję į darbą galite palikti kamuoliuką, kad jis automatiškai riedėtų per namus ir gyvūnas galėtų jį gaudyti. Taip pat galima laisvą minutę prisijungti nuotoliniu būdu ir valdyti įrenginį pačiam. Tokiu būdu užtikrinsite, kad jums nesant namuose, keturkojis viso laiko nepraleistų snausdamas, o ir patiems bus labai smagi petraukėlė darbo metu“, – sako E. Adomkaitis. Ketvirtas būdas: matykite, ką augintinis veikia vienas „Dažnai palikus namus daugeliui šeimininkų vėliau kyla klausimų, kodėl kalėdinė eglutė guli ant šono, kur dingo vienas batas ar kas suvalgė ne vietoje paliktą vakarienę. Tokiose situacijose labai praverčia išmanios belaidės stebėjimo sistemos. Pavyzdžiui, su praktiškai bet kur pritvirtinama nedidele „Arlo“ kamera galima per išmanųjį įrenginį stebėti, kas vyksta namuose ir net bendrauti su gyvūnu – kamera tiek leidžia girdėti kas vyksta namuose, tiek gali perduoti jūsų balsą. Jei augintinis iškrėtė išdaigą ir jos neužfiksavote – ne problema, nes galėsite atsisukti vaizdo įrašą ir pamatyti tiksliai, kaip gyvūnas pasiekė ar paslėpė kurį nors daiktą“, – paaiškina E. Adomkaitis. Penktas būdas: ne visada kreipkitės į veterinarą Specialistas pastebi, kad šeimininkams kyla daug klausimų dėl jų augintinių, bet nevertėtų dėl kiekvieno kreiptis į veterinarą: „Savuosius augintinius prižiūrime ne ką mažiau, nei patys save, todėl kasdien kyla dešimtys klausimų dėl keturkojų mitybos, priežiūros, žaidimų ar elgesio. Jei klausimas nėra gyvybiškai svarbus, padėti gali ir įvairios gyvūnų patarimų platformos, pavyzdžiui, „PetCoach“ („Android“, „iOS“). Joje galite gauti atsakymus iš kvalifikuotų specialistų į visus rūpimus klausimus net neiškėlę kojos iš namų.“