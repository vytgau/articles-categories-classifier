„Hintze Hall“ salė šiais metais praktiškai neveikė, vyko rekonstrukcijos darbai. Iš jos pašalintas dinozauro diplodoko „Dippy“ skeletas, o jo vietoje atsiras milžiniškas mėlynojo banginio skeletas. Būtent jį iš karto pamatys lankytojai, kai lankysis šiame muziejuje. Naujienos eksponuojamos jau nuo liepos 14 dienos. Ne mažiau įdomybių lankytojų laukia šios salės nišose, kurias muziejus vadina „Nuostabiaisiais skyriais“. Viename iš jų bus galima pamatyti neabejotinai naująja muziejaus žvaigžde tapsiantį didžiulį uolienos gabalą, vadinamąjį sluoksniuotą geležies darinį. Šis milžinas – maždaug dviejų metrų ilgio ir pusantro metro aukščio, o svarbus tuo, jog atspindi labai gilų ryšį tarp gyvųjų ir negyvųjų. Sluoksniuotieji uolienų dariniai daugiau nei du milijardus metų buvo vandenyno dugne. Juose užfiksuoti cheminiai Žemėje vykę pokyčiai, prasidėję ėmus daugėti deguonies. Tai buvo didžiulis pokytis, dėl kurio atsirado sudėtingos gyvybės formos, pavyzdžiui, milžiniški banginiai (kaip atrodo uola geriau galite matyti ČIA). Tie banguoti ruoželiai uolienoje – geležies oksido (daugiausia hematito) ir silicio skalūno sluoksniai. Anksčiau vandenynų vandenyje buvo daug redukuotos geležies, kuri, reaguodama su atsirandančiu deguonimi (kurį gamino fotosintetinančios bakterijos), sudarydavo oksidus, kurie nusėsdavo ant jūros dugno. Skirtingi uolienos sluoksniai greičiausiai žymi bakterijų veikimo ciklus. Galiausiai visa tinkama geležis buvo sunaudota ir „laisvas“ deguonis neturėjo kur dėtis – tik kilti į atmosferą. Ir Žemė gerokai pasikeitė. „Šis uolos gabalas pasakoja fantastišką istoriją, – sako Gamtos istorijos muziejaus Žemės mokslų skyriaus vadovas profesorius Richardas Herringtonas. – Tai yra sudėtingos gyvybės preliudija. Mes kvėpuojame deguonimi. Organizmui reikia energijos šaltinio, ir anglies degimas (esant deguoniui) yra tai, iš kur gauname energijos. Prireikė dviejų milijardų metų, kol nuo šios uolienos atkeliavome iki daugialąstelinių organizmų.“ Šis uolienos gabalas atkeliavo iš Pilbaros regiono Šiaurės Vakarų Australijos. Uoliena buvo aptikta bendrovei „Rio Tinto“ priklausančioje kasykloje. Gabalas buvo išpjautas, nupoliruotas ir atgabentas į Londoną.