Šį kartą vartotojai pradėjo skųstis, kad jų „iPhone 7“ šnypščia arba švilpia esant didesnei apkrovai. Garsas, kuris pasigirsta, primena ventiliatoriaus darbą, tačiau žinoma, kad „iPhone 7“ nenaudoja tokio aušinimo būdo. Švilpimas gali būti kažkaip susijęs su lusto „A10 Fusion“ darbu, antraip triukšmas nebūtų girdimas tik esant apkrovai. Kol kas nežinoma ar problema pasireiškia visuose „iPhone 7“ ar tik keliuose nenusisekusiuose gaminiuose, tačiau tokių atvejų pasitaikė ir 4,7, ir 5,5 colių modeliuose.  „Apple“ šį triukšmą pripažįsta defektu ir siūlo pakeisti prietaisus, bet esant „iPhone 7“ deficitui tai padaryti nelengva. Taip pat buvo išbandytas „iPhone 7“ tvirtumas ir lankstumas. Testo metu paaiškėjo, kad prietaiso ekranas atsparumu įbrėžimams nenusileidžia standartiniams išmaniųjų telefonų sprendimams, taip pat kaip ir „Pradžios“ mygtukas bei fotoaparato objektyvo apsauga. Raktai kišenėje vargu ar žymiai subraižys korpusą, bet su vinimi tai padaryti nesunku. Po 10 sekundžių tiesioginio kontakto su ugnimi ekrano vaizdo taškai tampa juodais, tačiau greit atsistato. Lenkiant rankomis sulaužyti išmaniojo telefono beveik neįmanoma, tačiau taip galima lengvai pažeisti apsaugą nuo vandens. 