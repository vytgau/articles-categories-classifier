Įdomu tai, kad ir kaip didžiausios su išmaniaisiais susijusios problemos dažniausiai įvardijamos būtent šios – lėtai veikiantys įrenginiai, nuolat išsikraunanti baterija ir prasta nuotraukų kokybė. Išmaniųjų telefonų gamintojai nuolatos ieško būdų, kaip tobulinti savo įrenginius. Šiais laikais daugiausia dėmesio skiriama būtent kameros ir baterijos veikimo trukmės gerinimui, tačiau atsiranda ir kitų būdų pritraukti vartotojus. Viena naujausių tendencijų – dirbtinis intelektas (DI). Praėjusių metų pabaigoje „Huawei Mate 10 Pro“ buvo pirmasis išmanusis telefonas, kuriame veikia dirbtinis intelektas. Šių metų „Mobile World Congress“ parodoje Barseloje „Asus“ pristatė naująjį išmanųjį telefoną „Asus Zenfone 5“, kuriame kameros programėlė veikia naudojant dirbtinį intelektą. Jo dėka kamera atpažįsta 16 scenų ir parenka tinkamus nustatymus. „Xiaomi“ artimiausiu metu taip pat pasiūlys telefoną, veikianti panašiu principu. Ar dirbtinis intelektas – tik rinkodarinis triukas, ar tai, be ko ateityje neįsivaizduosime išmaniųjų telefonų, kalbamės su „Huawei“ Baltijos šalių vartotojų verslo grupės vadovu Fabio Yanfei. – Kodėl dirbtinis intelektas apskritai reikalingas telefone? – Dirbtinis intelektas yra atsakymas į didėjantį poreikį automatizuoti daugelį procesų. Įrenginiai, turintys mobilųjį dirbtinį intelektą, galės mokytis, klausytis, skaityti ir net suprasti, kaip žmonės galvoja. Jie analizuos naudotojų elgesį ir numatys jų poreikius bei pateiks puikiai suderintą informaciją tada, kai jos reikia. – Kiek DI vartotojai dabar gali rasti telefonuose? Kokios juo paremtos funkcijos jau įdiegtos išmaniuosiuose? – Mano manymu, dirbtinis intelektas telefone neturėtų būti matomas, vartotojai tiesiog turėtų pajusti jo teikiamą naudą. Pavyzdžiui, praėjusių metų pabaigoje pristatytas „Huawei Mate 10 Pro“ yra pirmasis pasaulyje išmanusis telefonas, kuriame integruotas dirbtinio intelekto procesorius „Kirin 970“. Jame įdiegti spartaus mokymosi algoritmai, kurių pagalba telefonas mokosi iš naudotojo veiksmų – gali atidaryti dažniausiai naudojamas programas, parodyti geriausias nuotraukas, automatiškai sukurti nuotraukų albumą, rūšiuoti nuotraukas, atpažinti objektus ir žmones nuotraukose. Dirbtiniu intelektu taip pat paremtas telefone integruotas vertėjas. Tikimės, kad laikui bėgant dirbtinis intelektas pavers telefonus virtualiais žmonių asistentais. – Kaip DI veikia telefono baterijos veikimo laiką ir kameros funkcijas? – Dirbtinis intelektas padeda pailginti baterijos veikimo trukmę. Kaip tai veikia? DI vertina telefono aktyvumą, baterijos naudojimą ir reguliuoja jį taip, kad pailgintų. Visi šie veiksmai atliekami automatiškai, vartotojas nereikia nieko daryti. „Huawei“ taip pat itin daug dėmesio skiria kameros ir nuotraukų kokybės tobulinimui. „Mate 10 Pro“ yra pirmasis įrenginys, kurio fotoaparatas turi du lęšius ir DI asistentą. Šių įrankių padedamas vartotojas vos per kelias sekundes gali padaryti profesionalios kokybės nuotraukas. Telefono kamera prisitaiko prie atitinkamos šviesos, turi papildytos realybės režimą, atpažįsta gyvūnus, žmones, maistą ir taip pritaiko tinkamiausius nustatymus. – Ar išmaniuosiuose telefonuose žmonės tikrai naudoja DI? O gal tai – tik rinkodaros triukas? – Dirbtinis intelektas – šiuo metu itin populiarus žodžių junginys, tačiau esu įsitikinęs, kad jis jau dabar yra labai svarbus kiekvienam vartotojui, o artimiausioje ateityje jo svarba tik didės. Naudodamasis telefonu, turinčiu integruotą dirbtinį intelektą, vartotojas pirmiausia taupo savo laiką – DI už jį atlieka tam tikras užduotis. Antra, vartotojas gali ilgiau naudotis įrenginiu, kadangi integruotas DI stebi, kaip yra naudojamos programos, ir automatiškai sureguliuoja baterijos veikimą. Trečia – žmogus neturi būti profesionalus fotografas, kad galėtų profesionaliai fotografuoti. DI pagalba kameros nustatymai sureguliuojami automatiškai. – Telefonuose visi turime daugybę programėlių, kurių iš tikrųjų nenaudojame. Ar DI – tikrai naudingas? Ar tai nėra dar vienas nereikalingas telefono „priedas“? – Būtent dėl to ir integravome DI į išmaniuosius telefonus – kad nereikėtų juo „naudotis“. Tiesą pasakius, DI net nepastebėsite. Ateityje, mobiliojo DI pagalba, galėsime turėti tarsi nematomą savo padėjėją, kuris atliks daugybę procesų ir veiksmų automatiškai. Tuo metu mes galėsime sutelkti dėmesį į svarbesnius dalykus. – Kokie artimiausi „Huawei“ planai, susiję su DI? Ką artimiausiu metu planuojate patobulinti? – Su dabartinėmis galimybėmis ir turimais ištekliais ateityje tikimės suvaidinti svarbų vaidmenį išmaniųjų telefonų rinkoje. Atsižvelgdami į telefono kamerą, bateriją ir kitus su DI funkcijomis susijusius elementus, savo klientams norime suteikti galimybę sutaupyti laiko ir dar labiau pagerinti jų, kaip naudotojo patirtį. Viliuosi, kad ateityje turėsime kur kas daugiau programėlių, veikiančių dirbtinio intelekto pagalba. – Kokios DI prognozės ateičiai? Ar manote, kad ateityje DI bus integruotas kiekviename išmaniajame telefone? – Manau, kad šiuo metu esame pačioje mobiliojo DI kūrimo pradžioje. Tikslią kryptį numatyti sunku, tačiau daugelis prognozių rodo, kad ateityje telefonai bus labiau pažengę ir taps mūsų „virtualiais padėjėjais“. DI technologijos mobiliuosiuose telefonuose pradėtos kurti dar visai neseniai, todėl dar kiek per anksti kalbėti apie jo naudojimą visuose išmaniuosiuose telefonuose. Nepaisant to, manau, kad DI yra viena pagrindinių šiandienos tendencijų, kurios kryptimi eina visas pasaulis. – Išmanieji telefonai tampa protingesni už žmones. Kiek prie to prisidės DI? Ar šiuo metu esame ties riba, kai nustosime galvoti, nes tai už mus darys išmanieji telefonai? – DI technologija labai sudėtinga ir turi keletą panaudojimo sričių – mobilieji telefonai, duomenų apdorojimas, robotika. Skirtingos DI technologijos rūšys gali įvairiai paveikti atitinkamas pramonės sritis, todėl verslas ir vyriausybės privalo bendradarbiauti nustatant taisykles bei apribojimus tam, kad DI tinkamai tarnautų žmonėms, ir būtų sumažinta potenciali grėsmė. Šiai dienai telefonai yra tik mūsų asmeniniai padėjėjai. – Šiais laikais visi telefonų gamintojai tarsi susitarę daugiausia dėmesio skiria kamerai. Ar ir „Huawei“ laikosi šios tendencijos? – „Huawei“ nesivadovauja madomis – mes einame į priekį remdamiesi vartotojų poreikiais. Dauguma jų šiais laikais nori turėti išmaniųjų telefonų kameras, kuriomis padarytos nuotraukos kokybe nenusileistų profesionaliai fotografijai. Dėl šios priežasties jau prieš kelerius metus bendradarbiaujame su „Leica“. Portretai, peizažai ar nuotraukos, fiksuojamos esant prastam apšvietimui, naujausiuose telefonuose yra dar geresnės kokybės dėl objektų atpažinimo funkcijų, kurios valdomos dirbtinio intelekto pagalba. – Kokiais dar telefono privalumais, be kameros, baterijos ir vertėjo, vartotojai galės džiaugtis ateityje? – DI technologija išmaniuosiuose telefonuose – vis dar fenomenas, ir nėra daug trečių šalių mobiliųjų programėlių, kurios patobulintų šią technologiją. Mes ir toliau investuosime į šią sritį, tačiau tikiu, kad mūsų laukia dar ilgas kelias. Prisiminkite išmaniuosius telefonus – pokytis neįvyko per naktį, mes palaipsniui pradėjome naudotis skirtingomis telefonų funkcijomis, kol atėjome iki taško, kuriame esame dabar. Tas pats laukia ir intelektualiųjų telefonų – reikia laiko, kad išmoktume mėgautis DI teikiamais privalumais. – Ką „Huawei“ turi pasiūlyti žmonėms, kad jie pereitų prie šio prekės ženklo? – Kaip jau minėjau anksčiau, mus įkvepia mūsų vartotojai, todėl mūsų tikslas suteikti jiems aukščiausios klasės patirtį. Dėl šio tikslo mes daug dirbame. – Baltijos šalyse žmonės daugiausia perka „Huawei“, „Samsung“ ir „iPhone“ telefonus, tačiau žmones pasiekia įvairi informacija apie tai, kad Huawei telefonai nėra saugūs. Kaip šis skandalas paveikė Huawei? Kokią naudą žmonės gaus pirkdami jūsų telefonus? – „Huawei“ prekės ženklu pasitiki 170-ties pasaulio šalių vartotojai ir vyriausybės. Mes tikime atviru ir sąžiningu mūsų verslu, ir kuriame jį vystydami inovacijas bei mokslą. Mes tobuliname savo produktus diegdami naujas technologijas bei funkcijas, todėl esame tikri, kad mūsų vartotojai įvertins visas naujas „Huawei“ išmaniųjų telefonų teikiamas galimybes.