Iš tikrųjų originali idėja priklauso amerikiečiams, kurie apie arsenalo laivą dar dešimtajame praeito amžiaus dešimtmetyje. Mintis labai paprasta, bet kartu ir geniali. Laivas statomas kuo didesnis, potencialiai panaudojant tankerių ar krovininių laivų korpusus. Juose įrengiama visa galybė raketų paleidimo vamzdžių. Tokia sistema galėtų būti ginkluota „Tomahawk“, SM-2, SM-3 ar kitomis raketomis. Nors toks arsenalo laivas teoriškai nebūtų labai brangus, jis savo ugnies galia lenktų kitas alternatyvas. Visgi, JAV tokio laivo idėjos atsisakė, nes jo tuo metu vykstančiuose konfliktuose paprasčiausiai nereikėjo. JAV liko prie įprastų lėktuvnešių, povandeninių laivų ir kreiserių. Tačiau dabar Kinija arsenalo laivus mato kaip galimybę greitai padidinti savo laivyno galią. Kai kurie šaltiniai skelbia, kad Kinija kuria paviršinį laivą, kuris tam tikrais atvejais gali panerti, išvengdamas priešo radaro. Kiti pasakoja, kad Kinija kuria paprasta povandeninį laivą, ginkluotą šimtais raketų. Tuo tarpu „Popular Science“ ir „Popular Mechanics“ mano, kad tai du atskiri arsenalo laivai – vienas povandeninis, o kitas – ne. Ekspertai mano, kad kinų statomas prototipas turės apie 300 raketų paleidimo vamzdžių. Šiuo metu daugiausiai jų turi Pietų Korėjos „Sejong the Great“, turintis 128 tokius vamzdžius. Povandeninė arsenalo laivo versija tikriausiai turėtų apie 200 tokių vamzdžių. Arsenalo laivai atlieka tik vieną funkciją – vieną taikinį apšaudo raketų lietumi. Jie negali kovoti prieš povandeninius laivus, negali atlikti specialių operacijų, nukreiptų prieš piratus, jie net negali kovoti vieni. Arsenalo laivus visuomet turi lydėti kiti laivai, galintys ginti nuo potencialių užpuolikų ar pranešti apie taikinius. Todėl pasaulio vandenynuose veikiančiam laivynui jie nėra tokie naudingi. Kita vertus, Kinija tikriausiai jiems numatė tik vieną užduotį – neleisti jokiems kitiems laivams laisvai plaukioti Pietų Kinijos jūros vandenyse. Patys kinai spėlioja, kad pirmasis toks laivas bus pademonstruotas jau 2020 metais.