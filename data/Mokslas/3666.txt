Ūdrų milžinių Siamogale melilutra fosilijų, įskaitant beveik visą kaukolę, daug dantų, žandikaulį ir virtinę kitų kaulų, buvo rasta Junano provincijoje, sakoma straipsnyje, paskelbtame Didžiojoje Britanijoje leidžiamame žurnale „Journal of Systematic Palaeontology“. Archeologai 2010 metais rado šių gyvūnų liekanų viename akmens anglių karjere, nurodė Kinijos valstybinė naujienų agentūra „Xinhua“. Šie gyvūnai gyveno prieš daugiau kaip 6 mln. metų; jie svėrė apie 50 kg, daug daugiau negu šiuolaikinės ūdros, ir dydžiu prilygo šiuolaikiniams vilkams, sakoma „Xinhua“ pranešime. Pasak mokslininkų, šie radiniai gali padėti daugiau sužinoti, kaip evoliucionavo kiauninių šeima – plėšriųjų gyvūnų grupė, prie kurios taip pat priskiriami barsukai, žebenkštys, šeškai ir kiti. „Naujasis atradimas leidžia išskirti retą ūdrų šaką ir suteikia galimybę ištirti ryšius tarp kelių mįslingų iškastinių kiauninių, kurie anksčiau būdavo priskiriami prie barsukų arba prie ūdrų“, – sakoma tyrėjų straipsnyje. Tyrimuose dalyvavę amerikiečių ir kinų mokslininkai sakė JAV žiniasklaidai, kad stambūs iškastinių ūdrų dantys ir galingi žandikauliai rodo, jog šie gyvūnai tikriausiai traiškydavo nasrais kietus objektus – pavyzdžiui, stambius dvigeldžius arba gėlavandenes sraiges. Siamogale melilutra fosilijų pirmąkart buvo rasta 2010 metais, o vėlesni radiniai padėjo papildyti šių gyvūnų paveikslą, sakė tyrėjai.