Tiesa, kol kas byla dar neišspręsta: Lietuvos ir užsienio autorių teises ginanti asociacija LATGA kreipėsi į Vilniaus apygardos teismą. Jo prašoma uždrausti operatoriams „Telia“, buvę „Teo LT“ ir „Omnitel“, „Bitė Lietuva“, „Lietuvos radijo ir televizijos centras“, „Cgates“, „Init“, „Balticum TV“, „Splius“ ir „Penkių kontinentų komunikacijų centras“ teikti prieigą prie interneto svetainės linkomanija.net. Ryšio tiekėjams papildomi reikalavimai nekeliami ir jie niekuo nekaltinami. Jei asociacijai pavyktų laimėti bylą, bet dalinimosi duomenimis svetainė būtų perkelta kitu adresu ar adresais, būtų siekiama draudimo teikti prieigą ir jiems. Asociacijai atstovaujantis advokatų kontoros „AAA Law” advokatas, partneris Andrius Iškauskas DELFI komentavo, kad tokia praktika yra įprasta Vakarų Europoje. „Pirmieji tokias Europos Sąjungos direktyvoje nurodytas autorių teisių gynimo priemones taikė Danijos teismai „TDC“ ir „Allofmp3“ 2006 metais ir „The Pirate Bay“ 2010 metais bylose. 2015 m. kovą – rugpjūtį šioje šalyje buvo sankcionuoti įpareigojimai interneto prieigos paslaugų teikėjams blokuoti prieigą prie 32 interneto svetainių, tokių kaip „solarmovie.ph“, „tubeplus.in“ ar „extratorent.cc“, - vardijo A. Iškauskas. Pasak jo, panašius draudimus 2011 – 2015 m. tarpininkams interneto svetainės „The Pirate Bay“ atžvilgiu taikė Olandijos Antverpeno apeliacinis teismas, interneto svetainių „The Pirate Bay“ ir „KickassTorrents“ atžvilgiu – Airijos Dublino Aukštasis Teismas. Panašių pavyzdžių yra ir daugiau: interneto svetainės „kino.to“ atžvilgiu draudimą taikė Austrijos Aukščiausiasis Teismas, interneto svetainės „The Pirate Bay“ atžvilgiu – Portugalijos Lisabonos intelektinės nuosavybės teismas, interneto svetainės „t411.me“ atžvilgiu – Prancūzijos Paryžiaus apygardos teismas, interneto svetainės „isohund.to“ atžvilgiu – Austrijos Vienos komercinis teismas, o interneto svetainių „movie4k.to“, „eztv.it“, „yify-torrents.com“, „watchfreemovies.ch“ ir kitų atžvilgiu – Jungtinės Karalystės teismai. A. Iškauskas sako, kad Lietuvoje „Linkomanijos“ atstovus yra sudėtinga patraukti atsakomybėn, nes jos kūrėjus sudėtinga rasti. Dalinimosi turiniu svetainių atstovai vardija, kad jų tinklalapiuose nėra talpinami patys kūriniai, o skelbiamos nuorodos į juos, jos skelbiamos nesiekiant komercinių tikslų. Tačiau A. Iškauskas teigia, kad pajamas svetainės „linkomanija.net“ gauna ir jas galima pervesti per bendrovės „EVP International“ valdomą elektroninių pinigų įstaigą paysera.lt, naudojantis internetinės bankininkystės paslaugomis, Lietuvos pašto skyriuose ir panašiai. Jei ieškinys bus patenkintas, interneto prieigos paslaugų teikėjai patys galėtų pasirinkti taikytinas technines bei organizacines priemones, kurios leistų tinkamai įgyvendinti nustatytą draudimą ir kurios geriausiai atitiktų jų turimus išteklius, nereikalautų itin sudėtingų ir daug sąnaudų reikalaujančių sprendimų. Pagal Lošimų priežiūros įstatymą yra blokuojamos nelegalių azartinių lošimų svetaines.