Jos prosenelė Chana Bassa atvyko į JAV, Eliso salą, 1889 m. birželį, palikusi savo namus tuometiniame Vilniuje. Moteris bėgo nuo religiniu pagrindu vykusių persekiojimų. S. Sandberg savo šeimos istoriją papasakojo pasipiktindama naujojo JAV prezidento Donaldo Trumpo griežta imigracijos politika, kai atsisakoma priimti ir persekiojamus pabėgėlius. „Jei Chana nebūtų vykusi į šią sudėtingą kelionę, manęs čia šiandien nebūtų – mano šeima, labai tikėtina, būtų išnykusi Antrojo pasaulinio karo koncentracijos stovyklose. Jos drąsa ir faktas, kad ši šalis ją priėmė sukūrė mano šeimai ateitį“, - rašė S. Sandberg. Dabar JAV imigrantų padėtis yra nepavydėtina. Penktadienį JAV prezidentas pasirašė įsaką, kuriuo visa šalies pabėgėlių perkėlimo programa stabdoma mažiausiai 120 dienų, pabėgėliams iš Sirijos bus draudžiama patekti į JAV neribotą laiką, o septynių musulmoniškų šalių (Irano, Irako, Libijos, Somalio, Sudano, Sirijos ir Jemeno) piliečiams į šalį nebus leidžiama atvykti 90 dienų. Vėliau keli federaliniai teisėjai laikinai sustabdė šio įsako vykdymą. Sekmadienį 16 JAV valstijų, įskaitant Kaliforniją ir Niujorką, generaliniai prokurorai pasmerkė D.Trumpo pasirašytą įsaką kaip „prieštaraujantį konstitucijai“ ir pažadėjo jam priešintis, anksčiau skelbė DELFI. „Pastarosios savaitės vykdomieji potvarkiai paniekina mūsų tautos esmę ir vertybes. Šeimos yra atskiriamos. Išsigandę vaikai buvo sulaikomi oro uostuose be savo tėvų. Nusigręžta nuo žmonių, kurie ieško prieglobsčio, ir jie buvo išsiųsti atgal į pavojus iš kurių jiems tik pavyko ištrūkti. Amerikoje turėtų būti ne taip“, - rašė S. Sandberg. Moterų teisių aktyvistė pabrėžė, kad sugriežtinta imigracijos politika yra ypatingai nepalanki moterims ir vaikams. „Bet kas kas išskiria šeimą ir traumuoja vaikus turi didžiulį poveikį moterims ir jų vaikams“, - rašė S. Sandberg. Ji primena, kad dar gerokai prieš sausio 27-osios sprendimus imigrantės moterys JAV buvo gerokai pažeidžiamesnės, o atvykusios iš Lotynų Amerikos buvo apibūdinamos kaip „idealios aukos“ smurtui ir kitokiai prievartai, kai tik jos atvyksta į JAV. To priežastis – bijodamos būti deportuotos, jos nesikreipia į teisėsaugą, nors ir patiria smurtą ir prievartą namuose ar darbe. „Kai JAV nusigręžia nuo žmonių, bėgančių nuo smurto ar ieškančių naujo gyvenimo sau ir savo vaikams, aš galvoju apie merginas ir jaunas moteris, kurių svajonės, likimai ir saugumas yra pakabinti ant plauko - jaunų moterų, kaip mano promočiutė Chana. Kiekvienoje kartoje nuo mūsų šalies įkūrimo imigrantai tapdavo naujais piliečiais ir padėdavo mums kurti inovacijas ir išlikti stipriems. Kaip mes elgiamės su vienais labiausiai pažeidžiamų žmonių planetoje pasako daug apie tai, kas mes esame. Ši istorija yra svarbi, tad turime ją prisiminti ir gerbti dabar“, - dėstė S. Sandberg.  