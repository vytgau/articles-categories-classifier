Japonijos žaislų ir žaidimų programinės įrangos gamintoja „Bandai Namco Inc.“ žiniasklaidos atstovus sukvietė į patį didžiausią šalyje virtualiosios realybės pramogų centrą. Centro „Virtual Reality Zone“ patalpų plotas – 3,5 tūkst. kvadratinių metrų. Jis įkurtas Tokijo Šindžiuku pramogų ir prekybos rajone. Centro lankytojams bus pasiūlyta net 15 skirtingų virtualiosios realybės žaidimų, įskaitant „Mario Kart“, žvejybą ir važiavimą dangumi sparnuotu dviračiu. Ypač daug riksmų sukelia ligoninės, kurioje vaidenasi, aplinkoje vykstantis žaidimas. Žaidėjai turi invalidų vežimėliais išlaviruoti koridoriais, kurių sienos ir grindys ištepti krauju, ir apsiginti nuo iš visų pusių puolančių zombių.