Vis dėlto pranešimai nesiliauja, o ne retame sušmėžuoja žinia, kad „iPhone 7S“, kaip ir „iPhone 8“, gamyba stringa. Dar daugiau – kad iškilusios problemos išties rimtos. Po tokių ruporų kaip „Bloomberg“, „Nikkei“ ir garsiojo „Apple“ analitiko Ming-Chi Kuo pranešimų, kad naujojo „iPhone“ išleidimas atidedamas iki 2017 metų pabaigos, pasigirdo dar liūdnesnė prognozė, skelbianti, kad šio telefono teks laukti iki pat 2018-ųjų, rašo forbes.com. Ką tik pasirodžiusioje Vokietijos banko „Deutsche Bank“ tyrimo ataskaitoje tvirtinama, kad apie naują „iPhone 8“ šiais kalendoriniais metais galima nė nesvajoti. Pranešime rašoma: „Remiantis keleto tiekimo grandžių pranešimais, dėl pagrindinių komponentų trūkumo ir techninių nesklandumų šį rudenį planuojamas „iPhone 8“ išleidimas gali būti nukeltas. Šie pranešimai tik padidina neužtikrintumą dėl būsimos kartos „Apple" „iPhone“ modelio pasirodymo.“ „Deutsche Bank“ pranešime cituojamas ir elektronikos gamybos įmonės „Foxconn“ šaltinis, kuris, remdamasis iš „ValueWalk“ gauta informacija, tvirtina, kad išleidimo terminas veikiausiai bus pratęstas. Atrodo, kad šiuo metu klausimą reikėtų kelti ne apie galimą 2017 metų „iPhone“ modelio vėlavimą, bet apie tikėtiną to vėlavimo trukmę. Vadinasi, per vieną, o gal net du finansinių metų ketvirčius Timas Cookas dar tikrai ras progą apkaltinti žiniasklaidą, jei „iPhone“ pardavimo apsukos ir toliau lėtės. Gali būti ir taip, kad jokios reikšmės panašūs pranešimai neturės – juk atnaujinta versija, kad ir vėluojanti, vis tiek yra atnaujinta, be to, po šitaip sužadinto smalsumo ir pakilusio ažiotažo galima tikėtis tik rekordinių pardavimo rezultatų. Prastesnį dabartinių modelių pardavimą galėjo lemti ir tai, kad nuo 2014 metų „Apple“ nedaug teatnaujino „iPhone“ dizainą. Sprendžiant iš sklandančių kalbų, 2017-ųjų „iPhone“ modelio, atrodo, verta palūkėti. Nustebinti žada ne tik dizainas, bet ir didesnis 5,8 colio OLED ekranas, stiklinis korpusas ir pašalintas pradžios mygtukas. Vienintelis nerimą dėl jo sėkmės keliantis klausimas susijęs su neįtikėtinai aukšta kaina. 