Įprastai stiklavarlės yra ypač mažos – nuo 2 iki 7,5 cm, o naujai rastos – vos 2 cm ilgio. Varliagyvių viršutinės kūno dalies oda yra žalios spalvos, o pilvas – permatomas, todėl jie vadinami stiklavarlėmis. Šių varlių vidiniai organai, įskaitant širdį, kepenis, virškinimo traktą ir net kaulus yra matomi kiaurai odą. Publikacijoje, paskelbtoje žurnale „ZooKeys“, mokslininkų komanda, vadovaujama dr. Juano Guayasamino iš Ekvadoro universiteto, pavadino naujai aptiktus varliagyvius Jaku stiklavarlėmis (Hyalinobatrachium yaku). Jos turi tamsiai žalias dėmes ant galvos ir priekinės kūno dalies. Mokslininkai šias varles apibūdino kaip skleidžiančias itin ilgus garsus. Reprodukcinis šių varliagyvių elgesys taip pat nebūdingas kitoms stiklavarlėms – patinai linkę skleisti garsus pasislėpę lapuose ir prižiūri buožgalvius. Kol kas Jaku stiklavarlės aptiktos tik Ekvadore, Amazonės upės žemumose.