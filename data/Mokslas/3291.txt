Yra ne vienas sprendimas, kuris gali padėti jaustis saugiau. Informacinių technologijų ir telekomunikacijų ekspertas Marius Pareščius ragina nedelsti: kuo greičiau pasirūpinti savo ir artimųjų, šeimos narių saugumu įdiegiant telefonuose papildomas programėles, įrenginius susieti su buvimo vietą stebinčiomis sistemomis, automobiliuose įrengti papildomas atsekamumo sistemas. „Esu išbandęs programėlę „Find my phone“, kuri yra skirta šeimoms, tiek „iPhone“, tiek „Android“. Jūs galite matyti, kur kiekvienas šeimos narys su telefonu yra tam tikru metu. Tiesa, ši programėlė veikia tik tuo metu, jei telefonas yra įjungtas. Jei išjungtas, matysis, kurioje vietoje paskutinį kartą jis dar veikė“, - kalbėjo M. Pareščius. Ši programėlė leidžia tiksliai matyti ir kur žmogus su telefonu juda. „Lietuvoje yra ir kita paslauga, ją galima rasti „Locator.lt“. Ji tinka bet kokiam vartotojui, nepriklausomai nuo to, koks yra telefonas. Ji yra skirta sekti vaikams ir antroms pusėms, bet registruojantis šiai paslaugai reikia turėti ir telefoną, kurio ieškosite ateityje. Užregistravus telefoną, į jį ateina žinutė, į ją atsakius, galima matyti, kur telefonas yra. Jeigu kažkas nutiko, tuo metu galite matyti, kur yra telefonas“, - sakė M. Pareščius. Pašnekovas sako, kad šis sprendimas yra rimtas ir jam yra padėjęs. „Man teko šį sprendimą naudoti artimųjų paieškai, kai galvojome, kad kažkas negero atsitiko, - kalbėjo M. Pareščius. - Aš apie šį sprendimą pasakoju visiems, kurie turi vaikų ir vyresnio amžiaus tėvų.“ Sprendimas gali pasitarnauti ir tuomet, kai nepamenate, kuriame susitikime palikote telefoną, tačiau pagrindinis naudojimo tikslas – rasti žmogų įtariant, kad atsitiko kažkas negero. „Vaikams skirtas kitas sprendimas – laikrodukai „ieškok gudručio“, iš kurių jie gali paskambinti tėčiui ir mamai, kaip anksčiau buvo meškafonas. Tėvai turi galimybę paskambinti į įrenginį dviem režimais: tyliuoju, kad pasiklausytų, kas vyksta vaiko aplinkoje, jei vaiką pagrobė, ar jis neaiškioje situacijoje ir jam nepridaryti nemalonumu, ir įprastu, kai galima pasikalbėti su vaiku. Tai įmanoma ir su laikroduku, ir su meškafonu“, - sakė jis. Sprendimų yra ir daugiau. „Pavyzdžiui, yra sprendimų, kurie naudojami kaimo vietovėse ar ten, kur sunkiau su ryšiu. Tarkime, medžiotojo šuo, ieško sumedžioto žvėries, ir jis gali pasiklysti, pavargti, susižeisti, įlįsti į kilpą, duobę, į žvėries urvą ir jų paieškai naudojami įvairūs dalykai. Kai kuriais atvejais, tai yra daviklis, kuris segamas ant antkaklio, kitais atvejais – tai specialūs priedai, kurie neturi GSM priedų, bet turi radijo ryšį“, - teigė M. Pareščius. Anot jo, panašūs sprendimai yra naudojami ir sekti daiktams, t. y., lagaminams, automobiliams. „Lagamine galima laikyti įrenginį, kuris parodys, kur jis yra, jei dingtų kelionės metu. Automobiliams sprendimų yra įvairių: vieni yra sekami per GPS ir GSM, kiti sekami GPS ir radijo ryšiu, kiti – GPS ir keliais radijo ryšiais, jei vienas blokuojamas, kad kito nepavyktų apgauti. Yra ir kiti sprendimai, kai naudojamos palydovinės sistemos“, - teigė jis. Pašnekovas sako, kad saugant savo artimuosius, verta imtis visų priemonių: artimiesiems atiduoti duomenis apie telefono buvimo vietą, įsidiegti papildomas duomenų perdavimo sistemas į automobilius. „Nebijokite atiduoti duomenų apie savo buvimo vietą antrai pusei, jei turite, tėvams, ir paprašyti duomenų ir jų. Automobiliuose diegti vadinamus trekerius, signalizacijas, kurios palaiko GPS. Taip, tai kainuos papildomus kelis eurus už SIM kortelę kuri bus automobilyje, bet bus kitų privalumų. Pas mane ir asmeniniuose, ir įmonės automobiliuose visa tai yra, nes nėra kitų sprendimų, jei norite jaustis saugiau“, - siūlė M. Pareščius. Pašnekovas sutinka, kad saugumą padidina ir SOS žinutės siuntimas, ką gali padaryti „Android“ savininkai. „Bet pagrindinė bėda yra tokia, kad jei sėdėsi automobilio bagažinėje ar būsi surištas, žinutės gali nespėti išsiųsti, todėl verta turėti programėlę, kuri duomenis siunčia nuolat, be jūsų papildomų pastangų. Taip, jos valgo akumuliatorių, bet kitų sprendimų nėra“, - apibendrino M. Pareščius. Pasak jo, dėl tokių programėlių telefono aparatai išsikrauna 10-15 proc. greičiau.