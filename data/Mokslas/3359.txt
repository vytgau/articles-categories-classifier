Ant minkštų baldų ir lovų telefonus krauna 12 proc. šalies gyventojų, skebiama bendrovės BTA užsakymu atliktoje „Spinter tyrimų“ apklausoje. Joje šiemet sausį dalyvavo 1010 Lietuvos gyventojų. Perkaitęs prietaisas gali užsiliepsnoti atvira liepsna, įspėja Vilniaus Gedimino technikos universiteto (VGTU) Fizikos katedros docentas Dainius Jasaitis. „Didžiausia rizika telefonui užsiliepsnoti – baterijos perkaitimas. Telefoną perkaitinti rizikuojate kraudami jį lovoje, apkrovę popieriais ant darbo stalo ar palikę krautis per naktį. Kai telefonas užklotas ar užverstas daiktais, jo baterija nespėja ataušti natūraliai. Dėl šios priežasties ką tik pakrauto telefono taip pat nerekomenduojama dėti į kelnių ar palto kišenę, reikia baterijai leisti bent šiek tiek atvėsti. Tokie įprasti kasdieniai veiksmai kenkia baterijai ir ilgainiui ji pradeda gesti, o tada tai jau tik laiko klausimas, kada galime sulaukti nelaimės“, – sako jis. Rekomenduojama neįkrauti ličio jonų baterijos iki 100 proc., kad ji tarnautų ilgiau. „Mobiliojo telefono baterijos sugenda ne per vieną naktį, tačiau dažnai juos paliekant be priežiūros, kraunant per ilgai problemų neišvengsite. Daugelis telefonų visiškai įkrauti automatiškai išjungia krovimą, tačiau jei ši funkcija sutrinka, tuomet tėra vienas žingsnis iki telefono baterijos sprogimo. Taip pat jei jaučiate, kad telefonas labai akivaizdžiai įkaista jį kraunant, ar išsipučia baterija – tai ženklas, kad baterija jau pažeista, ir telefono įjungto į tinklą be priežiūros palikti negalima“, – įspėja D. Jasaitis. Be to, telefonų nerekomenduojama be priežiūros palikti ir šalia šilumos šaltinių. „63 proc., arba beveik du trečdaliai šalies gyventojų stengiasi nuolat laikyti mobilųjį arčiau savęs ir krauna padėję ant stalo, komodos, spintelės, kėdės ar palangės. Dar 4 proc. – tiesiog ant grindų. Tarsi nieko tokio, tačiau jei namuose yra gyvūnų, mažų vaikų, jie gali prietaisą nuo stalo ar palangės numesti, todėl reikėtų jį padėti kiek įmanoma saugiai. Ant grindų kraunamą mobilųjį prietaisą galima užsimiršus netyčia paspirti. Visa tai reiškia, kad arba reikės remonto, arba reikės aparatą keisti. Kita vertus, plika akimi nematomi pažeidimai kaip liekamieji reiškiniai gali lemti problemas ateityje“, – komentuoja BTA turto draudimo produktų vadovė Dalia Strazdienė. Remiantis BTA apdraustų išmaniųjų įrenginių žalų statistika, dažniausi registruojami gedimai: sudužę mobiliųjų telefonų ekrano stiklai, dėl smūgio, apliejimo ar įkritimo į vandenį sugedę vidaus mechanizmai, o vidutinės žalos svyruoja apie 200–300 eurų. Ryšių reguliavimo tarnybos duomenimis, 2015 metais Lietuvoje buvo 4,18 mln. SIM kortelių, arba mobiliojo ryšio paslaugų naudotojų. Keturi saugaus telefono įkrovimo žingsniai: 1. Nekraukite telefono ilgiau nei reikia. Pamatę, kad baterija visiškai įkrauta, telefoną išjunkite iš elektros lizdo; 2. Nepalikite telefono krautis ant lovos, minkštų baldų ir prie šilumos šaltinio; 3. Naudokite tik originalius įkroviklius; 4. Venkite įtampos svyravimų, kurie telefono baterijai itin pavojingi.