28 metų Peteris Sachurovas 2011 metais buvo apkaltintas dėl vartotojus bauginusios schemos, nukreiptos prieš Minneapolyje leidžiamo laikraščio „Star Tribune“ interneto svetainę. Kaltinamajame akte sakoma, kad P. Sachurovas ir jo bendrininkas įkūrė netikrą reklamos agentūrą ir pirko reklamą svetainėje startribune.com, o tada užkrėsdavo tame puslapyje apsilankiusių vartotojų kompiuterius žalinga programine įranga. Paveiktų kompiuterių vartotojai būdavo apgaule priverčiami pirkti neva antivirusinę programą. Naudojant šią schema nusikaltėliai susižėrė daugiau kaip 2 mln. dolerių (1,8 mln. eurų). P. Sachurovas 2011 metų birželį buvo areštuotas Latvijoje, bet Latvijos teismui jį paleidus, pabėgo. Pernai rudenį jis buvo areštuotas Lenkijoje ir išduotas Jungtinėms Valstijoms. Jam atstovaus federalinis gynėjų biuras, bet advokatas jam dar nepaskirtas.