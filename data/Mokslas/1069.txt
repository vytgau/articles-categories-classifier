Toks raginimas paskelbtas tuo metu, kai Europos Sąjunga svarsto atitinkamą direktyvą. „Facebook“ tapo didžiausia pasaulyje žiniasklaidos priemone, – teigia agentūros, kurių pareiškimas buvo išspausdintas Prancūzijos dienraštyje „Le Monde“. – Tačiau nei „Facebook“, nei „Google“ neturi redakcijos. ... Jie neturi žurnalistų, kurie rizikuoja savo gyvybėmis Sirijoje. Ar biuro Zimbabvėje, tiriančio Roberto Mugabės pasitraukimą. Nei redaktorių, kurie tikrina informaciją, kurią jiems atsiuntė įvykio vietoje dirbantys reporteriai.“ „Prieiga prie nemokamos informacijos vadinama viena iš interneto didžiųjų pergalių. Tačiau tai yra mitas, – ginčija agentūros. – Informuoti visuomenę kainuoja labai daug pinigų.“ Agentūrų pareiškime pabrėžiama, kad naujienos yra antra priežastis (be noro domėtis šeimos narių ir draugų gyvenimais), kodėl žmonės jungiasi prie „Facebook“. Pastarosios pelnas praėjusiais metais patrigubėjo iki 10 mlrd. JAV dolerių. Interneto bendrovės gauna gražaus pelno „iš kitų žmonių darbo“, nes gauna 60-70 proc. reklamos pajamų. „Google“ pajamos iš reklamos per metus šoktelėjo penktadaliu. Tuo tarpu žiniasklaidos priemonių pajamos iš reklamos Prancūzijoje vien tik pernai smuko 9 proc., o „tai yra tragedija šiai sričiai“. „Praėjo ne vieneri metai nieko nedarant, ir dabar kyla grėsmė laisvam ir patikimam naujienų rengimui, nes žiniasklaida paprasčiausiai nebeišgali už tai susimokėti“, – skelbia naujienų agentūros. – Kyla grėsmė įvairiems ir patikimiems naujienų šaltiniams, kurie yra vienas iš demokratijos ramsčių.“ O mėginimai Prancūzijoje, Vokietijoje ir Ispanijoje priversti interneto milžines susimokėti privedė prie to, kad šios „iškosėjo kelis simbolinius trupinius“, teigia agentūros. Jos mano, kad padėtį ištaisytų ES sprendimas suteikti agentūroms ir kitoms žiniasklaidos priemonėms „gretutinių teisių“, kad būtų apsaugotas jų darbas. Tuo tarpu kai kurie Europos Parlamento nariai mano, kad tokia siūloma direktyva keltų grėsmę nemokamai interneto vartotojų prieigai prie naujienų. Agentūros teigia, kad taip nebus. „Interneto vartotojų tai nepalies. ... Paprasčiausiai tie, kas dabar pasiima neproporcingą reklamos pajamų dalį, turėtų didele jų dalimi pasidalinti su tais, kas iš tiesų kuria tą informacija“, – teigia agentūros. Pareiškimą pasirašė AFP, Vokietijos naujienų agentūra dpa, Britanijos „Press Association“, ispanų EFE, italų „Ansa“, švedų TT, belgų „Belga, austrų APA, ir olandų ANP.