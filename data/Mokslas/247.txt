Signalas susideda iš visų elektromagnetinio ruožo bangų, bet dažniausiai stebimas tik didelės energijos – ulravioletinių, rentgeno – bei regimųjų spindulių diapazone. Kartais aptinkami radijo žybsniai įprastai aiškinami kaip nulekiančios žvaigždės medžiagos smūgio į aplinkines dujas padarinys. Dabar pristatyti stebėjimų duomenys, rodantys, kad kartais radijo spinduliuotė gali kilti ir gerokai arčiau juodosios skylės, panašiai, kaip labiau įprastuose ir gerokai ilgiau gyvuojančiuose aktyvių branduolių akreciniuose diskuose. Potvyninio suardymo žybsnio ASASSN-14li rentgeno spinduliuotės pokyčiai atsikartoja radijo spinduliuotės šviesos kreivėje, praėjus 12 dienų. Tai reiškia, kad rentgeno spinduliuotė, sklindanti iš akrecinio disko, pakeičia radijo spindulius skleidžiančios medžiagos savybes. Jei radijo spinduliuotė sklistų dėl sąveikos su išorine medžiaga, tokių pokyčių nesitikėtume. Greičiausiai radijo spinduliuotę skleidžia nuo juodosios skylės tolstanti medžiagos čiurkšlė.