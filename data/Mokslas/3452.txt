Raketos nešėja „Sojuz U“ su krovininiu transporto laivu „Progress MS-04“ kaip planuota pakilo 11 val. 58 min. vietos (7 val. 58 min. Lietuvos) laiku iš Kazachstane esančio Rusijos Baikonūro kosmodromo. Ši misija surengta po gruodžio 1 d. nepavykusio krovininės kapsulės „Progress“ paleidimo. Tąkart kapsulė nepakilo į numatytą orbitą ir po septynių minučių sudegė atmosferoje, o jos nuolaužos pasklido retai apgyvendintame pietų Sibire, netoli Mongolijos sienos. Oficialus rusų atliktas tyrimas atskleidė, kad įvykusios avarijos priežastis buvo raketos „Sojuz“ 3-osios pakopos variklio gedimas, įvykęs dėl surinkimo klaidos. Prieš trečiadienio paleidimą buvo kruopščiai patikrinti naujos raketos varikliai bei atidžiai ištirtas juos gaminančių įmonių darbas. Šįkart paleidimas įvyko be nesklandumų, ir erdvėlaivis pakilo į numatytą orbitą, esančią pakeliui į TKS. Ją raketa turėtų pasiekti penktadienį, o vėliau trečiadienį ten turėtų atskristi krovininė kapsulė „Dragon“, kurią sekmadienį paleido bendrovė „SpaceX“. Šiuo metu TKS dirba NASA astronautai Shane'as Kimbrough ir Peggy Whitson, prancūzas Thomas Pesquet ir rusų kosmonautai Andrejus Borisenka, Sergejus Ryžikovas bei Olegas Novickis.