Amerikietis astronautas Shane'as Kimbrough ir rusai kosmonautai Sergejus Ryžikovas bei Andrejus Borisenka išskrido raketa, pakilusia 8 val. 5 min. Grinvičo (11 val. 5 min. Lietuvos) laiku iš Kazachstane esančio Rusijos Baikonūro kosmodromo starto aikštelės. Jų erdvėlaivio startas dėl techninių priežasčių buvo atidėtas beveik mėnesiui. Trijulės misija, prasidėsianti penktadienį, jų erdvėlaiviui susijungus su orbitine laboratorija, turėtų trukti ilgiau kaip keturis mėnesius. Astronautai prisijungs prie jau ten esančios NASA astronautės Kathleen Rubins, Japonijos kosmoso agentūros astronauto Takuya Onishi ir Rusijos kosmonauto Anatolijaus Ivanišino. Pastarieji į Žemę turėtų grįžti spalio 30 dieną. Rusijos kosmoso agentūra „Roskosmos“ savo pranešime nurodė, kad paleidimas buvo sėkmingas ir kad trys astronautai turėtų atvykti į kosmoso stotį penktadienį 9 val. 59 min Grinvičo (12 val. 59 min. Lietuvos) laiku. 49 metų Sh.Kimbrough, kuris praleido mažiau nei 16 dienų kosmose per vienintelį savo skrydį JAV erdvėlaiviu „Endeavour“, vadovaus šiai TKS 50-ajai ekspedicijai. „Visas sistemas paleist!! 24 valandos iki „Sojuz MC-02“ 49/50 ekspedicijos pradžios!“, – antradienį savo „Twiter“ paskyroje parašė Sh.Kimbrough, trijų vaikų tėvas, tarnavęs sraigtasparnio pilotu per Persijos įlankos karą 1990-1991 metais. „Roskosmos“ borto inžinierius A. Borisenka kosmose praleido 164 dienas per savo pirmąją misiją 2011 metais, o S. Ryžikovas į kosmosą pakilo pirmąkart. 