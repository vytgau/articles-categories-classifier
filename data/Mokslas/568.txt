Jungtinės Karalystės diplomatijos tarnyba pažymėjo, kad viruso „NotPetya“, anksčiau įvardyto kaip „Petya.A“, ataka buvo užmaskuota kaip kriminalinių nusikaltėlių organizuotas puolimas, bet jos pagrindinis tikslas buvo ardomoji veikla. Pagrindiniai taikiniai buvo Ukrainos finansų, energetikos ir valdymo sektoriai. Tačiau virusas išplito daugiau kaip 135 šalyse ir sutrikdė verslą Europoje bei pačioje Rusijoje. „JK vyriausybė daro išvadą, kad Rusijos vyriausybė, konkrečiai – Rusijos kariuomenė, yra atsakinga už niokojančią „NotPetya“ kibernetinę ataką 2017 metų birželį“, – sakoma URM tinklalapyje paskelbtame pranešime, kuriame cituojama kibernetinio saugumo ministro Tariqo Ahmedo kalba. Šis duomenis šifruojantis virusas užkrėtė tūkstančius kompiuterių visame pasaulyje ir ypač paveikė tarptautines bendroves bei kritiškai svarbią infrastruktūrą – pavyzdžiui, spinduliuotės matavimo įrangą Černobylio atominėje jėgainėje ir Mumbajaus bei Amsterdamo jūrų uostus. Tarp paveiktų kompanijų buvo Rusijos naftos milžinės „Rosneft“, Danijos jūrų logistikos bendrovė „Maersk“, JAV farmacijos grupė „Merck“, Prancūzijos statybų kompanija „Saint-Gobain“, britų reklamos agentūra WPP, JAV siuntų bendrovės „FedEx“ antrinė įmonė TNT. „Ši ataka parodė, kad Ukrainos suverenumo toliau nepaisoma. Ją beatodairiškai paleidus buvo sutrikdytas organizacijų Europoje (darbas), tai kainavo šimtus milijonų svarų, – pridūrė jis. – Kremlius nukreipė Rusiją tiesioginei opozicijai Vakarams, tačiau taip būti neprivalo. Raginame Rusiją būti atsakinga tarptautinės bendruomenės nare, kokia ji teigia esanti, užuot slapta mėginus ją žlugdyti.“ URM pabrėžė, kad šis retas sprendimas viešai apkaltinti Rusiją dėl šios kibernetinės atakos „pabrėžia faktą, jog JK ir jos sąjungininkės netoleruos žalingos kibernetinės veiklos“. Pranešime sakoma, kad Britanijos Nacionalinis kibernetinio saugumo centras daro išvadą, jog Rusijos kariuomenė beveik neabejotinai atsakinga už šią ataką, o tuo pačiu atsakomybė tenka ir Rusijos vyriausybei. Kremlius kaltinimus neigia Maskva savo ruožtu šiuos Britanijos kaltinimus griežtai atmetė. „Kategoriškai atmetame tokius kaltinimus, laikome juos neįrodytais ir nepagrįstais. Tai ne kas kita, kaip jokiais įrodymais nepagrįstos rusofobinės kampanijos tęsinys“, – žurnalistams sakė Rusijos prezidento Vladimiro Putino atstovas spaudai Dmitrijus Peskovas. Tačiau Britanijos gynybos sekretorius Gavinas Williamsonas pareiškė, kad kibernetines atakas organizuojanti Rusija „žlugdo demokratiją, griauna žmonių gyvenimus, taikydamasi į kritiškai svarbią infrastruktūrą, ir informaciją paverčia ginklu“. „Turime būti visiškai pasiruošę atremti šias akivaizdžias ir intensyvėjančias grėsmes“, – pabrėžė jis. Danijos gynybos ministras Clausas Hjortas Frederiksenas irgi sakė, kad „NotPetya“ ataka buvo specialiai siekiama padaryti žalos. „Rusai tai pakėlė į aukštesnį lygmenį, kai žalos siekiama padaryti kaip per karinę ataką“, – jo žodžius citavo dienraštis „Jyllands-Posten“. Ministras ypatingą dėmesį atkreipė į minėtos atakos poveikį „Maersk“ Tarp šalių, kurioms viruso „NotPetya“ ataka padarė didžiausią poveikį, taip pat buvo Italija, Izraelis, Serbija, Vengrija, Rumunija, Lenkija, Argentina, Čekija ir Vokietija. Pasak ekspertų, pagal padaryto poveikio mastą Rusiją buvo 14-a labiausiai nukentėjusi šalis.