Nuo seniausių laikų baimė žmogui padėdavo įveikti iššūkius, kuriuos kėlė nesaugi aplinka. Būtent baimės pojūtis padėdavo žmogui pasprukti nuo plėšrūnų ir taip išsaugoti gyvybę. Tačiau kartais baimės būna nepagrįstos ir pradeda trukdyti džiaugtis pilnaverčiu gyvenimu. Tai – fobijos. Egzistuoja net keli šimtai skirtingų fobijų rūšių. Kai kurios iš jų išties labai neįprastos: baimė fotografuotis, taip pat sėkmės, meilės, burbulų, skylių baimės. O štai uždarų patalpų baimė, dar vadinama klaustrofobija, kamuoja net 5-7 procentus pasaulio gyventojų. Yra žmonių, kurie paniškai bijo bakterijų, vorų, šunų, aukščio, kalbėjimo prieš auditoriją, bendravimo su nepažįstamais žmonėmis ir t. t. Fobiška baimė peržengia sveiko proto ribas ir kamuoja žmogų net tada, kai tikro pavojaus nėra. Ji kelia daug streso, trukdo žmogui užsiimti įvairiomis veiklomis ir bendrauti su aplinkiniais. Tokiu atveju reikia baimę pripažinti, kreiptis į specialistus ir su jų pagalba mėginti šį nemalonų pojūtį įveikti, po truputį pažvelgiant jam į akis. Pravartu išsiaiškinti ir baimės priežastis. Kai kurias fobijas nulemia genetika, tačiau pėdsaką mumyse gali palikti ir vaikystėje patirtos traumuojančios patirtys. Kartais šokiruojančiame įvykyje net nebūtina dalyvauti patiems. Pavyzdžiui, skrydžių fobija gali atsirasti lėktuvo katastrofą pamačius per televizorių. Fobijoms peno suteikia ir laki vaizduotė bei polinkis tikėtis blogiausio. Laida „Mokslo sriuba“ – ne pelno siekianti jaunų žmonių iniciatyva, kuriama bendradarbiaujant su Baltijos pažangių technologijų institutu. „Mokslo sriubą“ galima ragauti kiekvieną šeštadienį 9:30 val. per LRT Kultūrą, o išalkus dar – per www.youtube.com paskyrą.