„Meteoritai yra labai ypatingi, nes Žemėje mes neturime tokio amžiaus akmenų“, - sakė geologas Leo Kriegsmanas iš Leideno biologinės įvairovės centro „Naturalis“ vaizdo įraše, kuris buvo paskelbtas „YouTube“. Kumščio dydžio maždaug 500 gramų sveriantis meteoritas buvo rastas į šiaurę nuo Amsterdamo esančiame nedideliame miestelyje, kai sausį krisdamas greitaeigio traukinio greičiu iš dangaus pramušė daržinės stogą. Jį suradę daržinės šeimininkai ieškojo daugiau tokių radinių, tačiau paieškos nebuvo sėkmingos. Nors meteorų lietus šiaurinėje Europoje stebimas kas ketverius metus, meteoritą surasti nėra lengva. Tai tik šeštas žinomas meteoritas, rastas Nyderlanduose per pastaruosius 200 metų.  „Iš jo galime sužinoti, kas vyko pačioje Saulės sistemos pradžioje, kai buvo žvaigždinis debesis, kuriam subyrėjus ėmė formuotis mineralai, pradėjus formuotis planetoidams“, – sakė L. Kriegsmanas. „Taigi, tai suteikia mums informacijos, kas vyko pačioje pradžioje, kai formavosi Žemė“, – pridūrė jis. Pasak L. Kriegsmano, šis meteoritas galėjo atkeliauti iš tarp Marso ir Jupiterio esančio didžiulio asteroidų žiedo, kurį sudaro didesni ir mažesni uolų luitai“, kartais išlekiantys iš savo orbitų. Leideno centras meteoritą pristatė pirmadienį, prieš tai atlikęs kruopščius jo tyrimus. „Mes norėjome būti 100 procentų įsitikinę, kokios rūšies tai yra meteoritas, todėl pirmiausia mums reikėjo atlikti tyrimus“, – sakė L. Kriegsmanas naujienų agentūrai AFP. 