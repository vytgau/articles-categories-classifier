Nors pati idėja skamba tarsi subalansuota tinginiams, iš tikrųjų gimė turint galvoje tuos, kurie sportuoti paprasčiausiai negali dėl ligos ar fizinės negalios. Dažnai žmonės, kurie dėl sveikatos problemų pasižymi žemu fiziniu aktyvumu serga širdies ligomis. Tai - didelė problema, kurią bandoma spręsti medikamentais. Tačiau ir šiuolaikiniai vaistai, skirti stiprinti širdį, gali kenkti kitiems organams. Taigi, mokslininkai iš Otavos ligoninės tyrimų instituto atrado baltymą, kuris paskatina širdies augimą be jokių fizinių pratimų. Širdis sustiprėja, yra sveikesnė, todėl žmogus galėtų gyventi ilgiau ir jaustųsi geriau, bet yra vienas trūkumas - kol kas šis baltymas buvo išbandytas tik su pelėmis. Mokslininkai teigia, kad šis baltymas, vadinamas kardiotrofinu 1 (CT1), bus labai naudingas gydant žmones po infarktų. Širdies smūgis dažnai numarina dalį širdies raumens arba palieka storą randinį audinį, kuris trukdo pagrindinei širdies funkcijai - pumpuoti kraują. Po ligos ar infarkto pažeista širdis retai kada atauga į tokią būklę, kurią galima laikyti sveika. Šis baltymas gali padėti širdžiai užsiauginti sveiką raumeninį audinį. Eksperimente panaudotoms pelėms buvo simuliuotas širdies infarktas, kad širdies raumuo būtų pažeistas. Mokslininkų išbandytas baltymas paskatino sveiko audinio atsistatymą ir širdis labai greitai sugrįžo į savo pirminę būklę. Poveikis buvo panašus į didelio fizinio aktyvumo, kuris su taip pažeista širdimi retai kada yra įmanomas. Tai - tik pirminis tyrimų etapas, tačiau mokslininkai mano, kad jau visai greitai kardiotrofiną 1 išbandys ir su tikrais pacientais. Visgi, praeis ne vieneri metai, kol gydytojai jį galės išrašyti savo pacientams, kenčiantiems nuo širdies audinio pažeidimų. Ar šis baltymas galėtų sustiprinti ir sveiko žmogaus širdį? Tikriausiai taip, poveikis būtų panašus kaip mankštos. O sportas turi daugybę kitų privalumų ir suteikia gražesnes kūno linijas - joks sveikas žmogus nesportuoja vien tam, kad turėtų sveiką širdį. Ir kol kas neaišku, ar tokie preparatai neturėtų šalutinio poveikio.