Būtent bolivinė balanda prieš dvidešimt metų sulaukė išskirtinio NASA mokslininkų dėmesio. Ieškodami astronautams labiausiai tinkančių maisto produktų, tyrėjai nustatė, kad bolivinės balandos sėklos yra puikus mineralų ir aminorūgščių šaltinis, labai tinkantis misijų kosmose dalyviams. Nors Pietų Amerikos gyventojai šį vertingą augalą augina jau maždaug 7 tūkstančius metų, JAV bei Europos dietologams bolivinė balanda tapo pastarojo dešimtmečio atradimu ir neretai pavadinama super maistu. Visgi, kultūriniai skirtumai persikelia ir į kosmosą, nes astronautai būdami toli nuo Žemės valgo ir jiems įprastą maistą. Kinijos astronautas, kariuomenės pilotas Yangas Liwei, 2003 metais vadovavęs „Shenzhou 5“ misijai savo autobiografinėje knygoje pasakojo, kuo maitinosi astronautai, rašė telegraph.co.uk. „Daugelis mano draugų domisi, ką mes valgome kosmose, ir mano, kad astronautai turėtų mėgautis brangiais delikatesais, tokiais kaip ryklio pelekai. Iš tikrųjų mes valgėme gana įprastą maistą, nereikia to slėpti“, – rašė jis. Jo išvardintame valgiaraštyje – troškinta vištiena, garuose virta žuvis ir šuniena, kuri Kinijoje vertinama dėl savo maistingumo. Šuniena maistui plačiai naudojama šiaurės Kinijoje, mat tikima, kad ji padeda įveikti žiemos šalčius. JAV astronautai misijų metu taip pat valgo įvairų, jiems įprastą maistą: lazaniją, saldžiarūgštę kiaulieną. NASA teigimu, kosmose vartojamas maistas turi būtų nesunkiai paruošiamas ir valgomas, jis turi būtų neriebus, mažiau kaloringas ir mažiau sūrus.