Didžiausi pokyčiai palietė abiejų modelių kameras, bet gamintojas atliko ir nemažai smulkių patobulinimų, nors iš pirmo žvilgsnio šie išmanieji ir gali pasirodyti kone identiški prieš metus pristatytiems „Galaxy S8“ ir „Galaxy S8 Plus“ modeliams. Telefonai.eu komanda lankosi Barselonoje ir siūlo Jums iš arčiau pažvelgti į šiuos naujutėlius išmaniuosius telefonus. Pateikiame Jums trumpą abiejų modelių apžvalgą, kurioje aptarsime didžiausius pasikeitimus bei atliktus patobulinimus. Telefonų dizainas Priekinė abiejų modelių dalis iš esmės nepakito ir yra sunkiai atskiriama nuo praėjusiais metais pristatytų modelių – „Galaxy S9“ išliko su 5,8 colių, o „Galaxy S9 Plus“ su 6,2 colių įstrižainės „Super AMOLED“ ekranais. Kaip ir anksčiau, taip ir dabar, matomas vaizdas ekranuose yra puikus. Vienas didžiausių atnaujinimų yra pirštų antspaudų jutiklio perkėlimas į tinkamą poziciją. Tiems, kurie turi aštuntos kartos „Galaxy S“ išmaniuosius tikrai nėra naujiena, jog naudotis jutikliu, kuris skirtas atrakinti telefoną, yra itin nepatogu. Taigi, gamintojas šią problemą išsprendė. „Samsung Galaxy S9“ ir „Galaxy S9 Plus“ modeliuose šis sensorius atsidūrė po telefono nugarėlėje esančiomis kameromis ir norint jį pasiekti nebereikės atlikti jokių papildomų judesių. Bravo! Apibendrinant dizainą, norėčiau pasakyti, jog man šie naujieji modeliai palieka tikrai gerą įspūdį. Tiesa, esu didelis tvarkos mėgėjas ir vienas dalykas mane vis dar nuvilia – telefonas yra tiesiog neįtikėtinai teplus, o nugarėlėje jau po keletos minučių radau tiek savo pirštų antspaudų, jog juos tikriausiai būtų sunku suskaičiuoti. Telefonų kameros Naujausi modeliai veikia su neseniai išleistais „Qualcomm“ procesoriais. Tačiau, kaip ir skelbė pats gamintojas, didžiausi atnaujinimai palietė abiejų modelių kameras. „Samsung Galaxy S9 Plus“ tapo pirmuoju šios serijos flagmanu su dviguba kamera bei dvigubu optiniu stabilizavimu. „Galaxy S9“ modelis turi tik vieną kamerą. Naujų modelių kamera geba keisti diafragmą, visai kaip veidrodiniuose fotoaparatuose. Tačiau tai reikėtų suprasti tinkamai. Telefone nėra įmontuotų dviejų diafragmų, o tik suteikiama galimybė pasirinkti vieną iš dviejų – f/2.4 ir f/1.5. Fotografuojant įrenginys pats pasirenka, kokio dydžio diafragmą naudoti – esant geram apšvietimui naudojama f/2.4 diafragma, o esant prastam arba kai jo visai nėra – f/1.5. Diafragmą pasirinkti rankiniu būdu galima pro režimu. Ar dėl to šis išmanusis tampa geriausiai fotografuojančiu telefonu rinkoje? Negalėčiau pasakyti, kad taip nėra. Parodoje man asmeniškai apžiūrinėjant telefoną ir testuojant jo kamerą susidarė labai geras įspūdis. Parodose dažniausiai vyrauja prieblanda, o geriau apšviesti būna tik stendai, tačiau net ir esant tokioms sąlygoms fotografavimo galimybės man paliko tikrai gerą įspūdį. Kasdien naudoju geriausiai fotografuojančiu telefonu tituluojamą „Google Pixel 2 XL“, tačiau tai, ką man pasiūlė „Samsung“, sakyčiau, yra šiek tiek geriau. Skirtumas nėra milžiniškas, tačiau jis tikrai yra. Pietų Korėjos milžinas pasiūlė ir dar vieną naujovę savo telefonuose, kurią pasiskolino iš „Sony Xperia XZ Premium“ išmaniojo telefono. Tai – sulėtinto vaizdo įrašymas 960 kadrų per sekundę dažniu. Galbūt tai nėra pati reikalingiausia funkcija telefone, tačiau dažniausiai ji veikia gerai. Tiesa, norint gauti geriausią rezultatą reikėtų tikėtis, jog Jūsų filmuojamas objektas nejudės iš pat pradžių, nes kitaip gali nepavykti užfiksuoti sulėtinto vaizdo. Man ši funkcija didelio įspūdžio nedaro, nes veikia ne taip sklandžiai, kaip tikėjausi. Bet vėlgi, telefonas pristatytas vos prieš keletą dienų ir greičiausiai ši problema bus išspręsta su pirmaisiais atnaujinimais. AR emodžiai Po to kai „Apple“ naujausiame savo įrenginyje pristatė animodžius būtų buvę labai naivu tikėtis, jog „Samsung“ nepasiūlys kažko panašaus. Taigi, naujausi „Samsung Galaxy S9“ ir „Samsung Galaxy S9 Plus“ nuo šiol turi savuosius animodžius, kurie netrukus taps visiems žinomi kaip AR Emoji. Ir iš pradžių tai pasirodė tikrai puikus dalykas. Vienas esminių skirtumų tarp to ką pasiūlė „Apple“ ir tai ką matome naujuose „Samsung“ telefonuose yra tai, jog emodžiai iš esmės ne tik leidžia pasirinkti, kaip norėsite atrodyti animacijoje, tačiau ir įkūnija Jus pasirinktame personaže. Tiesa, ne visada jiems tai pavyksta padaryti, tačiau visa tai atrodo gana šauniai, kai tikrasis aš pavirsta į animacinį personažą, kurį dar ir galima įvairiai patobulinti – pakeisti plaukus, aprengti ar uždėti kietus akinius. Tačiau tai, jog ne visada sėkmingai atvaizduojamas Jūsų veidas (kartais personažas tiesiog nebūna panašus į žmogų, kuris stovi prieš kamerą) yra ne vienintelis šios funkcijos trūkumas. Peržiūrint mano parodoje sukurtas ir išsaugotas animacijas matomas šioks toks striginėjimas. „iPhone X“ telefone randami animodžiai bent jau šiai minutei veikia sklandžiau. Tiesa, tarp keletos trūkumų – galima įžvelgti ir privalumų. Panaudoti „Samsung“ sukurtus emodžius yra žymiai paprasčiau ir jais galima dalintis be jokių apribojimų, ko labai pasigedau „Apple“ pristatytame produkte. Telefonų veikimas Mūsų rinkai „Samsung“ skirti flagmanai bus prekiaujami ne su „Qualcomm“, o su „Exynos 9810 Octa“ lustais. Mažesnysis „Galaxy S9“ modelis turės 4 GB, o „Galaxy S9 Plus“ pasižymės 6 GB operatyviosios (RAM) atminties bei abu modeliai turės 64 GB vidinę talpyklą. Tiesa, „Samsung“ žada kiek vėliau pasiūlyti ir didesnės talpos modelius, tačiau tai tikriausiai nėra itin svarbu, nes abu įrenginiai palaiko „microSD“ korteles iki 256 GB. Pastaruoju metu teko naudotis „Google Pixel 2 XL“ įrenginiu ir bent jau parodoje esančiomis sąlygomis neteko įžvelgti jokių „Samsung“ perspektyvų sparta aplenkti ar bent jau pasivyti mano įrenginį, kuris veikia su kiek senesne geležimi. Galbūt nėra itin objektyvu vertinti parodoje išbandyto modelio veikimą, tačiau juk tie telefonai stovi ten ne tam, kad būtų galima pademonstruoti, kaip lėtai jie gali veikti. Kaip bebūtų, bent jau man tiek „Galaxy S9“, tiek ir „Galaxy S9 Plus“ veikimas pasirodė pakankamai lėtas tokios kategorijos bei kainos įrenginiams. Netgi drįsčiau teigti, jog šiuo aspektu naujieji „Galaxy S“ modeliai nelabai patobulėjo nuo praėjusių metų. O gaila… Išvados Pirmas įspūdis apie naujuosius „Galaxy S9“ ir „Galaxy S9 Plus“ gana dvejopas. Mano nuomone, gamintojas atliko būtinus pakeitimus su pirštų antspaudų jutiklio pozicija, atnaujino įrenginiuose naudojamą aparatinę dalį ir be didesnių abejonių patobulino kameras. Tačiau aš pasigedau užtikrintumo. Jeigu kameros veikia išties puikiai, o rezultatai palieka tik gerą įspūdį, tai visos kitos papildomos funkcijos ir pats įrenginio veikimas nuvilia. Žinoma, galbūt mano kartelė vienam populiariausių pasaulyje gamintojų yra iškelta labai aukštai, tačiau, kai už savo naujausius modelius prašoma kone 1000 eurų, tai net ir menkiausiomis smulkmenomis turėtų būti pasirūpinta. Vienas didžiausių klausimų – ar vis dėlto verta atsinaujinti? Jeigu turite praėjusių metų „Samsung“ flagmanus ir nesate užkietėję fotografai – greičiausiai, kad ne. Naujieji flagmanai kainuoja pakankamai daug, o jų siūlomas rezultatas, neskaitant tikrai puikios kameros, nėra toks, kokio tikėjausi, taigi, tikriausiai nesukurs didesnio įspūdžio ir Jums.