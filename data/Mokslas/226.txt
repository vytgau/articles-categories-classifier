Vasario 24 dieną du lėktuvai, skrendantys virš Arizonos, pranešė apie neatpažintą skraidantį objektą, kuris pralėkė virš jų. Internete jau pasirodė šių pilotų ir Albukerkės oro eismo kontrolieriaus pokalbio įrašas. Bet kas tai galėjo būti? Pirmasis NSO pastebėjo „Learjet 36“ lėktuvo pilotas. Jis apie tai iš karto pranešė oro eismo kontrolieriui, nes negalėjo suprasti, kas ką tik virš jo praskrido. Į rytus skrendančio lėktuvo pilotas negalėjo įžiūrėti NSO detalių, tačiau teigė, kad tai tikrai nebuvo lėktuvas. Suglumęs oro eismo kontrolierius patikrino savo duomenis – toje vietoje didesniame aukštyje nieko neturėjo būti, o ir radarai nieko nerodė. Objektas, pagal „Learjet“ piloto pasakojimą, nebuvo taip aukštai, kad radaras jo nepastebėtų – jis turėjo būti maždaug 12,2 km aukštyje. Oro eismo kontrolierius nusprendė į pagalbą pasitelkti kitus netoliese dirbusius pilotus. „American Airlines“ pilotas iš pradžių pats suglumo išgirdęs tokį prašymą, tačiau jau po minutės patvirtino – „Taip, kažkas ką tik praskrido virš mūsų. Nežinau, kas tai buvo, tai nebuvo lėktuvas. Bent 2-3 tūkstančiai pėdų virš mūsų“. Vėliau pasakojimas pasisuka tiesiai fantastinių filmų siužeto linkme – pilotas pareiškė, kad NSO švietė arba bent jau atspindėjo šviesą. Kas tai galėjo būti? Pilotai patys užsiminė, kad tai galėtų būti koks nors balionas. Norint į tokį aukštį iškelti balioną būtina pranešti oro eismo kontrolieriams, o jie apie jokius pilotuojamus ar nepilotuojamus orlaivius toje teritorijoje negirdėjo. Be to, objektas buvo gana didelis – jį turėjo aptikti radarai. Pilotai negali pasakyti, ar jis lėtai skrido vakarų kryptimi ar tiesiog kabojo vietoje. Kadangi oro eismo kontrolierius apie šį objektą iš anksto nežinojo, keliama versija, kad tai gali būti koks nors naujas bandomas ginklas. Tačiau Albukerkės oro eismo kontrolės centro atstovas pareiškė, kad jie kasdien dirba ir su karinėmis pajėgomis, ir su civiliais tyrėjais ir niekas – nei bandomi orlaiviai, nei meteorologiniai balionai, neprasprūsta pro centro darbuotojų akis. Kad ir kaip keistai tai skambėtų, tokių incidentų skaičius auga. 2017 metų spalio pabaigoje į orą buvo pakelti naikintuvai, kai keli pilotai pranešė apie NSO panašiame aukštyje. Keleivinių lėktuvų pilotai dažnai pasakoja apie neatpažintus skraidančius objektus, kuriuos jiems yra tekę sutikti savo darbe. Tačiau daugelį jų galima paaiškinti meteorologinių tyrimų įranga. Šie naujausi atvejai yra išskirtiniai tuo, kad po incidento praėjus kelioms savaitėms ar mėnesiams tiksliai nežinoma, kas tai galėjo būti.