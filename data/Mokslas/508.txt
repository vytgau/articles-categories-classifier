„Nuo vaikystės domėjausi verslu. Skaitydavau garsiausių verslininkų biografijas, knygas apie juos ir apie sėkmingiausias įmones. Būdamas 18 metų įstojau į Izraelio kariuomenę. Vėliau 10 metų dirbau programuotoju keliose nedidelėse pradedančiosiose įmonėse. Paskui su žmona, kuri yra grafikos dizainerė, įsteigėme prekių ženklų kūrimo kompaniją, o aš dar vesdavau mokymus. Maždaug prieš 15 metų man kilo mintis sukurti su verslu susijusį žaidimą. Norėjau sukurti tokį žaidimą, kuris sugriautų „Monopolio“ mentalitetą. Nenorėjau, kad visi kiti bankrutuotų, tiesiog norėjau, kad tai būtų saviraišką, kūrybingumą ir bendradarbiavimą skatinantis žaidimas, norėjau, kad žmonės turėtų galimybę žaisti tokį žaidimą ir iš jo mokytis“, – pasakoja R. Gafni. Taip atsirado „FreshBiz“. Žaidimas, mokantis svarbių verslo ir gyvenimo taisyklių. R. Gafni interviu DELFI atskleidė, kokios yra naujos verslo taisyklės, kodėl konkurentų žlugdymas ir pelno siekimas nebėra vienintelis kelias į sėkmę ir kokios savybės yra svarbiausios šiuolaikiniam verslininkui. – Koks tikrasis žaidimo „FreshBizz“ tikslas? Ko galime pasimokyti? – Žaidimo tikslas – pakeisti žmonių požiūrį į verslą, pakeisti jų elgesį versle ir gyvenime, kad žmonės imtų naujai žaisti gyvenimą. Šiuolaikinėje ekonomikoje mums reikia visiškai kitokių gebėjimų, jei norime sėkmės. Mums reikalingas labai glaudus bendradarbiavimas (juk tai nauja dalijimosi ekonomika), kūrybingumas, gebėjimas įvairiapusiškai pažvelgti į problemą, gebėjimas galvoti daugeliu dimensijų, reikalingas greitis ir daug kitokių dalykų. „FreshBiz“ žaidimas viso šito moko linksmai ir veiksmingai. – Kaip manote, kodėl šiais laikais pasikeitė verslo taisyklės? – Jos pasikeitė dėl kelių svarbių priežasčių: 1. Gyvename pasaulyje, kuris darosi vis sudėtingesnis. Didžiulis visiems prieinamas kiekis duomenų, galimybių ir šaltinių skatina labai greitai reaguoti, rasti tai, kas mums tinka ir labai greitai priimti sprendimus. Be to, jau nepakanka būti puikiu vienos srities specialistu, privalome išmanyti kelias sritis. Pavyzdžiui, aukštesnio lygio vadybininkui reikia bent minimalių žinių apie verslo plėtrą, marketingą, socialinę žiniasklaidą, dizainą, komunikaciją, jis turi kūrybingai mąstyti. Visus šiuos gebėjimus reikia lavinti iš karto. Jei ne – tapsi nekonkurencingas rinkoje. 2. Atsirado ir nauja žmonių karta. Jiems svarbu ne tik turėti gerą darbą, bet ir gerai gyventi. Jie nori dirbti kompanijose, kurios turi tikslą, jie nori prisidėti prie pokyčių ir daryti įtaką, jie nori didelės saviraiškos, nori augti kaip žmonės. Tokie dalykai keičia verslo pasaulį. 3. Praktiškai pasiekėme tokį etapą verslo srityje, kai apie 50 proc. darbų yra nauji, anksčiau tokių nebuvo, kiekvienas turėtų būti darbų kūrėjas. Net jei esi vadybininkas kompanijoje, turi sukurti tokias sąlygas, kad būtum reikalingas. Vis daugiau užduočių atlieka robotai ir kompiuteriai, taigi mes einame nuo ekonomikos, orientuotos į užduotis, prie ekonomikos, orientuotos į kūrybingumą. Klestės tik tie, kurie sugeba būti kūrybingi, inovatyvūs ir įgyvendinti savo sumanymus. Tai visiškai nauji gebėjimai. – Kokios, jūsų manymu, yra pagrindinės sėkmingo verslo taisyklės? – Be abejo, pirmas dalykas – daryti teigiamą įtaką pasaulyje. Dabar didžiausias dėmesys telkiamas ne į pinigus, o į įtakos darymą, kur pinigai tėra priemonė plėsti įtaką. Antra – gebėjimas pasiūlyti rinkai unikalią vertę. Dabar svarbiausia – originalios kompanijos, todėl mums reikalinga saviraiškos, kūrybingumo ir inovacijų kultūra. Lankstumas. Mūsų mąstymas ir veiksmai turi būti lankstūs. Tik lanksčios kompanijos bus sėkmingos šiame nuolat besikeičiančiame pasaulyje. Verslininkiškas mąstymas. Dabar kiekvienas turi mąstyti kaip verslininkas. – Ar jau buvo atvejų, kad jūsų idėjos paskatino žmones pakeisti gyvenimą ar karjerą? – Yra daugybė tokių istorijų, dažniausiai žmonės supranta, kad gyvenimas gali būti kitoks, nei sename žaidime, kuriame užaugome. Pažaidę žaidimą ir padalyvavę mūsų dirbtuvėse žmonės ima suvokti, kad turi kur kas daugiau išteklių, nei anksčiau manė. Jie ima matyti naujų galimybių, naujų bendradarbiavimo būdų. Dabar jie gali išeiti iš savo riboto žaidimo ir pradėti žaisti kur kas platesnio pobūdžio žaidimą. Vieniems tai – didesnės pajamos, daugiau pardavimų ar lengvesnis gyvenimas, kitiems – naujas darbas ar naujos verslo sritys. – Ką šiuo metu veikiate? – Dabar daugiausia dėmesio skiriu pasaulinio partnerių tinklo plėtrai, kuriu naują turinį mūsų dirbtuvėms, plečiu „FreshBiz“ žaidimą, kad žmonės galėtų lavinti naujus gebėjimus. *** Šiais metais Ronen Gafni lankysis Lietuvoje ir skaitys pranešimą Vadovų konferencijoje „EBIT 2018“, kuri vyks kovo 22-23 dienomis Vilniuje.