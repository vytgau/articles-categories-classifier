Šių metų pradžioje Taivano bendrovė HTC pristatė išmaniųjų telefonų U liniją, kurios pažangiausias modelis „U Ultra“ buvo išleistas dviejų versijų: su grūdintu stiklu „Gorilla Glass“ ir dar brangesnė versija su safyro apsauginiu stiklu. Safyras dažnai naudojamas brangių laikrodžių gamyboje, kadangi yra tvirčiausia ir labiausiai įbrėžimams atspari medžiaga pasaulyje, kuri savo kietumu nusileidžia tik deimantui. Išmaniuosiuose telefonuose safyro danga naudojama retai, todėl garsus tinklaraštininkas Zackas Nilssonas savo „YouTube“ kanale „JerryRigEverything“ nepraleido progos išbandyti „HTC U Ultra Deluxe Sapphire“ ir asmeniškai patikrinti, ar HTC iš tiesų panaudojo safyrą, ar tai tik rinkodaros gudrybė. Palyginimui Z. Nilssonas paėmė „Tissot" kompanijos šveicarišką laikrodį, kurio cifeblatas yra apsaugotas safyro stiklu, „Samsung Galaxy S8“ su ant ekrano užklijuota brangiausia pasaulyje apsaugine plėvele (už 50 JAV dol.) su safyro kristalais, kurią sukūrė bendrovė „Zagg“, ir, žinoma, „HTC U Ultra Deluxe Sapphire“. Jis pradėjo braižyti visus tris pavyzdžius, naudodamas savo priemonių rinkinį su įvairiu kietumo laipsniu. Apsauginis „Zagg“ stiklas susibraižė 3 lygyje, o tai paprastai būdinga plastikui. Taigi, gamintojo deklaracija dėl tariamo safyro stiklo pasirodė ne visiškai tiksli. Be to, jis pabandė uždegti šį „stiklą“, ir jis pradėjo tirpti kaip labiausiai paplitusios plastiko rūšys. Stiklas „Gorilla Glass“, naudojamas daugumoje išmaniųjų telefonų, paprastai subraižomas 6 kietumo lygio įrankiu, tačiau „HTC U Ultra Deluxe Sapphire“, kaip TISSOT laikrodį, pavyko subraižyti tik ties 8 riba. Tai patvirtina, kad HTC savo išmanųjį telefoną tikrai apsaugojo safyro stiklu. Bandymo autorius pažymėjo, kad tai tvirčiausias išmaniųjų stiklas iš jo matytų.  