Pirmosiomis dienomis „CES 2017“ parodoje pristatytas tikras išmaniųjų daiktų kaleidoskopas. Nors nežinia, kiek jų prigis ir palengvins mūsų gyvenimą, viena yra aišku – vis daugiau kasdieninių daiktų šiandien praturtinti įvairiais jutikliais ir yra prijungti prie interneto.  Geriausias draugas Praėjusiais metais ypač daug susidomėjimo sulaukė išmanūs namų pagalbininkai – „Amazon Echo“ bei „Google Home“ – prie interneto prijungiami stilingi garsiakalbiai, atpažįstantys namų šeimininkų balsus ir galintys suprasti bei vykdyti paprastas komandas. Šie įtaisai gali atlikti paiešką internete, groti muziką ar valdyti kitus išmanius namų įrenginius. Kompanijos „Bosch“ įkurtas startuolis „Mayfield Robotics“ nusprendė eiti dar toliau ir pademonstravo robotuką „Kuri“, kuris iš esmės yra toks pats išmanusis namų asistentas – tik jis dar atrodo mielai ir atpažįsta savo šeimininkus ir juos sekioja po namus. „Kuri“ turi akyse įtaisytas vaizdo kameras bei gali reaguoti ne tik į balsą, bet ir prisilietimą. Kalbančios ir klausančios šukos Kosmetikos ir grožio industrijos milžinė „L‘Oreal“ CES 2017 parodoje pristatė išmanias šukas „Hair Coach“, patobulintas giroskopu, akselerometru ir mikrofonu. Pastarasis yra toks jautrus, kad gali fiksuoti lūžtančių plaukų garsą -- šukos tada pradeda vibruoti ir taip perspėja vartotoją, kad reikėtų sušvelninti šukavimosi procesą. Giroskopas ir judesio jutiklis fiksuoja kaip juda šukos ir siunčia duomenis į aplikaciją, kuri kaupia šią informaciją ir pateikia patarimus, kaip reikėtų šukuotis, kad plaukai nebūtų pažeidžiami. Protinga „galva“ Kalba eina apie dušo galvą. Teisybės dėlei, reikia paminėti, kad CES 2017 parodoje pristatytas bendrovės „Moen“ sukurtas išmanusis dušas visas smegenis turi tikrai ne savo „galvoje“ iš kurios pasipila vanduo. Paprastai tariant, šio dušo išmanumas slypi tame, kad jį galima valdyti išmaniojo telefono aplikacija. Pavyzdžiui, grįžtate iš darbo ir norite iš karto palysti po šiltu vandeniu – keliais programėlės mygtukų paspaudimais nusiunčiate komandą dušui, kad šis pakaitintų vandenį. Dušo sistemą galima programuoti – iš viso galima susikurti daugiau nei dešimt skirtingų programų įvairioms gyvenimo progoms. Dar protingesnė „nosis“ Kompanijos „Aryballe Technologies“ inžinieriai sukūrė išmaniąją nosį „NeOse“, gebančią atpažinti ir analizuoti kvapus. Tereikia nukreipti CES 2017 parodoje pristatytą įrenginį į norimą „pauostyti“ objektą ir „NeOse“ esantys jutikliai išanalizuos kvapą sudarančias molekules bei palygins jas su duomenų bazėje esančia informacija apie kvapus. Išmaniojo telefono ekrane vartotojas matys išsamią informaciją apie tai, kuo čia viskas kvepia. Kol kas šis įtaisas gana brangus, tad jį naudos maisto pramonės ir kosmetikos įmonės, norinčios užtikrinti savo gaminamų produktų kokybę. Tačiau nesunku įsivaizduoti, kad ateityje tokios „nosys“ būtų diegiamos visuose šaldytuvuose ir perspėtų mus apie gendančius produktus. Šalikas nuo smogo „Wair“ išmanusis šalikas yra apginkluotas keliais jutikliais ir filtrais, padedančiais dėvinčiajam apsisaugoti nuo smogo ir kitų ore esančių teršalų, bakterijų ir alergenų. Šis aksesuaras veikia kartu su išmania aplikacija, kuri telefono ekrane parodo, kokios kokybės oru kvėpuojame. Nepaisant savo išmanumo, šis šalikas dar ir atrodo stilingai, be to, tiek filtrai, tiek jutikliai gali būti nuimti nuo „Wair“ šaliko, tad jį galima nesunkiai išskalbti ir vėl nešioti.