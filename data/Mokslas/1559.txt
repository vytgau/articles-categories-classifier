Rugsėjį įvykusiose pratybose Šiaurės Korėjos kariai mokėsi pulti parasparniais. Pasirodo, numatyta, kad jais sklęstų ne tik oro pajėgų, laivyno kariai, bet ir snaiperiai, rašė „Newsweek". Parasparnių ir panašių skraidyklių panaudojimas karyboje nėra toks jau retas reiškinys. Priklausomai nuo vietovės sąlygų, tai gali būti greitas būdas tyliai persikelti iš vienos vietos į kitą ir surengti netikėtą ataką. Tačiau iki šio rugsėjo nebuvo pastebėta, kad Šiaurės Korėja naudotų parasparnius. Pagal rugsėjį įvykusių pratybų scenarijų, parasparniai būtų panaudoti bendrų Pietų Korėjos ir JAV pajėgų vadavietei pulti. Tad kas tai per technologija? Parasparnis telpa kuprinėje ir yra nesunkus. Jei tik yra iš kur pakilti, parasparniais keliaujančius priešus sunku susekti, ypač naktį. Jie neskleidžia triukšmo, gali skristi palyginti žemai ir likti nepastebėti radarų. Tuo parasparniai ir yra pranašesni už nusileidimą parašiutais. Pietų Korėjos ir JAV pajėgos rugsėjį treniravosi kaip atremti žemai skrendančias raketas, dronus ir kitus objektus. Dabar panašu, kad tai buvo atsakas į Šiaurės Korėjos parasparnius. Beje, įdomu ir tai, kad Pietų Korėja yra viena iš didžiausių pasaulio parasparnių gamintojų. Viena iš garsiausių pasaulio parasparnių kompanijų „Gin Gliders“ anksčiau dirbo bendrame Pietų ir Šiaurės Korėjų pramoniniame komplekse Kaesonge. Pietų Korėja šį kompleksą uždarė 2016 metais - tai buvo atsakas į Šiaurės Korėjos branduolinio ginklo ir balistinių raketų bandymus. Kaesonge Pietų Korėjos kompanijose dirbo apie 54 tūkstančius Šiaurės Korėjos piliečių. Jie ten ne tik dirbo, bet ir mokėsi - juk Pietų Korėjos kompanijos valdo kur kas pažangesnes technologijas. Gali būti, kad taip parasparniai ir atsirado Šiaurės Korėjos arsenale. Praeitą savaitę Šiaurės Korėjos žiniasklaida pranešė, kad šalis atnaujino darbą Kaesongo pramoniniame komplekse. Pietų Korėja savo kompanijas atitraukė labai greitai, ten liko nemažai įrangos. Pietų Korėja šį veiksmą pavadino nuosavybės teisių pažeidimu, bet Šiaurės Korėja jos atsakyti nesiruošia.