„Daugiausia šio sprendimo padariniai bus jaučiami Švedijoje, kur veiklos išlaidos vis dar pernelyg didelės, - sakė įmonės generalinis direktorius Johanas Dennelindas. - Planuojame apkarpyti savo vidaus ir išorės išteklius maždaug 850 darbo vietų, apie 3 proc. bendrų išteklių. Švedijoje bus atsisakyta 650 darbo vietų, arba 8 proc. Švedijos išteklių“. „Telia“ įmonėje dirba apie 21 000 darbuotojų. Bendrovės nuomone, toks sprendimas padės sumažinti išlaidas antrąjį 2017 m. pusmetį Švedijoje 5 procentais. 2018 metais išlaidas planuojama sumažinti bent 3 procentais, teigia bendrovė. Antrąjį šių metų ketvirtį, pasibaigusį birželio 30 d., bendrovė patyrė 397 mln. Švedijos kronų (47,7 mln. JAV dolerių) grynųjų nuostolių, lyginant su 1,44 mlrd. Švedijos kronų grynuoju pelnu, uždirbtu tuo pačiu laikotarpiu prieš metus. Pajamos antrąjį šių metų ketvirtį, lyginant su tuo pačiu praėjusių metų laikotarpiu, sumažėjo nuo 21,13 mlrd. iki 19,8 mlrd. Švedijos kronų.