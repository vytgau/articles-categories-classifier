Tai – duomenys iš mokslinio straipsnio, pripažinto vienu geriausių Europoje ir pelniusio itin aukštą „2017 Highly Commended Award“ prizą. Lietuvos sveikatos mokslų universiteto Sveikatos vadybos katedros profesoriaus Mindaugo Stankūno kartu su bendraautoriais parengtame straipsnyje „Health care and aging: do European Union countries differ?“ („Sveikatos priežiūra ir senėjimas: ar Europos Sąjungos šalys skiriasi?“) palyginta skirtingų Europos Sąjungos (ES) šalių vyresnio amžiaus pacientų elgsena tų šalių sveikatos apsaugos sistemose, rašoma pranešime spaudai. Prestižiniame sveikatos vadybos mokslo žurnale „International Journal of Health Care Quality Assurance“ išspausdintas mokslinis straipsnis 2017 m. „Emerald Literati“ tinklo apdovanojimuose (angl. Emerald Literati Network Awards) pripažintas viena geriausių publikacijų bei apdovanotas „2017 Highly Commended Award“ prizu. Toks įvertinimas mūsų šalyje itin retas: prof. M. Stankūnas – tik antras šį apdovanojimą pelnęs Lietuvos mokslininkas. „Emerald“ leidyklai priklausančių žurnalų redakcijų kolegijos kasmet teikia siūlymus „Emerald Literati“ tinklo apdovanojimams, kuriais įvertina mokslinius straipsnius, išsiskiriančius moksliniu naujumu, indėliu į konkrečios srities mokslo tyrimus, puikia struktūra, argumentavimu, kokybiška analize bei puikiu parengimu. Tokiais apdovanojimais pagerbiami trys straipsniai iš kiekvieno „Emerald“ leidžiamo mokslo žurnalo. „Tai labai svarbus pripažinimas. Tiek man asmeniškai: itin džiugu, jog apdovanojimą skiria geriausi sveikatos priežiūros vadybos srities mokslininkai ir praktikai, kurie tavo darbą išskiria iš gausos kitų aukšto lygio publikacijų, tiek ir Lietuvos sveikatos mokslų universitetui: apdovanojimas patvirtina, jog universitete atliekami sveikatos priežiūros vadybos moksliniai tyrimai aukštai vertinami tarptautiniu lygmeniu“, – teigė profesorius Mindaugas Stankūnas. Apdovanojimu įvertintoje publikacijoje pristatomas tyrimas, atliktas septyniose ES šalyse apklausiant beveik 4,5 tūkst. respondentų nuo 60 iki 84 m. Studijoje nagrinėjama šio amžiaus asmenų elgsena, sveikatos priežiūros paslaugų prieinamumas ir pasitenkinimas jomis. Kaip ir buvo galima spėti, tyrimo rezultatai atskleidė žymius skirtumus tarp atskirų ES šalių. Tačiau studijoje dalyvavusius mokslininkus nustebino, kad gana gausi tiriamųjų dalis (13 proc.) nurodė, kad jiems buvo reikalinga sveikatos priežiūros pagalba, tačiau jie dėl vienokių ar kitokių priežasčių nesikreipė į gydymo įstaigas. Aukščiausias procentas – 24 proc., buvo tarp Lietuvos 60 – 84 metų asmenų. „Tai ypač neraminantis dalykas sparčiai demografiškai senėjančioje Europoje. Rezultatai byloja, jog šių šalių piliečiai, pajutę sveikatos problemas, į gydymo įstaigas nesikreipia. Tai nėra gerai, nes tikėtina, kad sveikatos problemos po kurio laiko taps intensyvesnės, sukels sunkesnių sveikatos sutrikimų, ir tai lems sudėtingesnių, brangesnių paslaugų poreikį bei dar didesnius sveikatos apsaugos sistemų kaštus. Todėl šios amžiaus grupės pacientų elgsenos sveikatos sistemoje tyrimai, žmonių priimamų sprendimų priežasčių suvokimas yra labai svarbus siekiant užtikrinti deramas prielaidas sveikam senėjimui Europoje, kuris Europos Komisijos įvardijamas kaip prioritetinė sritis visoms šio bloko šalims narėms“, – apibendrino apdovanojimu įvertintos publikacijos bendraautorius.