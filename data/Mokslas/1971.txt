„Voyager 2“ į savo misiją pakilo 1977 rugpjūčio 20 dieną, o „Voyager 1“ – tų pačių metų rugsėjo 5. Dabar „Voyager 1“ tolsta nuo Saulės sistemos ir yra toliausiai esantis žmonių sukurtas objektas. Tuo tarpu „Voyager 2“ yra vienintelis žmonių sukurtas erdvėlaivis, praskridęs pro visas keturias didžiąsias Saulės sistemos planetas. Visgi, kosmoso užkariavimo entuziastai svajoja, kad kada nors „Voyager“ erdvėlaiviai nuveiks kai ką įspūdingo – į Žemę atves ateivius. Frankas Drakeas sukūrė žemėlapį, kuris pagal mirštančių žvaigždžių padėtį gali padėti surasti Saulės sistemą ir Žemę joje. Šis žemėlapis buvo išgraviruotas ant abiejų „Voyager“ programos zondų. Mokslininkai norėjo, kad protingos gyvybės formos pamatytų iš kur „Voyager“ atkeliavo ir kiek laiko jo kelionė truko. Šie žemėlapiai buvo išgraviruoti ant garsiojo auksinio disko viršelio. Šiame diske yra keletas įrašų apie gyvenimą Žemėje – valgantys ir geriantys žmonės, prekybos centras, knyga. Taip pat Jupiterio ir Žemės atvaizdai iš kosmoso. Aišku, žemėlapis teikia daugiausiai vilčių – tikimasi, kad jį bus pakankamai lengva skaityti, nes Žemės vieta visatoje yra nurodyta santykyje su 14 pulsarų. Centrinis žemėlapio taškas – Saulė, kartu nurodyta ir koks atstumas nuo mūsų žvaigždės iki Žemės planetos. Kodėl buvo pasirinkti pulsarai? Todėl, kad jie išlieka aktyvūs milijardus metų. „Voyager“ erdvėlaivio niekas greitu metu tikrai nesuras, todėl reikia, kad Žemės vieta būtų nurodyta kiek įmanoma tiksliau nepaisant laiko. Kitą žvaigždę „Voyager 1“ pasieks tik po daugiau nei 40 tūkstančių metų. Vienintelis šansas nežemišką gyvybę sutikti anksčiau – ateivių erdvėlaivio susitikimas. Kas gali žinoti, galbūt kažkur kosmoso platybėse skrajoja ir tokios gyvybės formos, kurios gali labai greitai įveikti neįsivaizduojamai milžiniškus atstumus. Galbūt tokie ateiviai suras vieną iš „Voyager“ erdvėlaivių ir pasinaudos pateiktu žemėlapiu.