Tereikia į indą su saulėgrąžų aliejumi įlašinti keletą vandeniu atskiesto alkoholio lašų. Tiesa, kad efektas būtų matomas, į tirpalą reikia nepamiršti įdėti šiek tiek rašalo. Tai atlikus, inde ima formuotis keisti ir hipnotizuojantys vaizdai. Į aliejų įlašintame laše esantis alkoholis netrukus išgaruoja, todėl staiga pasikeičia skysčio paviršiaus įtempimo gradientas ir likęs vanduo su rašalu ima judėti iš mažo paviršiaus įtempimo regiono į regioną su didesniu paviršiaus įtempimu. Pastebėta, jog lašinant daugiau alkoholio, procesas kinta – formuojasi daug mažesnės vandens ir rašalo dėmės.  Tyrėjai šį procesą pavadino Marangoni išsiveržimu (angl. Marangoni bursting), Italijos mokslininko, tyrinėjusio skysčių paviršiaus įtempimo reiškinį, garbei. Įdomiausia, jog prestižiniame mokslo žurnale „Physical Review Letters" tyrimą publikavę mokslininkai negali paaiškinti visų šio proceso aspektų. Pavyzdžiui neaiški vaizdo įraše matyto žiedo formavimosi dinamika, nežinia kodėl skiriasi vandens ir alkoholio sluoksnių storis ir kita. Tikimasi, kad išsamiau ištyrinėjus šį fenomeną, bus įgyta žinių leisiančių sukurti pranašesnes išsiliejusių naftos produktų surinkimo technologijas. 