Lietuvos ir Vokietijos kapitalo programinės įrangos kūrimo bendrovės „NFQ Technologies“ „HomeToGo” komandos vyriausiasis technologijų vadovas Audrys Kažukauskas įsitikinęs, kad kol kas Lietuvoje - IT specialistų aukso amžius. „Šiuo metu visame pasaulyje – milžiniškas aukštųjų technologijų specialistų, ypač programuotojų, trūkumas. Pasaulinės personalo atrankos bendrovės „ManpowerGroup“ tyrimo duomenimis, pernai IT specialistai buvo antri, vertinant, kaip sunku bendrovėms surasti tinkamus tam tikros srities profesionalus. Ką tokiu atveju daro startuoliai ar didesnės bendrovės, kai namų rinkoje neranda darbuotojų? Jos pradeda ieškoti specialistų kitose šalyse, kurti ten savo padalinius ar bendradarbiauti su kitų šalių IT bendrovėmis“, - rašė jis komentare DELFI. Anot IT profesionalo, tai nereiškia, kad programuotojai iš kitų šalių gauna tik paprastus, mechaninius darbus. „Jie gauna tokios pat svarbos ir sudėtingumo užduotis bei kuria tokio pat lygio produktus, kurie lengvai gali konkuruoti su tuo kas gimsta Silicio slėnyje. Imkime mūsų – „NFQ“ – pavyzdį. Čia dirbdamas per pastaruosius 10 metų spėjau prisidėti prie kelių pasaulinio garso startuolių gimimo ir plėtojimo. Pirmasis buvo „Swoodoo“, kuri greitai tapo didžiule skrydžių paieškos sistema Vokietijoje. Vėliau – „Kayak“, kelionių meta paieškos sistema. Šiuo metu kartu su nemaža komanda labai sėkmingai plėtojame naują tarptautinį startuolį – atostogų būsto nuomos paieškos sistemą „HomeToGo“. Ją pernai „Forbes“ įtraukė tarp 10 sparčiausiai augančių Europos verslų“, - vardijo A. Kažukauskas. Ir nors programuotojų trūksta, tai nereiškia, kad bet kuris IT srityje jaunuolis turi garantuotą sėkmingą karjerą Lietuvoje. Tam reikia pradinių kompetencijų ir motyvacijos. „IT specialisto perspektyvas Lietuvoje galima palyginti su krepšininko perspektyvomis. Jei gerai žaisi, į tave atkreips dėmesį „Žalgiris“ – progresyvi IT kompanija. Vien tik galėdamas treniruotis ir žaisti su geriausiais žaidėjais, turėsi galimybę sparčiai tobulėti. Jei daug ir kryptingai dirbsi, pateksi į pagrindinę sudėtį ir dar sparčiau tobulėsi bei žaisi Eurolygoje – kad ir tokiame startuolyje kaip „HomeToGo”. Tai jau itin aukšto profesionalumo lyga, kuri drąsiai gali lygiuotis su NBA, t. y. - Silicio slėniu. Tik priešingai nei krepšininko, IT specialisto karjera yra žymiai ilgesnė ir labiau užtikrinta“, - mano pašnekovas. Kokių klaidų vengti? IT profesionalas pataria, kad svarbu atkreipti dėmesį į kelis dalykus siekiant karjeros šioje srityje. „Labai svarbu atsakingai rinktis IT kompaniją, kurioje norite įsidarbinti. Karjerą pradedantiems jaunuoliams siūlyčiau nesirinkti bendrovių, kuriose programinės įrangos kūrimas yra tik antraeilis dalykas ir visas darbas jose apsiribos kokių nors įmonės vidinių IT įrankių priežiūra ir tobulinimu“, - mano jis. Kitas patarimas - vengti ilgą laiką dirbti mažose kelių programuotojų įmonėse. „Neretai tenka susidurti ir su programuotojais, kurie 5 ir daugiau metų dirba prie smulkių, nesudėtingų projektų, naudoja pasenusias technologijas. Pagal darbo stažą jau turėtų būti patyrę programuotojai, bet jų programavimo gebėjimai mūsų įvertinimu yra tik pradedančiojo ar šiek tiek prakutusio programuotojo lygio. Jie patiria šoką, staiga supratę, kad iš esmės keletą karjeros metų praleido veltui. Dalis jų nusprendžia, kad geriau būti didele žuvimi mažame tvenkinyje ir grįžta prie mažų projektų. Bet mane labiausiai žavi tie, kurie nepabūgsta „prarasti veido“, pripažinti tuos kompetencijos trūkumus, su didele energija imasi juos šalinti ir tampa puikiais profesionalais“, - dėstė A. Kažukauskas. Jo nuomone, jei asmuo nori greičiau augti kaip IT specialistas, vertėtų kuo ankstesniame etape įsidarbinti didesnėje tarptautinio kapitalo IT bendrovėje, kurioje dirba patyrę programuotojai. „Stebėkite, kokius sprendimus priima labiau patyrę kolegos, nebijokite klausti, kokiais argumentais jie vadovaujasi. Analizuokite, ar tie sprendimai pasiteisina, ką jūs darytumėte kitaip. Koncentruokitės ne į pačių užduočių atlikimą, bet į jų teikiamą naudą. Ir svarbiausia – būkite iniciatyvūs ir nepataisomi optimistai. Darykite daugiau nei jūsų prašo, ne tik pastebėkite problemas, bet imkitės jas spręsti. Vietoje 10 priežasčių, kodėl jums gali nepavykti įgyvendinti sumanymo, o šioje srityje programuotojai dažnai turi labai lakią vaizduotę, geriau surašykite 10 žingsnių tam tikslui pasiekti“, - pataria jis. Apibendrindamas, jis vardija, kad geram programuotojui reikia ne tik noro mokytis, bet ir daug kryptingai dirbti, o ši taisyklė galioja tiek Lietuvoje, tiek bet kurioje pasaulio rinkoje.