Jo šaltiniai teigia, kad reorganizacija bus didele dalimi susijusi su „Microsoft“ persiorientavimu į debesų technologijas. Šiuo metu JAV technologijų milžinė itin daug dėmesio skiria debesų kompiuterijos paslaugai „Azure“, konkuruojančiai su „Amazon.com“ padaliniu „Amazon Web Services“ – didžiausiu pasaulyje debesų kompiuterijos paslaugų teikėju. „Microsoft“ padalinio „Intelligent Cloud“, kuriam priklauso ir „Azure“ ir programinės įrangos tarnybinėms stotims kūrimo verslas, apyvarta šių metų sausio-kovo mėnesiais padidėjo 11 proc. iki 6,76 mlrd. JAV dolerių. Vien tik „Azure“ pardavimai šoktelėjo 93 proc.