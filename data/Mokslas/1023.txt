„Kadangi pagrindinis šių dirbtuvių objektas – virtualus Vilnius, buvo labai simboliška kaip pagrindinį akcentą pasirinkti Gedimino sapną, nuo kurio viskas prasidėjo. Juolab, kad šis istorinis momentas mums reikšmingas ir dėl kitų priežasčių: VGTU pavadintas didžiojo kunigaikščio vardu, o Gedimino sapno pagrindinis herojus – vilkas – šiemet tapo universiteto simboliu,“ – pasakojo VGTU „LinkMenų fabriko“ projektų vadovė Eglė Girdzijauskaitė. VGTU kūrybiškumo ir inovacijų centre „LinkMenų fabrikas“ vyko šios dvi savaites trukusios Multimedijos ir kompiuterinio dizaino studentų dirbtuvės. Studentų dirbtuvėms vadovavo profesionalus naujųjų medijų menininkas, architektas, Turino Albertinos menų akademijos (Italija) profesorius Franzas Fischnalleris. Su jo pagalba studentai sukūrė virtualios realybės aplinką, kuri nukelia į kunigaikščio Gedimino sapną. „Virtualioje realybėje atsidūręs sapno dalyvis regi vaizdą, kuomet Vilniaus dar nebuvo, kai egzistavo tik dabartinės sostinės reljefas. Sapno motyvai atskleisti per animuotą vilkų gaują, kuri persekioja interaktyviai virtualioje realybėje vaikščiojantį žiūrovą. Galiausiai vilkai jį atveja iki Gedimino pilies, prie kurios priartėjus matomas didžiulis staugiantis geležinis vilkas, ant kurio atsispindi būsimo, t. y. dabartinio, Vilniaus vaizdai“, – pasakojo F. Fischnalleris. Anot jo, taip pat virtualioje aplinkoje galima aplankyti keletą 3D urbanistiniu skeneriu nuskenuotų Vilniaus vietų. „Labai džiaugiamės, jog bendromis VGTU, Švietimo mainų paramos fondo, agentūros „Gluk Media“ ir VGTU „LinkMenų fabriko“ pastangomis dar kartą pavyko praturtinti multimedijos studijas pasaulinio lygio profesionalo kursu. Tai labai praplėtė dalyvavusių studentų suvokimą apie kūrybinių darbų virtuvę, virtualaus projekto gimimą, komandinį darbą. Tai buvo tarsi gaivaus oro gurkšnis ne tik studentams, bet ir visiems bendravusiems su šiuo nuostabiu žmogumi,“ – sakė studentų kuratorė, VGTU Grafinių sistemų katedros lektorė Rytė Žiūrienė. F. Fischnalleris yra profesionalus naujųjų medijų menininkas, architektas, Štutgarto menų akademijos absolventas, Marselio Civilizacijų muziejaus interaktyvių skaitmeninio vizualizavimo projektų meno vadovas. Jis yra dirbęs Dubajaus SPACE CITY projekto dizaino vadovu JAE, taip pat vyriausiuoju dizaino ir Crea & Tech vadovu CINECA konsorciume Italijoje, kuravo vizualizacijas ir naratyvo kūrimą interaktyvioms parodoms, kultūros objektams. F. Fischnalleris dirbo 3D animacijos, interaktyvaus dizaino srityse Ilinojaus technologijų institute (JAV), Turino technikos universitete, Milano technikos universitete, Viktorijos Wellingtono universitete (N. Zelandijoje), AAlto universiteto Medijų laboratorijoje (Suomija).