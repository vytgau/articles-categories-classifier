Įtrūkis, prieš kelerius metus pastebėtas Larseno šelfiniame ledyne Antarktidoje, vien gruodį pailgėjo 16 kilometrų. Šiuo metu jo ilgis siekia 80 kilometrų. Dar 20 kilometrų – ir nuo ledyno atsiskirs įspūdingo dydžio ledkalnis. Didžiosios Britanijos antarktinių tyrimų instituto specialistai iš paukščio skrydžio užfiksavo, kad Larseno šelfinio ledyno įtrūkio plotis siekia 500 metrų. Jeigu nuo ledyno atsiskirs 5 tūkst. kvadratinių kilometrų ploto ledkalnis, Antarktidos landšaftas drastiškai pasikeis, perspėja mokslininkai. Klimato kaita negrįžtamai naikina ledynus, jiems tirpstant kyla vandens lygis.