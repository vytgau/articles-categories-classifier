Vyras sako, kad su sunkumais susidūrė, kai nusprendė atsisakyti „Bitės“ išankstinio mokėjimo paslaugos „Labas“ ir išeiti pas kitą operatorių. „Problema iškilo ketvirtadienį. Penktadienį susisiekiau su „Bitės“ pagalbos konsultantu“, - rašė laiške jis. Per kelis kartus išsiaiškinęs, kad norint perkelti numerį jį reikia registruoti įmonės sistemoje, vyras sako pastebėjęs, kad sistema stringa. Dėl to dar kartą kreipėsi į pagalbos centrą, kur atsiliepusi specialistė registravo gedimą ir pažadėjo susisiekti. „Pirmadienį nesulaukęs žinių kreipiausi į „Bitės“ saloną ir pateikiau skundą dėl numerio neperkėlimo. Sąskaitos pildyti nenorėjau, nes kai perkels numerį, prarasiu pinigėlius. Negalėjau skambinti nes sąskaitą buvo tuščia. „Bites“ salono konsultantė pasielgė pagirtinai papildžiusi man sąskaitą 2 eurais už dyką“, - dėstė jis. Galiausiai vyras nurodė, kad jam veikiausiai pavyko tapti kitos įmonės klientu, tačiau svarstė, ar ir kiti žmonės susidūrė su šia problema. „Patikrinome situaciją – išties, keletui „Labas“ vartotojų šiomis dienomis galėjo nepavykti iš pirmo karto užpildyti reikiamų formų, registruojant migravimą tarp skirtingų mobiliojo ryšio operatorių. Šiuo metu laikini techniniai sutrikimai pašalinti, visos sistemos veikia sklandžiai. Nuoširdžiai atsiprašome klientų dėl patirtų nepatogumų“, - komentavo „Bitės“ atstovė spaudai Žana Jakevičienė. Ryšių reguliavimo tarnybos naujausiais duomenimis, šiuo metu Lietuvoje yra 1,6 mln. išankstinio mokėjimo abonentų. Didžioji dalis jų – 57 proc. - naudojasi „Tele2“ tinklu, dar 23 proc. - „Bitės“, o 21 proc. - „Telia“. DELFI primena, kad nuo birželio 15 d. įsigalioja naujieji tarifai skambinant ir naršant mobiliaisiais užsienyje, dėl to operatoriai pristatė naujų mokėjimo planų, tikėtina, kad tai gali lemti ir dalies klientų migraciją tarp įmonių. „Bitė“ privatiems klientams, norintiems naudotis ryšiu užsienyje pasiūlė 3 pasirinkimus antraip ryšio užsienyje paslauga bus išjungiama. Pirmas pasirinkimas - išsirinkti vieną naujųjų įmonės planų. Antras - pasirinkti specialius kelionėms pritaikytus paslaugų paketus „Europa“, kurie fiksuotam laiko tarpui suteikia tam tikrą kiekį mobiliojo interneto duomenų, pokalbių minučių ir SMS žinučių. Trečias - pasirinkti vienetinę tarptinklinio ryšio paslaugu kainodarą, kai mokama už kiekvieną minutę, SMS ir megabaitą. Analogiškas pasiūlymas pateiktas ir verslo klientams. Ryšių reguliavimo tarnyba primena, kad operatoriai negali vienašališkai keisti sutarties sąlygų, o jei tai daroma, vartotojas turi teisę teisę vienašališkai nutraukti elektroninių ryšių paslaugų teikimo sutartį netaikant netesybų.  Jei sulaukėte operatoriaus pasiūlymo, kuris jums sukėlė abejonių, kviečiame jį atsiųsti paštu pilieciai@delfi.lt su prierašu „ryšys“.