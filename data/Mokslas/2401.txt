„Štai jis – naujasis istorinio Lietuvos laivyno pasididžiavimas – „Vytautas Didysis“. Atstatytas XVIII amžiaus Merkinės laivas – vytinė. „Vytautas Didysis“ kartu su praėjusių metų „Nacionalinės ekspedicijos“ laivu „Vytis“ po kelių dienų kels stiebą Lenkijos vandenyse“, – sakė E. Jakilaitis. Ekspedicijos sumanytojas pasakoja, kad, svarstant koks laivas tiktų trečiajai ekspedicijai, komanda prisiminė Panemunių muziejuje matytą seniausio Lietuvoje atrasto Merkinės laivo dugną. Kartu su laivadirbiu Simu Knapkiu į muziejų grįžusi komada išstudijavo laivą, paruošė jo brėžinius. „Be to, padarėme atradimą: ištyrėme laivo lentas Istorijos institute ir paaiškėjo, kad Merkinės laivas 100 metų senesnis, nei manyta iki šiol, ir tai yra tikrai seniausias kada nors Lietuvoje rastas medinis laivas ar jo likučiai. „Vytautas Didysis“ yra atkurtas jo atitikmuo. Merkinės laivas atgimė „Vytauto Didžiojo“ pavidalu“, – sakė žurnalistas. Įveikusi Nemuną Lietuvoje, pernai įgula startavo jo ištakose Baltarusijoje, o šiais metais leisis tyrinėti Lenkiją – plauks Vysla iki Baltijos jūros. „Nacionalinės ekspedicijos“ kelionė šiemet nusimato dar ilgesnė, o įgula – gausesnė, todėl naujasis laivas siekia 13 metrų ilgį.   Nuolatinis ekspedicijos dalyvis, gamtininkas Selemonas Paltanavičius sako, kad ši kelionė bus daugiau gamtinė ir kultūrinė. Nors viskas kruopščiai suplanuota, staigmenų tokiose kelionėse visuomet apstu. „Geriausi gamtos radiniai – tie, dėl kurių pats nustembi. Žiūrovas visada labai džiaugiasi, kai tas, kuris atėjo rodyti gamtos, pats išsižioja iš nuostabos“, – įsitikinęs gamtininkas. Be to, prie įgulos prisijungė ir nauja narė – žurnalistė, laidų vedėja, prodiuserė Edita Mildažytė. Kelionė truks daugiau nei dvi savaites, nakvoti jos dalyviams visą laiką teks palapinėse, ir E. Mildažytė jau yra sakiusi, kad tai nėra jai įprastas keliavimo būdas. „Tokios kelionės man nėra artimos dėl labai paprastos priežasties – mano amžiną atilsį vyras buvo komforto mėgėjas, todėl atostogaujant su juo tokie dalykai buvo neįsivaizduojami. Natūralu, kai ilsiesi dviese, tai taikaisi vienas prie kito. Bet aš manau, kad šioje kelionėje man nebus kažko labai neįprasto, nematyto ar negirdėto. Vaikystėje ir jaunystėje visų šitų dalykų tikrai yra buvę“, – tikino naujoji įgulos narė. Dar vienas naujokas įguloje – restoranų vadovas ir someljė Arminas Darasevičius. „Jis – puikus šefas, kuris mums gamins maistą, ir jį šį kartą valgysime ne tik už kadro, bet ir kadre. Valgysime tradicinius lenkų patiekalus, todėl atsiranda nauja, kulinarinė siužeto linija“, – žada E. Jakilaitis. Jau trečius metus iš eilės vykstanti „Nacionalinė ekspedicija“ užsitarnavo ypatingą LRT televizijos žiūrovų dėmesį nuo pat pirmojo sezono. Kartu į istorijos, kultūros ir gamtos tyrinėjimus plaukiant didžiosiomis upėmis leidžiasi projekto prodiuseris, žurnalistas E. Jakilaitis, profesorius Alfredas Bumblauskas, gamtininkas S. Paltanavičius, etnomuzikologė Zita Kelmickaitė, grupės „G&G Sindikatas“ lyderis Gabrielius Liaudanskas-Svaras su sūnumi, lenktynininkas Benediktas Vanagas bei grupė istorikų. „Viso ekspediciją sudaro 45 žmonės, nors matosi tik 15. Tai – įspūdinga organizacija“, –prideda E. Jakilaitis. Šiais metais „Nacionalinės ekspedicijos“ įgula į kelionę bus išlydėta birželio 22 dieną LRT kieme, iš kurio išvyks į Marijampolę. Iš ten laivas „Vytautas Didysis“ bus vežamas į kelionės starto vietą netoli Lomžos.