Rusijos vyriausybės pasiūlytu įstatymo projektu siekiama užkirsti kelią internete neteisėtai platinti ir naudoti audiovizualinius kūrinius. Naujajame teisės akte atsirado sąvoka „užblokuoto tinklapio kopija“. Įstatymas numato, kad tokia kopija laikytinas „tinklapis, kuris yra toks panašus, kad galima supainioti, į kitą tinklapį interneto tinkle, prie kurio Maskvos miesto teismo sprendimu yra apribota prieiga dėl daugkartinio ir neteisėto informacijos, turinčios objektų, apsaugotų autorių arba gretutinėmis teisėmis, arba informacijos, būtinos jų gavimui internete, talpinimo“. Įstatyme taip pat išdėstyta vyriausybės patvirtinta metodika paremta procedūra, pagal kurią Ryšių ir masinių komunikacijų ministerija galės pripažinti tinklapį užblokuotos svetainės kopija. Be to, jame patikslintos tinklapio, kuris gali būti pripažintas užblokuotos svetainės kopija, savybės. Be kita ko, teisės akte numatyta, kad inicijuoti tokio tinklapio blokavimo procedūrą galės vykdomosios valdžios federaliniai organai bei autoriaus ar gretutinių teisių turėtojai, pranešė Rusijos Valstybės Dūmos Informacinės politikos, informacinių technologijų ir ryšių komiteto pirmininkas Leonidas Levinas. Rengiant įstatymo projektą, buvo svarstomi Kultūros ministerijos pasiūlymai įvesti galimybę ne teismo keliu užblokuoti informacinius resursus, tačiau jie buvo atmesti per antrąjį skaitymą, sakė jis. Visgi, L.Levino teigimu, kai kurie Kultūros ministerijos pasiūlymai buvo įtraukti į įstatymą – skyriuje dėl ne teismo keliu apribotos prieigos prie užblokuoto tinklapio kopijos. Įstatymas taip pat įpareigoja paieškos sistemas ištrinti iš paieškos rezultatų nuorodas į piratines interneto svetaines. Visgi teisės akte numatyta procedūra bus taikoma tik rusiškiems filmams, nes vyriausybė siekia apsaugoti savo indėlį į šalies kiną. Įstatymas įsigalios šių metų spalio 1 dieną.