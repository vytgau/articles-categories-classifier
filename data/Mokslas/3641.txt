Žaidimų ir animacijos pasauliai visuomet buvo ypač artimi. Juk animacija atgaivina ištisus pasaulius ir čia kalbame ne tik apie pamėgtus žaidimų veikėjus, bet apie kiekvieną žaidimų pasaulio elementą nuo pelės žymeklio judėjimo, ar fantastiškais fejerverkais virstančių saldainių iki painiausių šokio judesių ar vėjo nešamų žiedlapių — viskas turi būti animuota, kad būtų gyva. Tiesa, kompiuterinių žaidimų eros aušroje, klasikiniai kino ar animacijos menai ir žaidimų industrija atrodytų buvo du nesuderinami pasauliai, tačiau šiandien situacija visiškai kitokia. Tai lemia daugybė faktorių, pradedant vis populiarėjančia kompiuterine animacija ir specialiaisiais efektais, baigiant pačiais keisčiausiais eksperimentais siekiant išplėsti žiūrovo ar žaidėjo patirtis. Šiandien norint sukurti žaidimą nebūtina kaupti milžinišką kūrėjų komandą, ar tobulai išmanyti programavimą. Natūralu, kad dailininkai, animatoriai, ar rašytojai nori išmėginti savo jėgas šiame naujoje srityje, kaip ir žaidimų kūrėjai vis dažniau kuria trumpo metro animacinių filmukų serijas. Juk visus kūrėjus siekia vienas tikslas — papasakoti istoriją, pasidalyti potyriais, skleisti emocijas. Ar toji istorija užrašyta knygose, perteikta per veikėjo dainą, ar išgyventa iš žaidėjo perspektyvos jau nėra taip svarbu. Festivalio lankytojai turės unikalią progą išmėginti būtent tokius žaidimus. Štai iš Rumunijos atvykstanti „Sand Sailor“ studija, atsiveš ir mums ypač aktualų žaidima „Black The Fall“. Tai istorija apie nuo sovietinės priespaudos sprunkantį žmogų, laisvės troškimą ir ryžtą. Įdomu tai, kad šis žaidimas priskiriamas galvosūkių žanrui, o istorija sekama ne žodžiais, bet pasitelkiant simbolius, audiovizualinius sprendimus, žaismą ir jo sukeliamas emocijas. Žaidėjai ne pasiners į tamsią ir slegiančią jungo atmosferą, bet ir spręs moralinę dilemą. Ištrūkę iš darbo vietos kurioje buvo kalinami, žaidėjai išmoks pergudrauti sistemą ir įverginti pasaulyje sutiktus žmones. Bėda ta, kad šie žmonės jau yra pavergti sistemos, tad jei išnaudosime juos savo tikslas, kad ir kilnaus tikslo vedami, ar nesupanašėsime su režimu, nuo kurio sprunkame? Panašiai savo istoriją pasakoja ir iš Berlyno atvykstanti „Black Pants Studio“, tik šiuo atveju žaidimo vaizdai atkeliauja lyg iš maištaujančio paauglio sąsiuvinio. Keisti lygiai, tarsi sumontuoti ir paraštėse rastų piešinių, sukuria ypatingą nuotaiką, kurios prireiks norint įveikti šį reakcijos ir užsispyrimo reikalaujantį nuotykį. Iš Zagrebo į Klaipėdą atvykstanti „Exordium Games“ studija atsiveža dvimatį, juodai baltą, animacinį žaidimą „Bear With Me“. Tai painus ir labai įtraukiantis nuotykių žaidimas, kurį įkvėpė žanro klasika, legendiniai, naratyviniai nuotykių žaidimai „Grim Fandango“ ir „Monkey Island“. BLON metu galėsite sutikti daugybę kitų žaidimų ir animacijos industrijos profesionalų. „Rovio Entertainment“ režisierius-animatorius Kim Helminen pasakos apie savo patirtį dirbant su animaciniu serijalu „Angry Birds Toons“, o iš Lenkijos atvykstantis Adrian'as Perdjon pristatys ypač įdomią mo-cap (judesių įrašymo) profesiją, žvelgiant į ją iš aktoriaus, režisieriaus ir koordinatoriaus perspektyvų. BLON programoje numatyti susitikimai ir su Lietuvos žaidimų kūrėjais iš „Tag of Joy", „Okta", „Sneaky Box", „Pepi Play", „Strange Fire“, kitų studijų ir industrijos ekspertais, o „Technorama“ įrengtoje žaidimų erdvėje, festivalio lankytojai galės išmėginti pristatomus žaidimus kartu su jų kūrėjais. Žaidimų kūrėjams ir gerbėjams dedikuota festivalio programa vyks vasario 3-4 dienomis, „Kultūros fabrike“ Klaipėdoje.