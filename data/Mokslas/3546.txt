DELFI skelbė, kad Lietuvos mobiliojo ryšio operatoriams pradėjus taikyti signalo sklidimo laike nustatymo metodą (Cell ID Timing Advance), BPC imta teikti skambinančiojo vietos nustatymo duomenis, įvertinant ne tik bazinės stoties antenos aprėpties plotą, bet ir atstumą, kuriuo nuo bazinės stoties yra nutolęs skambinantis asmuo. Taip skambinančiojo buvimo zona sumažėja keliolika kartų. Beveik tuo pat metu pradėjo veikti ir kitas vietos nustatymo mechanizmas. Su keliais užsienio partneriais įgyvendinant tarptautinį projektą „HELP 112“, BPC įdiegta skambinančiojo vietos nustatymo sistema AML (Advanced Mobile Location). Remiantis šiuo metodu, išmanieji telefonai su „Android“ operacine sistema koduota SMS žinute patys siunčia BPC savo buvimo vietos nustatymo duomenis, kurie yra net iki 4000 kartų tikslesni negu Cell ID perduodami duomenys. Tai reiškia, kad naudojantys telefonus su „Android“ operacine sistema bus randami pagal abi paieškos technologijas, jei telefonas atitiks numatytus parametrus. Pasiteiravus, ar tam tikros rūšies „Android“ telefonų buvimo vietą nelaimės atveju BPC galės nustatyti lengviau, tai patvirtino Lietuvoje veikiantys mobilaus ryšio operatorių atstovai. „Taip. Nuo 2012 gaminami išmanieji telefonai su „Android Jelly Bean 4.0“ ar naujesne operacine sistema gali padėti dar tiksliau nustatyti skambinančiojo vietą, nes paskambinus telefonu 112 jie patys nustato buvimo vietą naudodami signalus iš palydovo, belaidžio interneto tinklo bei mobiliojo ryšio bazinės stoties ir patys atsiunčia trumpąją SMS žinutę BPC operatoriui“, - komentavo „Telia“ tinklo vadovas Mindaugas Varanauskas. Visgi, reikia žinoti tam būtinas sąlygas: šis sprendimas neveikia be SIM kortelės, telefono akumuliatoriaus įkrovimo lygis turi būti ne mažiau nei 2 proc., naudotojas turi ne senesnę nei 9 „Google Play“ programėlės versiją ir yra susiejęs savo išmanųjį telefoną su asmenine „Google“ paskyra. „Tiesa, šiuos aspektus atitinka dauguma „Android“ operacinės sistemos naudotojų“, - patikino M. Varanauskas. „Su tam tikru „Android“, jei yra galimybė, bus pateikta žymiai tikslesnė vieta, nei tinklo RTT/TA būdu“, - patvirtino „Tele2“ atstovas spaudai Andrius Baranauskas. „Su AML yra papildoma galimybė patikslinti skambinančiojo telefonu vietą, jei naudojamas telefonas su „Android“ operacine sistema“, - nurodė „Bitės“ atstovė spaudai. Ką svarbu žinoti Remiantis Cell ID metodu, skambinančiojo asmens buvimo vieta nustatoma pagal jo telefono prisijungimą prie konkretaus mobiliojo ryšio bazės stoties (bokšto) ir jo antenos aprėpties plotą. Kuo didesnė bazinės stoties aprėpties teritorija, tuo didesnė vietos nustatymo paklaida. Siekiant užtikrinti informacijos apie skambinančiojo asmens vietą didesnį tikslumą, pernai mobiliojo ryšio operatorių tinkluose buvo įdiegti pakeitimai, leidžiantys nustatyti skambinančiojo vietą pagal pagal radijo ryšio signalo sklidimo nuo bazinės stoties siųstuvo iki mobiliojo telefono ir signalo sugrįžimo atgal į siųstuvą laiką. Paskambinus skubios pagalbos telefonu 112 išmaniuoju telefonu su „Android“ operacine sistema ir AML vietos nustatymo funkcija, telefonas automatiškai 20-čiai sekundžių aktyvina Globalios padėties nustatymo sistemos (GPS) ir belaidžio ryšio technologijos (Wi-Fi) imtuvus ir pagal GPS, Wi-Fi arba mobiliojo ryšio GSM/3G siųstuvų radijo signalus nusistato vietą ir jos koordinates koduota SMS žinute išsiunčia numeriu 112. AML vietos informacijos tikslumas priklauso nuo GPS, Wi-Fi ar mobiliojo ryšio signalų, kuriuos gali aptikti išmanusis telefonas. GPS signalų perduodami duomenys yra tiksliausi, o Wi-Fi turi didžiausią paklaidą. AML sistema leidžia nustatyti skambinančiojo vietą iki 4000 kartų tiksliau, nei Cell ID vietos nustatymo metodas. DELFI primena, kad BPC problemos į dėmesio centrą pateko po 2013 m. rugsėjį įvykusios Dembavos tragedijos, kai automobilio bagažinėje po išžaginimo buvo sudeginta 17-etė. Auka nesėkmingai bandė pranešti apie ją ištikusią nelaimę telefonu - paryčiais pagrobta mergina skambino BPC ir bene pusvalandį bendravo su pareigūnais. Tačiau jos buvimo vietos nustatyti nepavyko. Po šio įvykio kilo skandalas dėl BPC veiksnumo tokiais atvejais.