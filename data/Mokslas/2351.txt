„Pasaulinis internetinis kovos su terorizmu forumas“ ketina dalintis inžinerine, mokslinių tyrimų ir kita informacija, kuri padėtų „mūsų vartotojams teikiamas paslaugas padaryti priešiškas teroristams ir smurtingiems ekstremistams“, teigia kompanijos. Kiekviena iš šių technologijų milžinių iki šiol individualiai ėmėsi priemonių užkirsti kelią ekstremistinių pažiūrų propagavimui ir plėtrai savo platformose. „Terorizmo ir smurtingo ekstremizmo plėtra yra labai rimta pasaulinė problema ir itin sunkus iššūkis mums visiems, – nurodoma tviterio politikos tinklaraštyje paskelbtame bendrame pranešime. – Mes manome, kad dirbdami kartu ir dalindamiesi geriausiais mūsų individualių pastangų technologiniais ir operaciniais elementais mes galime pasiekti geresnių rezultatų kovoje su teroristiniu turiniu internete.“ Naujasis forumas paremtas diskusijomis Europoje ir neseniai vykusių Didžiojo septyneto (G7) ir Europos Tarybos posėdžių, nurodoma bendrame įmonių pranešime. Šis forumas ketina dirbti su mažesnėmis technologijų įmonėmis bei pilietinėmis grupėmis, akademikais ir valdžios institucijomis. „Mūsų veiklos mastas laikui bėgant augs, nes turime reaguoti į nuolat besikeičiančią teroristų ir ekstremistų taktiką“, – pabrėžė bendrovės. Anksčiau šiais metais G7 šalių lyderiai paragino kompanijas, kaip „Facebok“ ir „Google“, imtis daugiau veiksmų kovai su ekstremistiniu turiniu internete.