Tai patvirtino ir po to vykęs programišiaus išpuolis – buvo „nulaužti“ 150 tūkst. viešai prieinamų spausdintuvų, skelbiama IT sprendimų bendrovės „Baltimax“ pranešime. „Nulaužti“ spausdintuvai programišiaus nurodymu spausdino lapus su įspėjimais apie kibernetinę ataką ir įrenginių įtraukimą į „botnet“ tinklą, o tekstą puošė iš simbolių sudarytas robotas. „Stackoverflowin“ vardu prisistatantis programišius vėliau patvirtino, kad žinutė apie „botnet“ tinklą buvo netikra – taip jis norėjo įspėti vartotojus, kokia grėsmė kyla spausdintuvams, kuriuos galima pasiekti internetu. „Pastarosios atakos prieš įvairius prie interneto besijungiančius įrenginius atskleidžia ne tik vartotojų pažeidžiamumą, bet ir programišių išradingumą – atakuojamos internetinės kameros, maršrutizatoriai, net vaizdo grotuvai. Šįkart programišius neturėjo blogų kėslų, tačiau nesunku įsivaizduoti, kaip jo vietoje galėjo pasielgti jų turintis asmuo“, – cituojamas „Baltimax“ pardavimų vadovas Deividas Pelenis. „Stackoverflowin“ papasakojo, kaip jam pavyko „nulaužti“ spausdintuvus – naudodamas „Line Printer Daemon“ (LPD), internetinio spausdinimo (IPP) ir RAW protokolus, 9 100 ryšio prievadu nusiuntė užklausas spausdinti į tuos spausdintuvus, kurie neprašė autentifikavimo. Pasak jo, tokių spausdintuvų jis aptiko daugiau kaip 300 tūkst. Tarp „nulaužtų“ spausdintuvų buvo įrenginiai, naudojami verslo įmonių, paprastų namų vartotojų ir net tie spausdintuvai, kuriais spausdinami kvitai prekybos bei paslaugų sektoriuje. Tad patarimas vartotojams - blokuoti 9100 ryšio prievadą.