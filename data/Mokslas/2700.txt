Visuomet kristi ant kojų, suklupus greitai ir elegantiškai atsitiesti – tokių katiniškų gebėjimų reikia šiuolaikiniam lyderiui, sako vadybos treneris, „Future leadership“ mokymų vadovas Ramūnas Klyvis, turintis daugiau nei 20 metų vadovavimo verslui patirties. Jis laikosi nuomonės, kad radikaliai pakitusi verslo aplinka verčia permąstyti iki šiol vadovėlinėmis laikytas vadybos tiesas, o šiuolaikiniams vadovams būtiną ugdyti individualias savybes, naudojantis naujais metodais. Kelionė judančiu smėliu Šiuolaikinis vadovas neretai jaučiasi lyg žingsniuotų per judantį smėlį – nuolat kintančios, chaotiškos sąlygos, vis greitėjanti verslo aplinka, kurioje šis nepastovumas reiškia žymiai dažnesnes nei anksčiau turbulencijas, yra nauja vadovų realybė. Organizacijos vis dažniau keičia veiklos kryptis, o metų eigoje ne vieną kartą koreguoja tikslus. Vadovams kasmet tenka dirbti su vis didėjančiais iššūkiais, tuo tarpu resursai jiems pasiekti proporcingai nekinta. Tie patys veiksmai kiekvienais naujais finansiniais metais nebeužtikrina teigiamo rezultato ateityje – su šiais teiginiais sutiktų dauguma šiandieninių vadovų. Nepastovioje, nenuspėjamoje, kompleksiškoje ir daugiaprasmėje verslo aplinkoje žinojimas, informacijos turėjimas nuvertėja, nes bet kokia reikalinga informacija yra prieinama visur ir visada. Tampa svarbiau ne turėti, o gebėti tinkamai panaudoti turimas žinias ir kompetencijas, greitai išmokti naujų dalykų bei praktikoje pritaikyti netipines, kitose srityse įgytas žinias. Ne žinios, kurias šiandien lengva gauti, o gebėjimas greitai adaptuotis prie nuolat besikeičiančios aplinkos yra šiandieninis iššūkis verslo vadovams. Šiuolaikiniai lyderiai – kūrybiški katinai Pasak R. Klyvio, tokioje aplinkoje veikantys šiuolaikiniai vadovai, lyderiai privalo pasižymėti specifinėmis savybėmis, kurios padės jiems išlaikyti konkurencingumo ir sėkmės testus. Norėdamas išliktų efektyviu lyderis turi pasižymėti drąsa veikti. Tam būtini tvirti atsparos taškai: stiprios asmeninės bei organizacinės vertybės ir būtinai – gebėjimas komunikuoti jas taip, kad tai būtų suprantama ir patrauklu naujosioms kartoms, dirbančioms ne dėl pelno ar kapitalo grąžos. Vizionieriškas mąstymas ir gebėjimas uždegti kitus yra būtini lyderiui, siekiančiam, kad jo organizacija sparčiau nei rinka judėtų užsibrėžtų tikslų link. Kaip asmuo ir kaip organizacijos kultūros kūrėjas lyderis turi pasižymėti autentiškumu. Globalios konkurencijos dėl geriausių specialistų sąlygomis gebėjimas išsiskirti, sudominti, pritraukti ir išlaikyti talentus yra vienas kertinių lyderių siekių, norint kurti sėkmingas organizacijas. Autoritariškų vadovų laikas baigėsi. Šiandien laimi tie lyderiai, kurie nesiekia būti geriausiais specialistais savo organizacijose – šiuos žmones lyderiai turi rasti, pritraukti ir išlaikyti. Sėkmingą ateities organizaciją kuriantys vadovai pasižymės ir tinkliniu mąstymu: jie žinos, kur organizacijos tinkle yra reikiama kompetencija, puoselės ją, o jei šios trūks, gebės ją sukurti ar sustiprinti. Tokie vadovai žino, kad inovacijos nekuriamos vakuume – bendradarbiavimas su kitais yra kelias išgryninti ir aptarti idėjas, projektus ar net sukurti naują verslą. „Geriausias būdas sukurti gerą idėją yra turėti daug idėjų”, – sakė garsus amerikiečių biochemikas, Nobelio premijos laureatas Linus Paulingas. Šiuolaikinis vadovas ne tik kad nebijo, bet labai skatina idėjų gausą ir įvairovę. Idėjų įvairovė aplinkoje, gebėjimas pastebėti sąsajas tarp, regis, nesusiejamų dalykų padeda vadovams ugdytis kūrybiškumą. Tie, kurie turi idėjų, paprastai moka įžvelgti sąsajas tarp iš pirmo žvilgsnio nederančių dalykų ir taip rasti kūrybiškus sprendimus. Kūrybiškumas – komandinis sportas. Versle, kaip ir sporte, kūrybiškos komandos yra tos, kurios suformuotos iš skirtingų žmonių. Tik skirtingi požiūriai ir patirtys gali ilgainiui padėti išsaugoti komandos kūrybiškumą. Nuolat besikeičianti aplinka, kasdien vis nauji iššūkiai reikalauja nestandartinio elgesio netikėtose situacijose, tad šiuolaikinis vadovas kasdien turi ne tik priiminėti, bet dažniau sukurti naujus sprendimus. Nepastovi, chaotiška aplinka ir jos pokyčių greitis reiškia, jog tiek sėkmė, tiek sukrėtimai gali būti staigūs ir greiti. Todėl šiuolaikinis vadovas privalo būti atsparus. Tiek sėkmės atveju, tiek kažkam nepavykus, reaguoti, atsigauti ir „grįžti į trasą” reikia greitai. Nebėra laiko ir resursų ilgiems vertinimams, naujoms strategijoms – šiuolaikinis verslas iš vadovų reikalauja greitų sprendimų, efektyvių bandymų, lankstaus mąstymo: katinams būdingų savybių visuomet kristi ant kojų, o suklupus – greitai ir elegantiškai atsistoti. R. Klyvis dalyvaus Vilniuje vykstančiame technologijų ir inovacijų festivalyje „Login" gegužės 24–26 dienomis.