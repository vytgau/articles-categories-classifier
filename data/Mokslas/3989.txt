Pranešime žiniasklaidai raošma, kad Europos Sąjungos naujojo laikotarpio kvietimai investuoti į inovacijas susilaukia verslininkų dėmesio bei susidomėjimo, tačiau bent kol kas šalies inovacijų efektyvumas išlieka žemas – pagal inovacijų efektyvumą Lietuva indekse užima vos 75-tą vietą. Tuo tarpu Estija yra 6-ta, o Latvija – 28-ta. Tyrėjų teigimu, tai reiškia, kad Lietuva investuoja į inovacijas, bet yra neefektyvi inovatorė – ji į inovacijas „įdeda“ daugiau nei sugeba gauti. Tačiau specialistai pastebi, kad formalus vertinimas ir reali situacija –ženkliai skirias. „Į inovacijas žvelgdami fragmentiškai, kaip į naujoves, nešančias ekonominę, komercinę naudą, mes naudojamės antriniu inovacijų efektu, neišnaudodami visų galimybių“, – įsitikinęs diskusijos svečias, profesorius, technikos mokslų daktaras ir mokslinės-konsultacinės grupės „DBA-concept“ įkūrėjas Andrėjus Teslinovas. „Mes daug kalbame apie inovacijas, bet neatskiriame inovacijų, kurios yra horizontalios ir prisitaikančios, nuo vertikalių, proveržio inovacijų, kurios suteikia ilgalaikę perspektyvą. Bendru sutarimu siekiame akcentuoti platesnį žvilgsnį į inovacijas, kurio Lietuvoje dažnai pritrūksta, ir tuo pačiu tikimės konstruktyvios diskusijos, kaip visa tai galima pritaikyti, su kokiais konkrečiais iššūkiais susiduria vietinis verslas, mokslas“, – sako Harmoningos asmenybės instituto įkūrėja Rasa Balčiūnienė, į bendrą diskusiją apie inovatyvaus mąstymo kryptis, strateginius metodus subūrusi verslo, mokslo ir viešąsias organizacijas, kurios užsiima inovacijų skatinimu ir diegimu Lietuvoje. Lietuvos inovacijų centro projektų vadovo, daktaro Artūro Jakubavičiaus teigimu, Lietuva Europos inovacijų žemėlapyje atrodo neblogai, nors dalis naujų idėjų ir įdomių sprendimų vis dar yra pilkojoje inovacijų zonoje. Anot jo, realiai Lietuva yra Europos inovatyviųjų sąrašo viduryje, nors pas mus kol kas nėra sukurta tokių inovacijų, kurios sudrebintų pasaulį. „Jei nagrinėsime konkrečius skaičius, suprasime, kad Lietuva neatrodo blogai. Reikia atsižvelgti ir į tai, kad dalis mūsų inovacijų yra pilkojoje zonoje, kuri nėra apskaitoma, nes nėra oficialių sutarčių tarp mokslo ir verslo. Mokslininkai dirba pagal autorines arba paslaugų sutartis tose pačiose įmonėse, bet to nesimato inovacijų žemėlapyje“, – subtilią Lietuvos inovacijų situaciją aiškina A. Jakubavičius. Specialisto teigimu, Lietuva nėra didelė, todėl ir šalies potencialas yra kiek mažesnis, tačiau ir čia gali atsirasti proveržio inovacijų, tokių kompanijų, kaip „Microsoft“. Tai priklauso nuo valios, talento. Tikroms žvaigždėms nieko nereikia, kad jos atsirastų“, – svarsto Lietuvos inovacijų centro projekto vadovas. A.Jakubavičius teigimu, dideliems proveržiams mes esame kiek per maži, nors mokslininkai, tarkime fizikai arba biotechnologai, yra puikūs specialistai stebinantys pasaulį. „Yra proveržiai – lazeriai, biotechnologijos, bet jų mastas Lietuvos ekonomikai nėra didelis, Lietuva yra per maža dideliam verslui“, – sako Lietuvos inovacijų centro projektų vadovas. Lietuvai reikia daugiau proveržio inovacijų, kurios būtų nukreiptos į ateitį ir didelius iššūkius. Visgi, svarbu suvokti ir šalies dydį, jos potencialą, todėl prisitaikančios ir įdomios inovacijos yra lygiai taip pat svarbios ir reikšmingos.