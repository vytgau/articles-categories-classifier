Skraidanti laboratorija – taip šį savo išradimą vadina Lenkijos centrinio kasybos instituto inžinieriai. Lenkija yra antra pagal iškasamos anglies kiekį šalis Europoje. Anglis naudojama beveik 75-iems procentams elektros energijos pagaminti. Šis išradimas skirtas pamatuoti ne tik kada tarša pavojinga gamtai, bet ir jos poveikį sveikatai. „Šis aparatas mums leis apskaičiuoti pagrindinius dujų emisijos parametrus, kurie kenkia aplinkai. Tai daugiausia dulkės, ypač mažos dulkių dalelės, kurias mes įkvepiame. Jos kelia didžiausią pavojų mūsų sveikatai“, – pasakojo Centrinis kasybos instituto atstovas dr. Adamas Szade`as. Oro tarša ypač jaučiama Lenkijos pietuose, tokiuose miestuose kaip Zakopanė, kur yra slidinėjimo kurortas. Ši skraidanti laboratorija praskristų pro užterštą orą, paimtų jo pavyzdį ir kol būtų ore, viduje sukonstruoti lazeriai ištirtų oro sudedamąsias dalis, ir tuos duomenis nusiųstų į instituto serverį, kur mokslininkai galėtų matyti užterštumo lygį. „Iki šiol matuodavome ten, kur teoriškai atsispindi didesnio ploto duomenys. Deja, labai dažnai oro sąlygos ir pastatai gadindavo rezultatus. Šia skraidykle matuoti taršą galime bet kur ir bet kada“, – pasakoja Centrinis kasybos instituto atstovas dr. Adamas Hawerlas. Lenkijai gresia byla Europos Teisingumo Teisme dėl per lėtos kovos su oro tarša. Europos Komisija skaičiuoja, kad maždaug 400 tūkst. žmonių Europoje kasmet miršta nuo ligų, sukeltų užteršto oro.