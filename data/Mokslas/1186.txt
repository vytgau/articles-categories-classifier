CNBC, remdamiesi kriptovaliutų platformos „CoinDesk“ indeksu, skelbia, kad vieno bitkoino kaina trečiadienio popietę Lietuvos laiku pasiekė 11 tūkst. 115,20 dolerio. Vėliau, prieš 16.30 val. Lietuvos laiku, kriptovaliutos kaina išaugo dar labiau ir pasiekė 11 tūkst. 377,33 dolerio. Verta pažymėti, kad bitkoino vertė mažesnėse keityklose rekordines ribas peržengė gerokai anksčiau, tuo tarpu trečiadienį 10 ir 11 tūkst. ribos buvo peržengtos ir didžiosiose keityklose, tarp jų Liuksemburgo platformoje „BitStamp“. „CoinDesk“ platforma skaičiuoja suminį bitkoino indeksą, kuris sudaromas atsižvelgiant į kriptovaliutos vertę svarbiausiose pasaulio keitimo biržose. Tuo tarpu kitur, pavyzdžiui, Zimbabvės keityklose pirmadienį bitkoino kaina siekė per 17 tūkst. dolerių, o Pietų Korėjoje bitkoinas netoli 11 tūkst. ribos buvo jau savaitės pradžioje. Didžiosiose kriptovaliutų keitimo platformose bitkoino vertė per šiuos metus išaugo jau apie 11 kartų.