Bet naujame tyrime parodyta, kad bent keturios Žemės mikrobų rūšys net ir dabartinėmis sąlygomis galėtų išgyventi Marse. Šie mikrobai yra metanogenai – jie vartoja vandenilį ir anglies dvideginį, o išskiria metaną. Būtent anglies dvideginis yra dominuojančios Marso atmosferos dujos, taigi metanogenai turėtų net ir ką valgyti. Jau seniau buvo nustatyta, kad šie mikrobai gali išgyventi be deguonies ir esant stipriai spinduliuotei, o naujuoju tyrimu parodyta, kad jiems nebūtų baisu ir mažas slėgis Marso paviršiuje. Tai nereiškia, kad Marse verta tikėtis aptikti tokių pačių mikrobų, tačiau toks atradimas tikrai įmanomas. Tyrimo rezultatai arXiv. O Smalsiukas pakelėje aptiko ir nufotografavo uolos gabalą, kuris atrodo kaip kadaise buvęs molingas paviršius. Akmens paviršiuje yra daug suskilinėjimų, kurie byloja apie tai, kad akmuo turbūt buvo drėgnoje aplinkoje, aplipo moliu ir išdžiuvo. Tai turėjo įvykti prieš kokius 3 milijardus metų. Šis atradimas – dar vienas iš vis gausėjančios šūsnies įrodymų, kad Marsas kadaise buvo tikrai vandeninga planeta.