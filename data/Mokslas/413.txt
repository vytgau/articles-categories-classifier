„Talpi telefono atmintinė tapo ypač svarbiu kriterijumi renkantis naują išmanųjį telefoną. Tai supranta ir gamintojai, savo siūlomuose įrenginiuose parūpinantys net iki 256 gigabaitų (GB) vietos vidinės atminties. Tačiau, kad ir kiek vietos turėtų telefonas, tik laiko klausimas, kada jos pritrūks. Todėl pravartu ne tik žinoti, kaip greit atlaisvinti vieną kitą gigabaitą, bet ir naudotis alternatyvomis, kurios leis apie telefono atmintinę apskritai negalvoti“, – pranešime žiniasklaidai cituojamas „Telia“ telefonų kategorijos vadovas Justas Paškevičius. Štai penki patarimai, kurie tiek „Android“, tiek „iOS“ telefonų savininkams padės išvengti gigabaitų bado: Išvalykite sistemos šiukšles. Kuo ilgiau naudojate išmanųjį telefoną, tuo daugiau nereikalingų failų jame prisikaupia. Interneto naršyklės saugo tinklalapių duomenis, panašiai elgiasi ir kai kurios programėlės ar žaidimai. Pati operacinė sistema, norėdama palengvinti sau darbą, įrašo laikinų failų, kuriuos vėliau užmiršta ištrinti. Visa tai galite išvalyti rankiniu būdu arba negaišti laiko ir atsisiųsti programėlę, kuri tai atliks už jus. Dalis „Android“ telefonų gamintojų patys diegia valymo įrankius, kurie panaikinti nereikalingus failus siūlo nuėjus į „Nustatymus“ ir pasirinkus „Atmintinės“ skyrių. Jei jūsų telefonas tokios funkcijos neturi, jums gali padėti „Clean Master“ ar „SD Maid“ programėlės. Jei turite „iPhone“ telefoną, galite išbandyti programą „PhoneClean“ (tiesa, dalis jos funkcijų yra mokamos) ar „Magic Phone Cleaner“. Ištrinkite nereikalingas programėles ir didelius failus. Paskutinį kartą „Candy Crush“ saldainius traiškėte prieš pusantrų metų, o pokemonų arenų vietų net neatsimenate? Visi šie ir daugybė kitų žaidimų vis dar užima vietą jūsų telefone. Nenaudojate – ištrinkite. Jei žaidėte prisijungę su savo paskyra, jūsų įspūdingi pasiekimai niekur neprapuls, o pirktas programėles bet kada vėliau galėsite pakartotinai atsisiųsti iš „Google Play“ ar „Apple App Store“. Taip pat naudinga pašalinti didelius, jau nereikalingus dokumentus. Galbūt net neatsimenate, kaip kažkada atsisiuntėte didelės apimties garso įrašą ar kitą dokumentą, o jis guli nebenaudojamas ir užima reikšmingą dalį jūsų telefono atminties. Jei šie failai nebereikalingi, ištrinkite ir juos. Atsiminimus – į „debesį“. Nuotraukos ir vaizdo įrašai yra vieni didžiausių telefono duomenų grobikų. Net jei nuolat peržiūrite savo archyvą ir ištrinate nevykusius kadrus, anksčiau ar vėliau jūsų atsiminimai okupuos telefono atmintį. Kad taip nenutiktų, naudokitės debesijos paslaugomis. Savo nuotraukas, vaizdo įrašus, dokumentus ir kitus failus iš savo telefono ir kitų įrenginių galite perkelti į „Telia“ Saugyklą, kuri suteikia 300 GB vietos „debesyje“. Ši paslauga „Telia“ klientams yra nemokama. „Android“ telefonų savininkai taip pat gali sinchronizuoti savo įrenginius su „Google Drive“, naudodami „Nuotraukų“ programėlę. 15 GB vietos vartotojams suteikiama be mokesčio, o didesnių planų kainos prasideda nuo 2 eurų per mėnesį. „Apple“ savo įrenginių naudotojams siūlo „iCloud“ paslaugą, kuri nuo 1 euro per mėnesį debesijoje suteikia 50GB. Ją užsisakę, nuotraukų sinchronizavimą galite įjungti eidami į „Settings“ > Jūsų vardas > „iCloud“ > „Photos“ ir aktyvuodami „iCloud Photo Library“. Beje, už 3 eurų mėnesinį mokestį „Apple“ suteikia 200 GB savo debesijoje, prie kurios už tą pačią sumą galimą prijungti ir šeimos narius. Naudokite papildomas laikmenas. Jei failų turite labai daug ir debesijos paslaugos problemos neišsprendžia, galite investuoti į papildomas atminties laikmenas. Nuotraukas, vaizdo įrašus ir kitus dokumentus galite perkelti į „microSD“ atminties kortelę (jei jūsų telefonas šią funkciją palaiko), prijungiamą atminties raktą ar belaidį kietąjį diską. Tokios atmintinės kainuoja nuo keliolikos iki kelių šimtų eurų, tačiau savo failus turėsite po ranka net ten, kur nėra interneto ryšio. Tokie sprendimai ypač praverčia keliaujant, kai nuotraukų albumas telefone itin sparčiai pildosi. Paskutinė viltis. Jei nei vienas iš šių patarimų nepadėjo, belieka griebtis paskutinio šiaudo: pasidarykite visų telefone esančių jums svarbių duomenų atsargines kopijas ir atkurkite aparato gamyklinius nustatymus. Tokiu būdu ištrinsite visas programėles, nuotraukas, vaizdo įrašus, kitus failus, prisijungimų duomenis ir t.t. Atlikus šią procedūrą išmaniojo atmintyje liks tik operacinė sistema ir gamintojo numatytosios programėlės. Išties, skausminga procedūra, tačiau veiksminga. Tiesa, gali būti, kad tikroji problema yra ne išmaniojo įrenginio vidinės atminties užimtumas, o jos dydis? Jei jūsų telefone yra 16 GB ar dar mažiau vietos, kurios reikšmingą dalį užima telefono operacinė sistema, galbūt vertėtų pagalvoti apie naują išmanųjį telefoną. Jį renkantis svarbu atkreipti dėmesį ne tik į ekrano įstrižainę, kameros pikselių skaičių, bet ir atmintinės talpą.