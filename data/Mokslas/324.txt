Grupinis ieškinys paduotas investuotojo Fano Yuano vardu, taip pat visų tų asmenų, kurie galėjo patirti finansinių nuostolių dėl anksčiau investuotų lėšų į „Facebook“, vardu. Per pastarąsias dvi dienas įmonės akcijų vertė dėl skandalo nukrito daugiau nei 7 proc. Ieškininiame pareiškime bendrovė kaltinama tuo, kad jos atstovai skelbė „melagingus arba klaidinamus pareiškimus“, taip pat tuo, kad „Facebook“ „pažeidė savo taisykles, susijusias su asmeninės informacijos apsauga, leidusi trečiajai šaliai turėti prieigą prie milijonų vartotojų asmeninių duomenų be jų sutikimo“. Dokumente teigiama, kad bendrovė turėtų išmokėti investuotojams kompensaciją, tačiau kokio dydžio – nepatikslinama. Prieš kelias dienas laikraštis „The New York Times“ pranešė, kad politinio konsultavimo įmonė „Cambridge Analytica“, dirbusi Donaldo Trumpo rinkimų kampanijoje, naudojosi neteisėtai gauta informacija apie 50 mln. „Facebook“ vartotojų, siekdama paveikti balsavimo rezultatus. Kaip leidiniui pasakojo buvę įmonės darbuotojai, bendrovės parengtas algoritmas padėdavo išsiuntinėti vartotojams politinę reklamą, kuri galėtų paveikti jų pasirinkimą. Kaip pareiškė socialinio tinklo atstovai, 2015 metais Kembridžo universiteto psichologijos profesorius Aleksandras Koganas, naudodamasis „Faebook“ platformoje susikurta programėle, perdavė įmonei „Cambridge Analytica“ didelį kiekį vartotojų asmeninių duomenų. Tais pačiais metais socialinis tinklas užblokavo programėlę ir pareikalavo iš A. Kogano ir britų įmonės pašalinti duomenis, tačiau prieš kelias dienas „Facebook“ nustatė, kad ne visa informacija buvo pašalinta. Todėl „Cambridge Analytica“ paskyra buvo užblokuota. JAV federalinė prekybos komisija (FTC) pradėjo tyrimą dėl socialinio tinklo „Facebook“, kuris pateko į nemalonią situaciją paaiškėjus, kad maždaug 50 mln. naudotojų asmeniniai duomenys papuolė į nepageidaujamas rankas. FTC tiria, ar dėl duomenų patekimo į su D. Trumpo rinkimų kampanija susijusios įmonės „Cambridge Analytica“ „Facebook“ nepažeidė 2011 m. pasirašyto privatumo susitarimo. Pagal minėtąjį susitarimą, „Facebook“ privalo gauti naudotojų sutikimą prieš atliekant kai kuriuos privatumo nustatymų pokyčius. Šį susitarimą įmonė 2011-aisiais pasirašė po bylos, kurioje „Facebook“ susilaukė kaltinimų dėl naudotojų apgaudinėjimo bei vertimo pasidalinti daugiau duomenų, nei naudotojai norėjo. Jei FTC padarys išvadą, kad „Facebook“ pažeidė 2011 m. susitarimą, agentūra turės teisę socialinį tinklą bausti piniginėmis baudomis.