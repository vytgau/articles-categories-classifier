Neišsipildžius Eglės darbų planui, ji nenuleido rankų – išnaudojo galimybes stažuotis Suomijoje, Norvegijoje, Liuksemburge, Vengrijoje ir Belgijoje. Tačiau jokie darbo pasiūlymai nenugalėjo Eglės noro darbuotis Lietuvoje – po praktikos ji grįžo ir pradėjo dirbti JAV ambasadoje Vilniuje, rašoma pranešime spaudai. „Ten sutikau tikriausiai vieną geriausių savo vadovų — Jonathaną Bergerį, kuriam padedant supratau, kas yra lyderystė, puikios vadovavimo manieros, erudicija ir empatija kito atžvilgiu. Su laiku įgyjant vis daugiau profesinių įgūdžių ir kompetencijų, natūraliai atsirado noras išbandyti jėgas privačiame versle ir netgi sukurti savo startuolį,“ – pasakoja ji. Kaip pradedančiąja verslininke, ja pirmieji patikėjo rizikos kapitalo fondo „Nextury Ventures“ įkūrėjas Ilja Laursas ir generalinis direktorius Mindaugas Glodas. Pasak E. Čiuoderienės, jie tapo jos mokytojais, suteikę galimybę sukurti startuolį spausdintos juvelyrikos srityje, supažindino su technologijų pasaulio dinamika bei specifika. „Dirbdama su startuoliu supratau, kokie platūs yra kiekvieno žmogaus gebėjimų horizontai, ir kad kiekviena nesėkmė, kiekvienos užvertos durys yra didžiulės dovanos, kurios daro tave stipresnį, jei tik sugebi nesustoti ir atkakliai žengti pirmyn,“ - sako E. Čiuoderienė. Būtent darbas su startuoliu Eglę atvedė į žaidimų ir virtualios bei papildytos realybės sprendimų kūrėjų studiją „SneakyBox“. Iš pradžių Eglė kartu su studijos programuotojais kūrė mobiliąją aplikaciją startuoliui, o vėliau sėkmingas bendradarbiavimas lėmė, kad moteris prie „SneakyBox“ komandos prisijungė kaip verslo plėtros vadovė. Pasak jos, įmonė atvėrė jai plačias galimybes – prieš tai įgytas žinias papildė informacija apie virtualią ir papildytą tikrovę, žaidimų industriją, dirbtinį intelektą, daiktų internetą ir kitas inovacijas. Žaidimų industrijoje – moterų stygius E. Čiuoderienė pažymi, kad informacinių technologijų industrijoje jaučiamas moterų trūkumas, ypač – vadovaujančioms pozicijoms. Tačiau kelias iki verslo plėtros vystymo vadovės pozicijos, pasak jos, netapo sunkesnis vien todėl, kad ji yra moteris. „Manau, profesinėje aplinkoje nereiktų papildomų „privilegijos” taškų duoti vien dėl to, kad esi vienos ar kitos lyties atstovas. Juk darbinėje aplinkoje svarbiausia – tavo profesionalumas, gebėjimas mokytis, greitai reaguoti į besikeičiančias situacijas, nebijoti prisiimti atsakomybės už savo veiksmus bei motyvuoti save ir kitus siekti kuo geresnių rezultatų. Asmeninė motyvacija ir noras kilti karjeros laiptais veikiau kiekvieno žmogaus asmeninė savybė nei lyties nulemta duotybė,“ – sako E. Čiuoderienė. Vis dėlto, Eglė prisimena, kad apie moteris vyraujančių stereotipų neišvengė ir ji, ypač veiklos pradžioje. Tačiau sunkumai, jos nuomone, buvo susiję ne tik su lytimi – tiesiog ji neturėjo jokių valdžia pagrįstų giminystės ryšių, o jos nepaliaujamas noras žengti į šios industrijos pasaulį vyriškos lytiems atstovams kėlė šypseną. „Su kiekviena diena, su kiekvienu sėkmingai įgyvendintu tarptautiniu projektu bei naujai įgytomis kompetencijomis iš daugelio skeptikų veidų šypsenos dingsta ir pradedami inicijuoti pokalbiai apie galimus bendradarbiavimo projektus. Galbūt būtų svarbiau kalbėti ne apie tai, kodėl yra mažai moterų technologijų įmonių vadovaujančiose pozicijose, slapčia kaltinant labiau „ambicingus” ir „veržlius” vyrus, bet tai lemiančias žmogiškąsias problemas,“ – teigia „SneakyBox“ verslo plėtros vystymo vadovė. Jos manymu, viena didžiausių problemų šiandien – baimė dalintis informacija ir idėjomis. E. Čiuoderienė pabrėžia, kad vis dar per daug kritiškai žiūrime į jaunus profesionalus bei nepakankamai vertiname vyresniųjų kolegų išmintį. Lietuvos žaidimų industrijoje be E. Čiuoderienės tokią aukštą poziciją užima tik viena moteris. Tačiau ji įsitikinus, kad tai nėra lyties klausimas, tiesiog Lietuvoje ši industrija žengia pirmuosius žingsnius, o užsienyje verslo plėtros vadovo pozicija yra įprasta ir visiškai nepriklauso nuo lyties. Nors moterų Lietuvoje šioje industrijoje yra mažai, pasak E. Čiuoderienės, jos – ypatingos: žingeidžios, protingos, puikiai išsilavinusios ir žinančios, ko nori. „Moterys į šią industriją atneša analitinį mąstymą, sustruktūruoja procesus. Te atleidžia man vyrai, bet, mano nuomone, moterys geriau pasirodo sprendžiant krizines situacijas, jos visada randa geriausią išeitį. Be to, moterys – puikios derybininkės, ir tai joms padeda padaryti aukštas emocinis intelektas. Dirbant komandoje, moterys būna pirmos, kurios motyvuoja darbuotojus siekti aukštesnių tikslų, jos daug eksperimentuoja, nebijo rinktis neįprastus darbo metodus. Įmonėms tai atveria naujus ir netikėtus horizontus į profesinę sėkmę,“ - priduria ji. Pašnekovė džiaugiasi, kad nors technologijų pasaulyje jaučiamas moterų profesionalių trūkumas, Lietuvoje jau kuriasi tokios iniciatyvos, kaip „Woman Go Tech“. Anot jos, tai skatina jaunas merginas nepabijoti keisti savo profesinį kelią. „Juk niekas netrukdo iš humanitarinių mokslų pasukti į tiksliuosius. Tai tik mūsų pačių susikurti barjerai ir nepagrįstos baimės. Kad ir kaip banaliai skambėtų, bet kai tikslingai dirbi, nepaliauji mokytis, tiki savimi ir išmoksti priimti nesėkmę kaip natūralų dalyką – viskas tampa įmanoma,“ – įsitikinusi verslo plėtros vystymo vadovė. E. Čiuoderienė savo patirtimi ir įžvalgomis apie moteris žaidimų industrijoje taip pat ketina pasidalinti ir rudenį vyksiančioje „GameOn III“ žaidimų kultūros konferencijoje.