Pirmąjį kovo savaitgalį, daugiau kaip 100 techninės įrangos (angl. hardware) kūrėjų susirinko VGTU „LinkMenų fabrike”, kur per savaitgalį įgyvendins savo idėjas, sukurs ir pristatys jau veikiančius produktų prototipus. Hakatone pristatytos idėjos labai įvairios – nuo technologiškai sudėtingų biomedicininių įrenginių aktyviai sportuojantiems iki pirmokams skirtos išmanios kuprinės, skirtos padėti išlaikyti vaiko stuburą tiesų. Hakatonas – (angl. hackathon) tai dažniausiai poros dienų savaitgalio kūrybinės dirbtuvės, kurių metu kūrėjai pristato savo idėjas, buriasi į komandas, konsultuojasi su mentoriais ir galiausiai pristato jau veikiančius produktų prototipus ar įrenginius komisijai. Iš viso renginio pradžioje buvo pristatytos 25 idėjos, o komandas subūrė 18 idėjų autorių, kurie visą savaitgalį darbuojasi prie savo idėjų įgyvendinimo ir sekmadienį pristatys jau veikiančius savo kūrinius. „Maker Fest” hakatonas yra unikalus Lietuvos hakatonų istorijoje tuo, kad vienas iš pagrindinių renginio organizatorių, VGTU “Linkmenų fabrikas”, dalyviams suteikė ne tik nemokamą erdvę ir įrangą produktų kūrimui, bet komandos taip pat yra aprūpintos ir visais reikiamais komponentais.