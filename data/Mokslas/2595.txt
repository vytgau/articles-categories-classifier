Tokį susitarimą vėlų pirmadienio vakarą pasiekė Europos Parlamento, 28-ių ES valstybių narių ir Europos Komisijos derybininkai. Pagal planą vietos institucijoms siekiama padėti finansuoti įrangą, kuri reikalinga 6–8 tūkst. savivaldybių visoje ES tiekti viešąsias nemokamas Wifi paslaugas. „Finansavimo paskirstymas tarp ES šalių bus geografiškai subalansuotas ir jis iš esmės bus skiriamas vadovaujantis eiliškumo principu“, – pareiškė ES Taryba. Šią programą siekiama parengti iki metų pabaigos. Už bendrąją skaitmeninę rinką atsakingas Komisijos pirmininko pavaduotojas Andrus Ansipas pareiškė, kad šis susitarimas yra „sveikintinas pirmasis žingsnis“. Tačiau jis pažymėjo, kad „siekiant užtikrinti, kad didelės spartos ryšys aprėptų visą ES teritoriją, reikės dar daug ką nuveikti“. Ši programa rengiama vadovaujantis Bendrijos tikslu sukurti visą ES apimančią bendrąją skaitmeninę rinką, kurią Komisijos pirmininkas Jeanas Claude'as Junckeris vadina vienu didžiausių prioritetų.