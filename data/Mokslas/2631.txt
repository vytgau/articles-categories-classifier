Jamanašio Universiteto mokslininkai iš Japonijos įrodė, kad užšaldyta ir išdžiovinta sperma vis dar gali apvaisinti - jie sėkmingai apvaisino pelę, naudodami Tarptautinėje Kosminėje Stotyje saugotą spermą. Bandymai rodo, kad žmogaus sėkla taip pat galėtų būti išdžiovinta ir užšaldyta, kad vėliau galėtų būti naudojama, jei įvyktų pasaulinės katastrofos, tokios kaip branduolinis karas, susidūrimas su kosminiais kūnais ar didelės gamtinės nelaimės. Geriausiai spermos saugojimui tiktų ilgi vamzdžiai, kuriuos būtų galima Mėnulyje tiesiog užkasti. Žemės palydovo uolienos šį turtą apsaugotų nuo radiacijos, o žema temperatūra užtikrintų spermos išsaugojimą ilgą laiką. Mokslininkai Tarptautinėje Kosminėje Stotyje pelių spermą laikė net 9 mėnesius. Sugrąžinta į Žemę ji iš karto buvo panaudota. Mokslininkai pastebėjo, kad gimusių jauniklių DNR buvo pažeista, tačiau po apvaisinimo visos atsiradusios klaidos (kurios greičiau jau kilo dėl radiacijos, džiovinimo ir šaldymo, o ne dėl saugojimo mikrogravitacijos aplinkoje) buvo ištaisytos. Visgi, mokslininkai mano, kad po ilgesnio saugojimo tokių klaidų būtų vis daugiau ir galiausiai jų ištaisyti natūraliai nebūtų įmanoma. Taigi, mokslininkai bandys sukurti tobulesnius žmogaus spermos saugojimo metodus. Nuo radiacijos saugyklas galima apsaugoti jas užkasant giliau, tačiau visos šios technologijos dar nėra pradėtos vystyti.