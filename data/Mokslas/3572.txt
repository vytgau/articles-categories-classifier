„Grėsmės išlieka tos pačios tik įgyja naujus pavidalus. Pagrindine problema išlieka patyčios, tačiau nereiktų pamiršti ir apie kitas jautrias vietas kaip tapatybės saugojimas, neatidus dalinimasis asmenine informacija. Šias problemas vaikai žino, bet daugiau kreipiasi dėl kitų dalykų – naudingų nuorodų, mokomosios medžiagos, informacijos atrinkimo ir sisteminimo internete“, - pranešime cituojama Ukmergės Užupio pagrindinės mokyklos bibliotekos vedėja Nijolė Čepukėnienė. Todėl jaunuoliams stengiamasi priminti, kaip svarbu yra saugoti savo tapatybę interneto platybėse. „Jaunesniems moksleiviams paaiškiname, kodėl negalima pateikti savo vardo, pavardės, namų adreso ir žinių apie tėvus nepažįstamiesiems internete. Taip pat daug dėmesio skiriame skatindami vaikus būti draugiškais elektroninėje erdvėje, vengti įžeidžiančių įrašų ar komentarų“, - dėstė ji. Pašnekovė įsitikinusi, kad jau dabar būtina suprasti, kad vaikų aktyvumas internete nemažės, todėl būtina juos iš anksto mokyti, kaip juo naudotis saugiai. „Vaikai, paaugliai ir suaugusieji gana aktyviai bando interneto galimybes, dalindamiesi duomenimis, pirkdami daiktus ar ieškodami informacijos, tačiau kartais tai daro per drąsiai ir suteikia galimybę programišiams pasisavinti asmeninę informaciją blogiems kėslams. Norint išvengti tokių situacijų, dažnai pakanka nesidalinti jautria informacija, susikurti sudėtingus slaptažodžius ar nespausti įtartinų nuorodų“, – pataria „Microsoft Lietuva“ vadovas Ainis Kavaliauskas. Vasario 6-10 d. Lietuvoje vyksta Saugesnio interneto savaitė.