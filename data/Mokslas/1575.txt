Ištisus 74-erius metus per Antrąjį pasaulinį karą nuskendęs prekybinis laivas „Macumba“ ilsėjosi jūros dugne. Jo pražūtį lėmė 1943 m. rugpjūčio 6 d. iš Japonijos lėktuvo įvykdyta ataka. Katastrofa nusinešė trijų žmonių gyvybes. Vieno iš jų kūnas taip ir nerastas. Nors atakos vieta buvo žinoma, iki pat šių dienų nepavyko tiksliai nustatyti, kur yra laivo nuolaužos. Praeitą savaitę nuskendusių laivų paieškas vykdantiems Australijos mokslininkams pavyko aptikti laivo „Macumba“ korpusą. Jis gulėjo 40 metrų gylyje netoli Arnhemo Žemės pusiasalio krantų. Laivo buvo ieškoma pasitelkus daugiaspindulį sonarą, leidžiantį nustatyti tikslią nuolaužų buvimo vietą ir sukurti jų padėties atvaizdą. Prie dugne gulinčio korpuso buvo nuleista vaizdo kamera. Ja užfiksuotuose kadruose matyti, kaip pro Antrojo pasaulinio karo laikus menančias sudūlėjusias nuolaužas praplaukia ryklys.