Iš tiesų jau kelis metus iš eilės CES keistenybių šaltinis – tai įprasti daiktai, kuriuos inžinieriai pabandė padaryti išmaniais. Deja, dažnai žiūrint į juos, kyla abejonių, ar tikrai šie sprendimai kada nors kam nors pasirodys naudingi. Išmanus plaukų šepetys, „protingas“ dantų šepetėlis ar batai, galintys siurbti dulkes – tai tik keletas egzotiškų kūrinių iš šių metų „CES 2017“ parodos. „Kerastase“ plaukų šepetys Šiandien ir šukos turi būti išmanios bei prijungtos prie interneto. Tokią išvadą galima daryti, pamačius „CES 2017“ parodoje pristatytą plaukų šepetį „Kérastase Hair Coach“, kurį bendromis pastangomis sukūrė grožio prekių milžinė „L‘Oreal“, „Nokia“ priklausantis startuolis „Withings“ ir prabangias plaukų priežiūros priemones kurianti „Kerastase“ bendrovė. Išmanusis plaukų šepetys turi mikrofoną „įsiklausantį“ į garsą, sklindantį šukuojant plaukus. Taip pat šukose įmontuotas akselerometras, giroskopas ir kiti jutikliai. Visi jais surenkami duomenys perduodami į mobiliąją programėlę, kuri nustato, ar teisingai šukuojami plaukai bei duoda patarimus. „HushMe“ kaukė rėksniams Visi gyvenime yra susidūrę su tuo bjauriu tipu, kuris visu garsu „tvarko reikalus“ telefonu viešoje vietoje. Vienas kelių yra duoti jam pastabą, tačiau efektyviau – uždėti „HushMe“ kaukę. Įrenginį sudaro ausinės, sujungtos su Beino iš Betmeno visatos kaukę primenančiu įtaisu, dengiančiu kalbančiojo burną. Ši kaukė asmeniui kalbant telefonu turėtų slopinti garsą. Vis dėlto tenka abejoti „HushMe“ praktiškumu, nes ji ne tik atrodo kvailai ir grėsmingai, bet ir kalbant į vidų turėtume kaip reikalas prispjaudyti. „Swagsurf“ elektrinė banglentė „Swagtron“ tikisi, kad ir šiemet jai pavyks užkurti tokią pačią karštinę, kokia buvo pastaruosius dvejus metus vykusi manija dėl elektra varomų riedlenčių. Todėl kompanijos inžinieriai pristatė „Swagsurf“, beveik pustrečio tūkstančio dolerių kainuojančią elektrinę banglentę. Joje įmontuotas variklis leidžia čiuožti vandens paviršiumi net iki 24 kilometrų per valandą greičiu. Belieka tikėtis, kad „Swagsurf“ baterijos nepradės kaisti ir degti, panašiai kaip kad degdavo „Swagtron“ pristatyti „Swagway“ riedžiai. „Denso“ vakuuminiai batai Nors„CES 2017“ parodoje keistenybių, skirtų naudoti namuose, tikrai netrūko, vis tik turbūt didžiausią nuostabą sukėlė japonų įmonės „Denso“ inžinierių vaizduotės polėkis. Įmonė pristatė dulkes siurbiančius batus, atliekančius šį purviną darbelį jums vaikštant. Bato kulne yra pedalas, aktyvuojantis variklį, kuris leidžia batui susiurbti aplink esančius nešvarumus į specialią pade esančią ertmę. Kol kas pristatytas tik šių batų prototipas, taigi gali būti, kad šis „genialus“ išradimas taip niekada ir nesiurbs mūsų kilimų. „Uzer Eugene“ šiukšlių skaitytuvas Prancūzų įmonė „Uzer“ nori priversti visus pamąstyti dukart prieš išmetant ką nors į šiukšlių kibirą. „CES 2017“ parodoje pristatytas „Eugene“ prietaisas moko tinkamai rūšiuoti atliekas, nuskaitydamas pakuočių „barkodus“ ir patardamas, kur reikėtų jas mesti. Žinoma, „Uzer“ įrenginys tą galės padaryti tik tuo atveju, jei pakuotės „barkodas“ yra įskaitomas. Speciali programėlė kaupia šią informaciją apie išmestas šiukšles, tad ilgainiui galima pasidžiaugti, kad esame sąmoningi vartotojai ir neteršiame gamtos. „Hypersuit VR“ stimuliatorius Virtuali realybė gali iškrėsti neįtikėtinų pokštų jūsų smegenims, sukelti pojūtį, lyg stovėtumėte ant aukšto skardžio krašto ar užsidėję reaktyvinę kuprinę ketinate pakilti iki debesų. Tačiau gan greitai kūnas ir smegenys pripranta prie virtualybės triukų ir tada reikia tikro judesio, kad vėl apgautume smegenis. „CES 2017“ parodoje pristatytas „Hypersuit“ virtualios realybės simuliatorius, ant kurio atsigulus ir judinant rankas, sukuriamas judėjimo, skrydžio ar plaukimo įspūdis. „Jagger & Lewis“ išmanusis šuns antkaklis Dėvimoji elektronika (išmanūs laikrodžiai, apyrankės, širdies ritmo matuokliai ir kt.) „CES 2017“ parodos sales užtvindo jau kelerius metus iš eilės. Tačiau dažniausiai ji būna skirta žmonėms – sportuojantiems ar tiesiog norintiems sekti savo fiziologinius rodiklius. Tačiau šiais metais bendrovė „Jagger & Lewis“ nusprendė pasirūpinti mūsų augintiniais ir sukūrė išmanųjį antkaklį šunims. Šis įtaisas fiksuoja augintinio elgesio pokyčius bei aktyvumą ir praneša šeimininkui, jei šuo pradeda elgtis netipiškai. Tokiu būdu galima kuo anksčiau pastebėti, jei geriausią žmogaus draugą bando užpulti kokia liga. „Kolibree Ara“ išmanusis dantų šepetėlis Technologijų pramonę pastaruosius kelerius metus apsėdusi dirbtinio intelekto idėja. Vienas iš šios idėjos įgyvendinimo pavyzdžių – „Kolibree“ dantų šepetėlis. Šis burnos ertmės higienai skirtas produktas turi procesorių, skirtą detaliai analizuoti dantis besivalančiojo judesius ir įpročius. Šepetėlis gana tiksliai „žino“ kurias dantų sritis, kaip ilgai ir kaip dažnai valote. Šiais metais bus atliktas klinikinis tyrimas, kurio metu „Kolibree“ inžinieriai bandys parodyti, kad suaugusiųjų dantų valymo įpročius gali keisti informacija, surinkta šiuo šepetėliu. „Ekko“ patobulintas veidrodis Prancūzų bendrovės „Miliboo“ inžinieriai neabejoja, kad žmonės negailės pinigų už išmanius veidrodžius, galinčius padėti ne tik tvarkingai susišukuoti ar pasirinkti tobulą drabužių derinį. Prancūzų pristatytas išmanusis „Ekko“ veidrodis gali groti muziką, rodyti vaizdo įrašus, transliuoti žinias. Atliekant rytinius pasipuošimus daugiau nebereikės dairytis į televizorių – visos pasaulio naujienos bus veidrodžio paviršiuje. Netrukus galbūt toks veidrodis net atsakys į klausimą, kas pasaulyje gražiausias. „Lovebox“ jausmų dėžutė Šis įtaisas – subtilus būdas bendrauti su antrąja puse. Ši medinė mielą niekutį primenanti dėžutė jungiama prie interneto ir veikia kaip mobilioji programėlė. Kai iš savo partnerio ar partnerės gaunate naują žinutę, ant priekinės dėžutės dalies išryškėja judanti širdelė, o ant dėžutės viršaus esančiame veidrodėlyje pasimato laiškelio tekstas.