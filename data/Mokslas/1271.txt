Bet ar įmanoma klonuoti kloną? Ar toks gyvūnas apskritai turi šansų išgyventi? Pastarieji mokslininkų eksperimentai atskleidė tiesą. Snuppy, afganų kurtas, buvo pirmasis klonuotas šuo, gimęs 2005 metais Seule. Tai buvo didelis mokslo laimėjimas. Iš šuns ausies paimtos kamieninės ląstelės tapo trimis šuneliais, tačiau tik Snuppy išgyveno. Iš karto atsirado ir skeptikų, teigiančių, kad Snuppy turės didelių sveikatos problemų ir gyvens labai trumpai. Visgi, Snuppy išgyveno 10 metų – maždaug tiek, kiek ir turėtų jo veislės šunys. Klonavimas dabar yra pakankamai neblogai ištobulinta procedūra. Egzistuoja laboratorijų, kurios už šimtus tūkstančių dolerių yra pasiryžusios klonuoti ir žmonių šunelius. Kamieninės ląstelės užšaldomos, o vėliau, augintiniui mirus, panaudojamos jam sugrąžinti. Aišku, tik metaforine prasme, nes tai vis tiek yra kitas šuo, kuris gali pasižymėti visiškai kitokiu charakteriu. O juk ir šis klonas kada nors prieis savo gyvenimo pabaigą, todėl žmonėms dažnai kyla klausimų – ar įmanoma klonuoti kloną? Čia ir vėl turime grįžti prie Snuppy. 2010 metais buvo paimtos Snuppy kamieninės ląstelės būtent tokiam eksperimentui. Vėlgi, nemažai mokslininkų teigė, kad klono klonai būtų labai nesveiki ir, greičiausiai, neišgyventų. Tačiau mokslininkai turi viską išsiaiškinti bandymais, todėl visai neseniai pasaulį išvydo keturi šuniukai. Deja, vienas nugaišo greitai po gimimo, kiti trys išgyveno. Nors tikriausiai atsiras norinčių į tą vieną nugaišusį šunelį besti pirštu kaip į įrodymą, jog technologija yra toli nuo tobulos, mokslininkai teigia, kad atvejų, kuomet išgyvena visi vados šunys, būna nedaug. Taigi, vieno šuniuko mirtis dar nieko neįrodo. Juolab, kad likę trys auga, yra gyvybingi ir judrūs. Mokslininkai nenustatė jokių sveikatos sutrikimų ir mano, kad jų ir nebus. Vis dėlto, Snuppy klonai bus akylai stebimi visą jų gyvenimą. Bus tiriama jų imuninė sistema, ligos, metabolizmas ir kiti fiziologiniai procesai. Tam reikės daug laiko, tačiau kol kas rezultatai yra daug žadantys. Panašus, kad klonuoti klonuotą šunį tikrai įmanoma. Tai gali tapti gera žinia ne tik mokslui, bet ir tiems dėl savo augintinių pakvaišusiems žmonėms, kurie ir dabar moka už savo šunų klonavimą.