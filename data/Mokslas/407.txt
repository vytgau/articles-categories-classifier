Sėklų saugykloje, esančioje Norvegijai priklausančioje įšalusioje saloje, saugomos augalų sėklos iš viso pasaulio, siekiant apsaugoti biologinę įvairovę. Bent jau iki šiol ši sala buvo įšalusi – manyta, kad amžinasis įšalas padės apsaugoti saugyklą. Tačiau neseniai amžinasis įšalas ėmė tirpti. Kaip nurodo pavadinimas, amžinasis įšalas turėtų būti amžinas, bet jo tirpimas rodo, kad dėl klimato kaitos grėsmė kyla net ir toms vietoms, kurios turėtų apsaugoti mus nuo biologinės įvairovės išnykimo. Todėl Norvegijos vyriausybė nusprendė investuoti į Svalbardo banko, esančioje Špicbergeno saloje, už maždaug 800 mylių nuo Šiaurės ašigalio, apsaugą ir užtikrinti, kad ji būtų atspari vandeniui ir bet kam, kas gali įvykti. Taigi paskutinio teismo dienos saugykla vadinama vieta nori išvengti savo pačios išnykimo. „Kai nerimaujame dėl biologinės įvairovės, augalų įvairovės apsaugojimo, vos vieno augalo praradimas yra tikra katastrofa. Nes tai galėjo būti augalo rūšis, galinti išspręsti rimtas problemas. Galima sakyti, kad nuolat įvyksta savotiška pasaulio pabaiga“, – sakė saugyklą valdančio fondo „Crop Trust“ vadovė Marie Haga. Viena tokia „pasaulio pabaiga“ pastaraisiais metais įvyko Sirijoje, kur ne tik buvo sugriauta daug namų ir žuvo daug žmonių, bet ir sunaikintas Alepe veikęs genų bankas. Laimei, Sirijoje sunaikintų augalų sėklų galima gauti iš Svalbardo saugyklos. Ir Alepo sėklos buvo vienintelės, kurių iki šiol buvo paimta iš šios saugyklos. Tačiau sėklų bankams Irake ir Afganistane taip nepasisekė – jie per karą buvo sunaikinti. Kai kurios sėklos buvo išsaugotos ir pergabentos į Tarptautinį sausų regionų žemės ūkio tyrimų centrą Sirijoje, tačiau šį banką taip pat sunaikino per karą. Svalbardo saugykla veikiausiai yra žinomiausias sėklų bankas pasaulyje, kurio misija – apsaugoti didžiulę augalų įvairovę Žemėje. Iš tiesų tai vienas iš pasaulinio 1 700 tokių bankų tinklo, o kiekvienas jų siekia apsaugoti savo gimtosios šalies biologinę įvairovę. Praėjusiais metais Svalbardo saugyklai grėsmę pradėjo kelti dėl pasaulinio atšilimo tirpstantis amžinasis įšalas. Į tunelį, vedantį iki saugyklos, iš lauko ėmė smelktis vanduo. Todėl Norvegijos vyriausybė nusprendė investuoti 13 mln. dolerių (net pačios saugyklos įrengimas tiek nekainavo), kad ją apsaugotų. „Kai prieš 10 ar 11 metų ši saugykla buvo įrengta, niekam nė nebūtų kilusi mintis, kad amžinasis įšalas Svalbarde nebus jau toks amžinas, – sakė M. Haga. – Klimato kaita vyksta sparčiau, nei buvo manyta.“ 