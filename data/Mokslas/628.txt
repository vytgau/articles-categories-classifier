Antradienį (vasario 6 d.) įvyko pirmasis pasaulyje keleivinio drono, pavadinto „EHang 184“, skrydis. Orlaivis pakilo iš Kinijos pietuose esančio Guangdžou miesto Guangdongo provincijoje. Naujo tipo transporto priemonės keleiviams tereikia įsėsti į nedidelę kabiną ir prisisegti saugo diržais. Tai atlikus orlaivis ima kilti, valdomas automatinės skrydžio sistemos. Elektra varomu dronu „Ehang 184“ gali skristi vienas ne daugiau kaip 100 kg sveriantis keleivis. Maksimali skrydžio jūros lygyje trukmė – 23 minutės, o greitis – 100 km/h. Droną pagaminusios bendrovės atstovai tvirtina, kad skraidymo aparato veikimas patvirtintas daugiau tūkstančiu atliktų bandymų. Technikai tikina, kad naujoji transporto priemonė atlaikys vidutinio stiprumo audrą, kai vėjo greitis siekia 50 km/h. Spėjama, kad rinkoje šis gaminys galėtų pasirodyti dar šiemet.