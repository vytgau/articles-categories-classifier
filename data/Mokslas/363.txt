Begemotai gali praleisti visą dieną stovėdami saulėkaitoje ir visiškai nenudegti. Kodėl? Begemotus nuo saulės nudegimų saugo jų prakaitas – raudonos liaukų išskyros, kurios išblaško saulės šviesą. Mokslininkai tikisi ateityje sukurti gaminį, pagamintą begemotų prakaito pagrindu, kuriuo galėtume tepti savo kūnus ir taip apsisaugoti nuo nudegimų saulėje. Taip pat norima sukurti gaminį, kuris turės net 3 paskirtis: apsaugos nuo saulės, nuo bakterijų ir nuo vabzdžių. Mokslininkas Christopheris Viney kartu su kolegomis paprašė Fresno Chaffee zoologijos sodo darbuotojų gauti begemotų prakaito pavyzdžių. Šis prakaitas buvo perduotas mokslininkams sandariose talpose, o jį palaikius kelis mėnesius nebuvo užfiksuota jokių rūgimo ar bakterijų kaupimosi požymių. Mikroskopinė prakaito analizė parodė, kad jame yra dviejų tipų kristalizuoto skysčio struktūrų – sujungtų ir nesujungtų. C. Viney sako, kad sujungtos struktūros atskiriamos pagal tamsius koncentruotus žiedus, matomus per mikroskopą. Šie žiedai susidaro dėl struktūrinio periodiškumo, kuris prilygsta vizualiai matomos šviesos spindulių periodiškumui. Tai reiškia, kad prakaitas sėkmingai sklaido saulės šviesą, todėl puikiai apsaugo nuo saulės nudegimų. Tuo tarpu nesujungtos struktūros sumažina prakaito klampumą, dėl to jis pasklinda po didesnį gyvūno kūno plotą. Prakaito spalva yra neįprastos raudonos spalvos, kuri susiformuoja dėl prakaite esančių raudonų ir oranžinių pigmentų. Senesniuose tyrimuose buvo išsiaiškinta, kad tokiuose pigmentuose esančios molekulės gali kuo puikiausiai sugerti ultravioletinius spindulius. Šį tyrimą atlikę mokslininkai specializuojasi biologinės kilmės gaminių kūrime bei šių gaminių kasdieniniame pritaikyme. C. Viney yra vienas geriausių specialistų šioje srityje. Pats mokslininkas teigia, kad gamtoje yra daugybė sprendimų žmonių techninėms problemoms, mums tereikia išsiaiškinti kur jų ieškoti – o atradus tinkamai panaudoti. Parengta pagal „NBC News“.