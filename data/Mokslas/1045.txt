Svetlana Kuzina, fotografė, vaikščiojo Altajaus kalnuose, kai išgirdo iš vieno ežero sklindančius keistus garsus. Ji juos užfiksavo ir pasidalino jais internete. Ir iš tiesų, girdimi garsai primena prastai suderintą muzikos instrumentą arba gyvūną. Kuzina, aišku, yra kitos nuomonės – ji teigia, kad tai – tikrų tikriausias ateivių egzistavimo įrodymas. Fotografė taip pat užsiminė ir apie kitą versiją – ežero garsai jai priminė ir banginių dainavimą. Kuzina dažnai lankosi gražiose gamtos vietovėse, kur mėgsta fotografuoti peizažus ir krentančias žvaigždes. Prie šio ežero ji lankėsi ne kartą ir vaikštinėdama ant sušalusio jo paviršiaus kaskart klausėsi ypatingų garsų. Naktį, kuomet fotografė ir fiksuoja astronominius reiškinius, ežeras skamba šiek tiek kitaip. Tamsoje garsas yra šiek tiek duslesnis ir ne toks garsus. Dieną jis yra girdimas ir iš toliau bei pasižymi aukštesniais tonais. Moteris teigia, kad vaikščiodama ant ledo jautė netoliese esančius ateivius ir akimirką atrodė, kad ji tuoj su užmegs kontaktą su nežemiška gyvybe. Pasiklausykite šių garsų.  Tai kas šiuos šiurpą keliančius garsus sukėlė iš tikrųjų? Kuzina teisingai pastebėjo, kad keistus garsus girdėjo vaikštinėdama ledu – būtent tuomet šiuos garsus galima išgirsti lengviau. Taip yra todėl, kad juos skleidžia ne ateiviai, o pats ledas. Visi žino, kad vanduo šaldamas plečiasi. Jei įpiltumėte vandens į stiklainį ir leistumėte jam sušalti, stiklainis suaižėtų ir subyrėtų. Tačiau ant didelio ežero susiformavęs storas ledas neturi kur plėstis. Vienu metu skirtingi jo gabalai yra spaudžiami iš skirtingų pusių. Taigi, ledas yra tarsi įsitempęs kaip kokio baliono paviršius. Kintanti temperatūra skatina ledą tai plėstis, tai šiek tiek trauktis. Jį veikia ir pakrantėje esantys siūbuojantys medžiai ar, šiuo atveju, uolos, vėjas ir sniegas. Ir ant ledo vaikštanti moteris. Taip suskeldėjusios vietos trinasi tarpusavyje, tai atpalaiduodamos įtampą, tai vėl ją sukurdamos. Ledas pradeda skleisti skirtingo dažnio garsus, kuriuos moteris ir palaikė ateivių dainomis. Tiesa, sunku pasakyti, kodėl naktį garsas būtų duslesnis, o dieną – šaižesnis. Gali būti, kad tai sukelia krentanti temperatūra.