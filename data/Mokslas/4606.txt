„Labai džiaugiamės galėdami pristatyti Vilniuje savo robotus bei įvertinti vilniečių nuomones ir reakcijas, – sakė estų startuolio „Starship Technologies” vykdomasis direktorius Allan Martinson. – Šiuo metu mes atliekame pirkinių pristatymo robotų bandymus įvairiuose pasaulio miestuose ir manome, kad Vilnius galėtų būti puikus kandidatas ilgesniems bandymams. Jau netolimoje ateityje siekiame pasiūlyti Lietuvoje siuntinių, bakalėjos ir maisto prekių vietinio pristatymo paslaugą pagal pareikalavimą, panaudojant mūsų sukurtus robotus.” Šiuo metu Lietuvoje robotai dar prekių nepristatinėja, tačiau, pavyzdžiui, Londone jau kurį laiką jie gali atvežti karšto maisto, Šveicarijoje jais pristatomi vaistinės produktai, Vokietijoje „Starships Technologies“ partneriai – pristatymo bendrovė „Hermes Group“, pristatanti įvairiausias prekes. „Mes norėjome pamatyti, kaip į šiuos robotus reaguoja žmonės Vilniuje, išgirsti jų nuomonę,“– sakė „Starships Technologies“ inžinierius Tiitas Liivikas. Kada robotai pradės važinėti Vilniuje, jis neišdavė. Gali būti, kad šiuo metu vyksta derybos su susidomėjusiomis Lietuvos kompanijomis. Kokiomis, inžinierius neatskleidė.  Kuo ši technologija naudinga? Panašu, kad, priešingai nei siūlo daugelis siuntinių pristatymo kompanijų, šie robotai prisitaiko prie klientams patogaus laiko. Kaip rodo užsienio šalių patirtis, prekes jie gali atvežti ne tik dieną, jums patogiu metu į biurą ar namus, bet ir naktį – kada tik pageidausite. Robotai gali pavežti 10 kilogramų krovinio. Į vieną pusę jie gali nukeliauti daugiau nei tris kilometrus, tiek pat kelio jie gali įveikti ir grįždami atgal: tokie atstumo apribojimai sugalvoti stengiantis užtikrinti, kad pristačiusiems prekes robotams pakaks akumuliatoriaus energijos grįžti pas pardavėją. „Starship Technologies“ robotai turi kameras, kuriomis filmuoja gatves, tačiau kompanijos atstovai teigė, kad visi nufilmuoti duomenys tampa žemėlapiais. Žmonių veidai, jų buvimo vieta ir kiti panašūs vaizdiniai duomenys nerenkami ir nesaugomi. Įprastai veikdamas robotas renka informaciją tik apie aplinkos pokyčius: jei konkrečioje vietoje sunku pravažiuoti, nes, pavyzdžiui, vyksta kelio darbai, tai ta vieta bus pažymėta žemėlapyje, ir robotas jos stengsis išvengti. Paklaustas, kaip jie veikia, „Starships Technologies“ inžinierius Tiitas Liivikas pasakojo, kad pirmiausia robotai, naudodamiesi ryšio operatorių paslaugomis, nuskenuoja miestą ir susirenka informaciją iš aplinkos, susikuria 3D žemėlapius. Kai jie gauna šią informaciją, gali būti pilnai autonomiški. Jų judėjimo tikslumas – 2 centimetrai. „Čia panašiai kaip su žmogumi: šiandien vaikščiodamas Vilniuje, miesto dar nepažįstu, tačiau rytoj jau orientuočiausi tose vietose, kuriose esu buvęs“, – pateikė pavyzdį Tiitas Liivikas. Žmonės robotą laiko pėsčiuoju Pristatymo metu prie roboto pribėgo vaikas, sustojo jo apžiūrėti, tačiau tuo metu robotas pajudėjo. Vaikas pradėjo klykti ir pabėgo, tačiau dar po 10 minučių jis vėl bėgiojo aplink robotus ir džiaugėsi kiekvienu jų apsisukimu. „Šiuos robotus žmonės laiko panašiais pėsčiaisiais kaip ir jie patys. Jei susiduria jų keliavimo trajektorijos, tai ir žmogus pasislenka į savo dešinę, ir robotas. Jei žmogus stovi, o iš jo nugaros artėja robotas, tai jis tikrai nesužalos žmogaus, sustos už jo nugaros“, – pasakojo „Starship Technologies“ inžinierius. Vagių nebijo Kaip robotas apsisaugo nuo vagysčių? Pristatymo robotai turi sirenas, mikrofonus ir garsiakalbius, taigi gali bendrauti su žmonėmis. Be to, jie turi labai daug jutiklių, leidžiančių jiems suprasti, apie neplanuotus vietos ir erdvės pasikeitimus: robotas jaučia, kad jis buvo pakeltas ar pajudintas. Supratęs, kad jį bando apiplėšti, robotas pradės fiksuoti aplinką vaizdo medžiagoje, kuri bus svarbi ieškant vagies, piktadario. T. Liivikas pridūrė, kad robotas yra užrakinamas, taigi atidaryti jį anksčiau laiko beveik neįmanoma. Sudaužyti jį taip pat sunku, nes jis pagamintas iš lankstaus, tačiau labai tvirto plastiko, kurį labai sunku sulaužyti. „Manau, kad piktadariai greičiau keliautų į parduotuvę, juk ten viskas stovi laisvai. Roboto atveju apiplėšimas pareikalautų daug pastangų, o rezultatas gali būti prastas: o kas, jei pasirengęs ir ilgai vargęs gausi tik pigių maisto prekių – tokių kaip bulvės ar pienas?“ – klausė T. Liivikas. Partnerystė su „Mercedes“ Rugsėjo 7-ąją Štutgarte (Vokietija) „Starship Technologies“ paskelbė apie partnerystės pradžią su „Mercedes-Benz Vans“. Bendradarbiaujant su automobilių pramonės milžinu bus sukurta pirma pasaulyje transportavimo sistema „Robovan“ su integruotais autobusiukais, kurie bus specialiai pritaikyti greitai nugabenti robotus reikiamu maršrutu, kad šie galėtų efektyviai išvežioti prekes kaimynystėje.  „Mes gaminame bendrą produktą – pristatymo sistemą, kurią sudaro pristatymo autobusiukas ir robotai. Šiuo metu bandomojoje sistemoje dirbame su 54 siuntiniais, kuriuos išvežioja 8 robotai, į tam tikrą miesto dalį atvažiuojantys autobusiukais“, – pasakojo T. Liivikas. Ši pristatymo sistema gali padengti didelę teritoriją, nes robotų judėjimo spindulys išplečiamas: jis jau nebus apribotas 3 kilometrų spinduliu. Autobusiukas nukeliaus kur tik reikia, o robotai, paleisti tam tikrame taške, išvežios prekes. Ši technologija bus pranašesnė tuo, kad autobusiuko vairuotojui, priešingai nei įprastam kurjeriui, nereikės išnešioti prekių. Taip esą jis turėtų sutaupyti laiko. „Bendroje sistemoje, kurią „Starships Technologies“ kuria su „Mercedes-Benz Vans“, mes stengiamės sujungti ištobulintus kompanijų produktus į vieną, suderindami pačias geriausias jų savybes“, – teigė L. Liivikas.