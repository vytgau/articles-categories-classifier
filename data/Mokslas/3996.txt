JAV Nacionalinė aeronautikos ir kosmoso administracija (NASA) surengė konkursą išradėjams, kurių prašoma išspręsti šią nepatogią problemą, ir žada geriausius „tuštinimosi kosmose“ sprendimus apdovanoti 30 tūkst. dolerių (28,5 tūkst. eurų) premija. Išradėjai iki gruodžio 20 dienos turi užregistruoti savo pasiūlymus, kaip sukurti personalizuotą atliekas sugeriančią sistemą, kuri užtikrintų asmeninę švarą net ir blogiausiais atvejais, veiktų neprisiliečiant rankomis ir funkcionuotų iki šešių dienų. „Senasis laikinas sprendimas buvo sauskelnės“, – sakoma konkurso sąlygų aprašyme tinklapyje. „Visgi sauskelnės yra tik labai laikinas sprendimas, nesantis nei sveika, nei galimybė, veikianti ilgiau nei vieną dieną“, – sakoma tinklapyje. Kartais astronautams tenka laukti dar ilgiau. Pavyzdžiui, du vyrai ir viena moteris, praėjusią savaitę rusų erdvėlaiviu „Sojuz“ iš Kazachstano išskridę į Tarptautinę kosminę stotį (TKS), keliavo dvi dienas. Kapsulėje „Sojuz“ yra biotualetas, kuris atrodo kaip suspaustu oru varomas naktipuodis. Tačiau NASA mano, kad ateityje, pradėjus vykdyti misijas į tolimas kosmoso vietas, tokias kaip asteroidai ar Marsas, astronautai normaliu tualetu pasinaudoti galėtų tik po 144 valandų, arba šešių dienų. Nelaimės atveju astronautams gali tekti apsirengti savo visiškai hermetiškus, didžiulius oranžinius kostiumus su šalmais ir pirštinėmis. „Taip apsirengęs astronautas negali pasiekti savo kūno, net pasikasyti nosies“, – nurodė NASA. Todėl reikia išradėjų pagalbos. Astronautams reikia kaip nors atsikratyti šlapimo, išmatų bei menstruacijų kraujo, antraip jiems gresia infekcijos. Svarbu paminėti, kad nesvarumo būsenoje skysčiai gali virsti lašais ir prilipti prie paviršių, o kietosios medžiagos skraido ore. „Tikrai nenorite, kad kuri nors iš tų medžiagų ar skysčių būtų prie jūsų kūno šešias dienas“, – sakė NASA ir priminė, kaip lengvai kūdikius gali išberti nuo sauskelnių. Šiuo metu TKS esantys astronautai naudojasi tualeto mechanizmu, kuriame naudojamas vakuumas ir vamzdis išmatoms surinkti. Norėdami nusišlapinti, jie naudojasi piltuvėliu, pritvirtintu prie žarnos, kuri gali būti naudojama ir sėdint, ir stovint, o šlapimas pašalinamas oro srauto. NASA pažadėjo už geriausius astronautų kostiumams pritaikytus sprendimus skirti tris premijas iki 30 tūkst. dolerių. Norima juos išbandyti per ateinančius metus, o per trejus metus – visiškai pritaikyti naudojimui. NASA mano, kad pirmieji žmonių skrydžiai į Marsą gali įvykti jau šio amžiaus 4-ame dešimtmetyje.