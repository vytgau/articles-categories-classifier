Bendrovės atstovas spaudai Audrius Stasiulaitis paaiškino, kad šis sutrikimas yra laikinas, nes keičiantis bendrovės pavadinimui atnaujinta informacija yra siunčiama trumposiomis SMS žinutėmis klientams. 13 val. paslaugos tiekimas vyko be trikdžių. Mobiliuosiuose telefonuose operatoriaus pavadinimas iš „Omnitel“ į „Telia LT“. Ši informacija yra siunčiama bangomis, dėl kurių laikinai gali sutrikti mobiliojo parašo paslauga. SMS paslauga sutrikti neturėtų, tačiau žinutės gali ateiti 30-60 sekundžių vėliau nei įprasta. Mobilaus parašo technologijai svarbu, kad duomenys keliautų greičiau ir vėlavimo būti negali, todėl paslauga laikinai sutriko. Bendrovės technologijų vadovas Andrius Šemeškevičius DELFI komentavo, kad dėl didelių duomenų srautų yra susidarę siunčiamos informacijos kamščiai, tačiau patikino, kad ilgai tai netruks. Pasak jo, mobiliojo ryšio tai nepaveiks. Bendrovė turi apie 1,4 mln. klientų ir atsiprašo už sukeltus nepatogumus. Pristatė naujų paslaugų DELFI skelbė, kad trečiadienį bendrovė pristatė ir ruošiamas naujas paslaugas. „Labai greitai, už kelių savaičių pakviesime į naujos paslaugos pristatymą, hibridinio interneto paslaugą“, - sakė bendrovės technologijų vadovas Andrius Šemeškevičius. Planuojama sujungti varinį arba laidinį internetą ir 4G tinklą. Pasak jo, ši paslauga kol kas yra žinoma pavadinimu bondingas. Ši paslauga yra skirta tiek privatiems, tiek verslo klientams. Ši paslauga, bendrovės duomenimis, dar yra teikiama Belgijoje ir Vokiektijoje. Pagrindinis principas, kad šios paslaugos naudotojai galės vienu metu naudotis interneto ir išmaniosios televizijos paslaugomis keliuose įrenginiuose, o dėl to neturėtų nukentėti interneto greitis. Dar viena naujovė - debesų kompiuterijos (angl. cloud) paslaugos, jos yra skirtos vidutiniam ir stambesniam verslui. Abi naujoves planuojama pasiūlyti šį vasarį. Trečiadienį telekomunikacijų bendrovės „Teo“ ir „Omnitel“ tapo nauja įmone. Per naktį šie prekės ženklai buvo keičiami į naująjį „Telia“. Anksčiau skelbta, kad buvo pritarta įmonių reorganizavimui.