Dublinui reikia nuspręsti, ar skųsti sprendimą, kuriuo JAV technologijų milžinei liepta sumokėti 13 mlrd. eurų Airijoje nesumokėtų mokesčių. Ši suma yra lygi maždaug 5 proc. pernykščio Airijos bendrojo vidaus produkto (BVP) ir beveik atitinka metinį šalies sveikatos apsaugos biudžetą. Finansų ministras Michaelas Noonanas Europos Komisijos priimtą sprendimą antradienį pavadino „keistu“ ir pažadėjo užginčyti Komisijos išvadą, kad Airija „Apple“ taikė specialųjį režimą. Tačiau trečiadienį skubiai sušauktame ministrų kabineto posėdyje susitarimas nebuvo pasiektas, nors buvo plačiai manyta, kad jame bus nuspręsta skubiai kreiptis į Europos Sąjungos Teisingumo Teismą. Nepriklausomi koalicinės vyriausybės ministrai tame susitikime atsisakė palaikyti tokį pasiūlymą ir savo ruožtu pasiūlė sušaukti parlamentą, kad šis nubalsuotų šiuo klausimu. Airių laikraštis „The Irish Times“ Komisijos sprendimą pavadino „mažuoju žemės drebėjimu“ ir pareiškė, kad nesugebėjusi susitarti dėl bendros strategijos „koalicija gali subyrėti“, o šalyje gali būti surengti pirmalaikiai rinkimai. „Pasielgs teisingai“ Airijos mažumos vyriausybėje, kuriai vadovauja partija „Fine Gael“, dirba ir keletas nepriklausomų ministrų. „Apple“ mokesčių klausimu vyriausybė tikisi pagrindinės opozicinės partijos „Fianna Fail“ paramos, nes manoma, kad ši partija palaikys pasiūlymą apskųsti ES sprendimą. Kai kas vyriausybėje mano, kad Airija privalo apsaugoti savo mokesčių politiką, kuria grindžiama itin sėkminga šalies investicijų pritraukimo strategija, per pastaruosius tris dešimtmečius padėjusi pritraukti didžiausias tarptautines technologijų ir farmacijos korporacijas. Tuo tarpu kiti mano, kad Airija turėtų paimti šiuos pinigus, kuriuos, Europos Komisijos teigimu, „Apple“ yra skolinga šaliai, ir išleisti juos paslaugoms ar pigesnio būsto statybai. Apskųsti Komisijos sprendimą Airija gali per du mėnesius. Rūpestį vyriausybei kelia tai, kad visuomenėje gali įsivyrauti nepritarimas idėjai apskųsti Europos Komisijos sprendimą, nes artėja sudėtingas biudžeto priėmimo procesas, kuriame reikės atsižvelgti į kaimyninės Didžiosios Britanijos priimto sprendimo pasitraukti iš ES ekonominį poveikį Airijai. „Fianna Fail“ atstovas Jamesas Lawlessas pareiškė, kad Airija turi apskųsti sprendimą, tačiau pripažino, jog tai bus sunku paaiškinti rinkėjams, kurie nori pinigų, „suvyniotų į dovanų pakuotę ir padėtų ant jų durų slenksčio“. „Man labiau rūpėtų išsaugoti Airijos valstybės mokestinį statusą“, – pareiškė jis ir pabrėžė, kad Europos Komisija kišasi į Airijos mokesčių reikalus. „Airija pateko į kryžminę ugnį tarp Jungtinių Valstijų ir Europos“, – pažymėjo partijos atstovas. Aistras ketvirtadienį dar pakurstė ir „Apple“ vadovas Timas Cookas, pareiškęs, kad, jo įsitikinimu, Airijos vyriausybė „pasielgs teisingai“.