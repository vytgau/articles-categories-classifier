Baudos už pažeidimus gali siekti net iki 20 mln. eurų arba 4 proc. nuo bendrovių, pažeidusių tą tvarką, apyvartos. Taip pat Reglamente bus numatyta, kad asmenys turės teisę „būti pamiršti“. Tai įteisinta atsižvelgiant į ES Teisingumo Teismo sprendimą vadinamojoje Google byloje - suteikti galimybę reikalauti, kad internetinės paieškos rezultatuose nebūtų rodoma tam tikra informacija apie asmenis. Lietuvos Teisingumo ministerija parengė naują Asmens duomenų teisinės apsaugos įstatymo ir kitų teisės aktų projektus, kuriuos priėmus bus pasirengta Europos Sąjungoje (ES) vykstančiai asmens duomenų apsaugos reformai, rašoma pranešime spaudai. Šia reforma siekiama sustiprinti asmens teisę į savo asmens duomenų apsaugą ir užtikrinti vienodo ir aukšto lygio fizinių asmenų apsaugą tvarkant jų asmens duomenis visoje ES. Šis teisės aktas bus taikomas tiesiogiai, todėl jo nuostatų nereikia perkelti į nacionalinę teisę, išskyrus tuos atvejus, kai tai reikia padaryti dėl teisinio aiškumo. Atsižvelgiant į Reglamento nuostatas, leidžiančias valstybėms savo teisėje tiksliau apibrėžti konkrečias sąlygas, kuriomis tvarkomas asmens kodas, Asmens duomenų teisinės apsaugos įstatymo projektas nustato griežtesnes asmens kodo tvarkymo taisykles. Asmens kodas negalės būti naudojamas kaip vienintelis paieškos kriterijus atliekant kitų asmens duomenų paiešką. Toks reikalavimas vertinamas kaip viena iš duomenų saugumo priemonių, siekiant užtikrinti, kad asmens duomenys nebūtų atskleisti kitiems asmenims.