„Šiuo eksperimentu norėjome įrodyti, kad „Tele2“ 4G ryšys sugebės iškelti droną naujųjų metų vidurnaktį, kai tinklų apkrova būna pati didžiausia metuose“, – sakė Petras Masiulis, „Tele2“ generalinis direktorius, rašoma pranešime spaudai. Specialiai 4G ryšiui pritaikytą ir analogų šalyje neturintį bepilotį orlaivį sukūrė patys „Tele2” komandos inžinieriai. Eksperimento metu buvo laikomasi itin griežtų saugumo reikalavimų: dronai kilo į 150 metrų aukštį ir buvo skraidinami toliau nuo žmonių – iš Naujųjų metų nakčiai uždarytos Bernardinų sodo teritorijos. Paprastai miesto ribose skraidyklėms leidžiama kilti į ne aukštesnį nei 40 m. aukštį, todėl šiam eksperimentui buvo gautas specialus leidimas iš Vilniaus oro uosto kilti beveik keturis kartus aukščiau. Būtent iš Bernardinų sodo buvo leidžiami ir pagrindiniai miesto fejerverkai, o bepilotės skraidyklės buvo keliamos į jų iššaunamą aukštį, kad galėtų užfiksuoti gražiausius vaizdus, jiems sprogstant. Įrenginius valdė profesionalūs pilotai, turintys specialią licenciją tokiai veiklai vykdyti.