Padangėje skraidantys bepiločiai orlaiviai, dar paprastai vadinami dronais, šiandien jau nieko nebestebina. Dabar tokio tipo orlaivį galima įsigyti daugumoje elektronikos prekių parduotuvių, o jais domisi jau ne tik fotografai ar orlaivių entuziastai, bet ir ūkininkai bei režisieriai. Palyginti nedidelis, autonomiškai arba nuotoliniu būdu valdomas orlaivis, skirstomas į kovos ir žvalgybos, vienkartinius ir daugkartinius. Bepiločiai orlaiviai būna įvairių dydžių, formų, konstrukcijų ir pasižymi įvairiomis savybėmis. Anksčiau tai buvo tiesiog nuotoliniu būdu valdomi orlaiviai, tačiau dabar naudojama vis daugiau savarankiškų bepiločių orlaivių, kurie juda pagal iš anksto užprogramuotą skrydžio trajektoriją arba naudodami sudėtingesnes dinaminio automatizavimo sistemas. Iš pirmo žvilgsnio gana nesudėtingas orlaivis reikalauja, kad būtų laikomasi daugybės taisyklių. Svarbu, kad valdomas bepilotis orlaivis būtų gerai matomas, neskristų arčiau nei 50 metrų atstumu nuo pastatų, transporto priemonių ar pašalinių žmonių. Taip pat jis gali skirsti ne aukščiau 120 metrų atstumu nuo žemės paviršiaus. Bepiločiams orlaiviams draudžiama skristi šalia kitų orlaivių ir trukdyti jų eismui. Taip pat privaloma išvengti skraidymo draudžiamose zonose, virš privačių teritorijų bei masinių renginių metu, virš žmonių minios. Svarbu prisiminti, kad netinkamose rankose toks orlaivis gali pridaryti nemažai žalos.