Neseniai pasirodė nuotrauka, kurioje šalia 2017-ųjų flagmanais tituluojamų modelių nufotografuotas ir tas, kuris turės išteisinti Kupertine veikiančią įmonę, sulaukiančią kritikos dėl dviejų neva garbės nedarančių priežasčių – vis atidedamo naujo modelio išleidimo termino ir absurdiškai aukštos jo kainos. Kaip rašo forbes.com, su nutekinta informacija buvo paskelbta trijų „iPhone“ modelių dizainą atitinkančių šablonų nuotrauka. Ant vieno modelio korpuso matyti vertikali anga, puikiai tinkanti dviejų objektyvų kamerai. Tokia kamera, kaip tikimasi, turėtų būti sumontuota „iPhone 8“ modelyje. Kairėje esantis modelis kiek didesnis už kitus. Jo korpuse taip pat išpjauta panaši, tik horizontali, dviejų objektyvų kamerai skirta anga. Šis modelis galėtų būti „iPhone 7S Plus“ dizaino atitikmuo. Dešinėje esantis modelis – mažiausias. Ant jo korpuso – apvali vieno objektyvo kamerai skirta anga. Tai veikiausiai „iPhone 7S“ dizaino šablonas. Nors patvirtintos informacijos nėra, sprendžiant iš paskelbtos nuotraukos peršasi išvada, kad antro pusmečio „Apple“ planuose – dvejopa strategija. Viena vertus, naujasis modelis, kuriam, kaip tikimasi, bus suteiktas „iPhone 8“ pavadinimas, išsiskirs tokiomis naujovėmis kaip lenktas OLED ekranas, po stiklu sumontuotas pirštų atspaudų atpažinimo jutiklis „Touch ID“ ir belaidžio įkrovimo funkcija. Kita vertus, tai nebus vienintelis karys mūšio lauke. „Apple“ vadovas Timas Cookas yra pakankamai apdairus, todėl veikiausiai bus pasiūlyta ir nauja „iPhone 7S“ bei „iPhone 7S Plus“ telefonų partija. Pastarųjų dizainas – 2014 metais pristatyto „iPhone 6“ atkartojimas. Riziką mažinanti strategija tiesiog būtina. Juk jei dėl „iPhone 8“ iškiltų kokių nors problemų, negalėdama pasiūlyti alternatyvių variantų „Apple“ būtų priversta sunerimti dėl savo, kaip išmaniųjų telefonų gamintojos, ateities. Pastaruoju metu gausėja pranešimų, kad „iPhone 8“ kaina turėtų viršyti net įspūdingą tūkstančio JAV dolerių (maždaug 892 eurų) sumą. Akivaizdu, kad šitokia kaina daugeliui pasirodys neįkandama. Be to, grėsmę kelia ir, pavyzdžiui, „Galaxy S8“, – kainos atžvilgiu labai rimtas būsimo „iPhone 8“ konkurentas. Dėl šios priežasties „Apple“ negali apsiriboti vieninteliu pasiūlymu. Turint omeny, kad prekyba „iPhone 8“ modeliais greičiausiai prasidės tik lapkritį (o gal net gruodį!), T. Cookui su kolegomis būtina numatyti, kuo prekiauti beveik visą paskutinį metų ketvirtį. Nevalia pamiršti, kad tai bus prieššventinis laikotarpis, vadinasi, didžiausių pirkinių metas. Kaip tik čia ir gali pasitarnauti „iPhone 7S“ ir „iPhone 7S Plus“ – ne didžiausios naujovės, bet visgi pakankamai pažangūs ir konkurencingi modeliai. Į „iPhone 8“ išleidimą „Apple“ žiūri labai atsakingai. Ir nekeista – juk būtent šio modelio išvaizda nulems net kelių būsimų metų dizaino tendencijas, todėl jis turi atrodyti nepriekaištingai, o svarbiausia – pateisinti su pardavimu susijusius lūkesčius, kurie anaiptol ne kuklūs. Turint omeny, kad modelis bus tiekiamas pakankamai ilgai, užsibrėžti tikslai nėra neįveikiami, tačiau norint išgyventi laikotarpį nuo rugsėjį numatomo pristatymo iki pardavimo pradžios, „Apple“ tiesiog priversta sukurpti kokį nors atsarginį planą. Ir šis planas neabejotinai susijęs su „iPhone 7S“.