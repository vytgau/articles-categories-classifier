Pasivaikščioti ant Pasaulio prekybos centro dangoraižio stogo Niujorke – toks scenarijus gali būti vienas efektyviausių būdų akis į akį susidurti su aukščio baime ir ją gydyti, tiesa, visa tai perkėlus į virtualią realybę ir todėl nepatiriant jokios realios grėsmės. Demonstracinį virtualios realybės sprendimą „Inner Child“ aukščio baimei gydyti kartu su psichoterapeutais sukūrė išmanių ir inovatyvių IT paslaugų kompanija „TeleSoftas“, rašoma pranešime spaudai. Tikslas – sniego gniūžties efektas „Technologijų pažanga yra didžiulė, tačiau jų taikymas viešajame ar net privačiame sektoriuje stipriai atsilieka. Greitesni, efektyvesni procesai, problemų sprendimai, nauji principai yra pasiekiami ranka. Kaip bus pasitelkiamos technologijos, priklauso tik nuo mūsų pačių. Būdami technologinių sprendimų inžinieriais puikiai žinome, kaip naujausias technologijas pritaikyti žmogui, taigi, ir verslui. Esame globalaus pasaulio dalis – mūsų sukurti ar dar tik kuriami sprendimai yra pasaulinio lygio inovacijos, tikrai turime, ką parodyti ir kuo didžiuotis“, – sako Algirdas Stonys, „TeleSofto“ vadovas. Į IT parodą Barselonoje įmonė atvyko pristatyti savęs kaip kompanijos su „Step Forward“ požiūriu, skatinti įgyvendinti drąsias, technologijomis pagrįstas idėjas, kurios suteiktų pridėtinę vertę, sukeltų pokyčius ne tik konkrečioje įmonėje, sektoriuje, bet ir spręstų bendrai egzistuojančias žmonių problemas. A. Stonio teigimu, pokytis prasideda žingsnis po žingsnio, žmogus po žmogaus, verslas po verslo – tik kartu galime sukurti laimės ekonomikos sniego gniūžties efektą. Tradiciniai gydymo metodai naujai „Inner Child“ yra įkvepiantis virtualios realybės sprendimas, skirtas padėti psichoterapeutams gydant baimes, taip pat įrodantis, kad pritaikius naujausias technologijas, tokias kaip virtuali realybė, galima į nusistovėjusius gydymo metodus pažvelgti naujai. Psichoterapijos seanso metu pasitelkiant virtualios realybės sprendimą pacientas susitinka su savo baime. Virtualioje realybėje vaizduojamas vaiko avataras, reprezentuojantis paciento vidinį vaiką, kuris padeda atsipalaiduoti, nukreipti dėmesį. Su baimėmis kovojama keičiant giliai įsitvirtinusius, dažnai ankstyvoje vaikystėje susiformavusius, įsitikinimus. Planuojama taikyti praktikoje Praktikoje taikant „Inner Child“ sprendimą, pacientas būtų visą laiką stebimas profesionalaus gydytojo, kuris sektų prietaiso pateikiamus streso parametrus – būtų nuolat vertinami akių judesiai, širdies plakimas, odos temperatūra, išsiskiriantis prakaitas. Analizuodamas žmogaus reakcijas, gydytojas realiu laiku virtualioje realybėje modeliuotų vis sudėtingesnes situacijas. Parametrus būtų galima palyginti ir su ankstesniais seansais, taip palengva per tam tikrą laikotarpį būtų stengiamasi gydyti paciento turimas baimes. „Derindami savo žinias IT specialistai ir medicinos ekspertai atveria neįtikėtinų galimybių, o „Inner Child“ – tik vienas iš tokio bendradarbiavimo pavyzdžių. Tiesa, kol kas sprendimo veiksmingumas nėra įrodytas kliniškai, tačiau technologija buvo kuriama pagal egzistuojančią gydymo teoriją, ilgą laiką taikomus metodus psichikos sutrikimų ir baimių gydymui“, – sako A. Stonys. Planuojama, jog ateityje gydytojai galės pasitelkti šį sprendimą, siekdami atkurti įvairias pacientų realaus gyvenimo situacijas, keliančias psichologinį diskomfortą. Ši technologija leis intensyvinti ir efektyvinti psichoterapijos seansus. 