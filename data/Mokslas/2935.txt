Šeštadienio rytą astronautai TKS esančia roboto ranka sugavo atskridusią krovininę kapsulę. Komercinio NASA kosminio laivyno firma „Orbital ATK“ pavadino erdvėlaivį „S.S. John Glenn“, pirmojo amerikiečio, apskriejusio Žemę orbita, garbei. Raketa pakilo antradienį nuo Kanaveralo kyšulyje, Floridoje, esančios platformos. Komercinis krovininis laivas į TKS atgabeno apie pusketvirtos tonos maisto, įrangos bei tyrimams reikalingų medžiagų. J. Glennas mirė gruodį eidamas 96 metus. Anksčiau šį mėnesį jis buvo palaidotas Arlingtono nacionalinėse kapinėse. Leidimą erdvėlaivį pavadinti legendinio astronauto vardu „Orbital ATK“ davė velionio našlė Annie (Ani). J. Glennas 1962 metais tapo pirmuoju amerikiečiu, apskriejusiu Žemę kosmine orbita. Vėliau į orbitą jis dar kilo 1998 metais prieš pat TKS statybas, erdvėlaiviu „Discovery“.