Į DELFI kreipęsis skaitytojas klausė, kodėl jo nesertifikuotas kroviklis nebeįkrauna „iPhone“ telefono, tiesa, telefoną pavyko įkrauti naudojant ne elektros lizdą, o kompiuterį su, pavyzdžiui, „Windows" programine įranga. Kai kurie „iPhone" savininkai pasirenka naudoti nesertifikuotus kroviklius, nes jie kainuoja kelis kartus pigiau nei sertifikuoti. Jau anksčiau skelbta, kad dalis neoriginalių kroviklių neveikė po ankstesnių „Apple“ programinės įrangos atnaujinimų. Tačiau neilgai trukus neoriginalių kroviklių gamintojai taip pat prisitaiko ir ima gaminti tokius priedus, kurie jau gali įkrauti įrenginius nepaisant naujausių atnaujinimų. Kibernetinio saugumo ir informacinių technologijų ekspertas Marius Pareščius paaiškino, kodėl kartais taip nutinka su nesertifikuotais priedais. „Taip gali atsitikti su nesertifikuotais priedais, ne tik krovikliais, bet ir, pavyzdžiui, Bluetooth ausinėmis. Tiesa, tai jau buvo pastebėta ir anksčiau su kitais krovikliais ir kitais „iOS" programinės įrangos atnaujinimais", - DELFI aiškino jis. Anot jo, priežastis ta, kad kroviklio laide yra specialių priedų, kurie programinei įrangai padeda identifikuoti sertifikuotus produktus, tai - elektronikos komponentai. „Telefonas su „iOS" programine įranga supranta, ar kroviklis sertifikuotas, ar ne. Sistema panaši į savas - svetimas. Jei savas, kraunama, jei svetimas - tuomet ne. Nesertifikuotų priedų gamintojai tam nepasiruošę", - komentavo M. Pareščius. Jis sako, kad tokių priedų gamintojai prieš pasirodant naujai „iOS" programinei įrangai negali patikrinti, ar veiks jų gaminami priedai. Tačiau kai atnaujinimai tampa vieši, per kelis mėnesius prie jų prisitaiko ir nesertifikuotų priedų gamintojai. „Bitės“ specialistai, kurie konsultuoja visų operatorių klientus išmaniųjų telefonų klausimais sako nepastebėję, kad po „iOS" atnaujinimo sulauktų daugiau nei įprastai klausimų dėl telefonų kroviklių nėra sulaukę. „Tačiau originalūs telefonų krovikliai visuomet rekomenduojami siekiant kuo labiau tausoti telefono bateriją - gamintojas parenka tinkamiausią telefonui ir jo baterijai įkrovimo prietaisą, kuris leidžia išvengti įtampos šuolių ir kitų netikėtumų“, - sakė bendrovės ekspertas Egidijus Adomkaitis. Primenama, kad naudojant nesertifikuotus priedus rizikuojama, nes tuomet telefono gamintojas neatsako už gedimus, neteikia garantinių paslaugų. DELFI skelbė, kad rugsėjį, po kelis mėnesius trukusio bandomosios versijos testavimo „Apple“ pagaliau pristatė visuomenei „iOS 11“. Praėjus tik kiek daugiau nei minutei po „Apple iOS 11“ išleidimo, atnaujinta operacinė sistema jau veikė didesniame skaičiuje įrenginių nei naujausia „Android“ versija. Bet žinios ne vien geros. Kasmet leidžiami programinės įrangos naujiniai kai kuriems naudotojams visada sukelia problemų. „iOS 11“ pasirodymas – jokia išimtis. Žmonės pastebėjo, kad įdiegus naują versiją pastebimai sulėtėjo turimų „iPhone“ telefonų veikimas. Vis dėlto tai ne vienintelis nepasitenkinimą sukėlęs nepatogumas. Nereikia pamiršti, kad vos tik „iPhone“ įrenginyje įdiegiamas bet kuris „iOS“ naujinys, neišskiriant nė „iOS 11“, telefonas ima lėčiau veikti, be to, bent iš pradžių greičiau išsenka jo akumuliatoriaus energija. Tokia veiksena tarsi iš anksto numatyta. Deja, „iOS 11“ atveju taip nutinka ne visada: kai kurių „iPhone“ modelių akumuliatoriai įdiegus naujinį iš tiesų išsenka greičiau ir grįžti į įprastas vėžias, atrodo, neketina.