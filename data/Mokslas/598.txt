Robotų kūrėjai numato, kad itin paklausūs bus įtaisai, skirti padėti pagyvenusiems žmonėms atsikelti iš lovos, atsisėsti į neįgaliojo vežimėlį ir išsimaudyti vonioje. Ilgainiui robotai galės prognozuoti, kada jų prižiūrimiems žmonėms reikės apsilankyti tualete. Nacionalinio pažangių pramonės mokslų ir technologijų instituto robotų inovacijų tyrimų centro vadovas Hirohisa Hirukawa mano, kad įdiegus robotų techniką namuose gyvenantys senjorai taps savarankiškesni. Pasak mokslininko, robotai naudojami tik 8 proc. Japonijos senelių namų. Tai, anot jo, lemia įtaisų brangumas ir pirminis psichologinis priešiškumas. Remiant vyriausybei, H. Hirukawos centras per penkerius metus padėjo sukurti 15 robotų modelių, kurie buvo paversti komerciniais produktais. Siekiant sumažinti šių robotų kainą, jie nebuvo apmokyti kalbėti su žmonėmis. Japonijos vyriausybė tikisi, kad iki 2020 metų 80 proc. žmonių, kuriems reikalinga priežiūra, bus pasirengę priimti robotų pagalbą, nurodoma Japonijos robotų technikos plėtros strategijoje.