Nemažai NASA astronautų taip pat tikėjo ateivių egzistavimu. Maža to, jie buvo tikri, kad jau ilgą laiką ateiviai su Žemės gyventojais palaiko ryšį, nypost.com cituoja „The Sun". Mažiausiai 4 garsūs astronautai viešai kalbėjo apie ateivių egzistavimą. Vieni teigia savo akimis matę dangų skrodžiantį neatpažintą skraidantį objektą, kiti sako informacijos apie kontaktą su ateiviais gavę iš karinių struktūrų. Edgaras Mitchellas  1971 metais E. Mitchellas tapo šeštuoju žmogumi istorijoje, išsilaipinusiu Mėnulyje. Likusį gyvenimą jis praleido tikėdamas, kad „mus stebi ateiviai, ir kad jie jau kurį laiką yra šalia mūsų“. Kartą jis pasakojęs, kad taiką propaguojantys ateiviai lankėsi Žemėje, vykdydami ypatingą misiją – jie nori išgelbėti žmoniją nuo branduolinio karo. Maža to, anot astronauto, Vatikanas žino visą tiesą apie ateivių egzistavimą. E. Mitchellas taip pat tvirtino, kad virš branduolinių ginklų bazių skraido neatpažinti skraidantys objektai, kurie ne kartą Šaltojo karo metais neutralizavo ginkluotės saugyklose laikytas raketas. Astronautas tikėjo, kad Jungtinių Valstijų valdžia nuslėpė garsųjį Rosvelo incidentą 1947 metais, kai nedideliame miestelyje Naujojoje Meksikoje, kaip įtariama, nukrito skraidantis diskas. „Pagrindinė priežastis, kodėl visa tai neigiama, yra ta, kad jie baiminosi, kad tie ateiviai nusiteikę priešiškai, be to, nenorėjo, kad apie tai sužinotų sovietai, todėl viską slėpė“, – yra sakęs E. Mitchellas. Gordonas Cooperis G. Cooperis buvo vienas iš septynių astronautų, dalyvavusių programoje „Project Mercury“ – pirmojoje žmonių vykdomoje misijoje, trukusioje nuo 1958 iki 1963 metų. Jo pilotuojamas kosminis laivas buvo pravardžiuojamas „mėsa konservų dėžutėje“. Tokį pavadinimą pasufleravo faktas, kad iš tikrųjų šis kosminis laivas buvo kontroliuojamas automatiškai, o ne pilotuojamas jame buvusių astronautų. Tiesa, dar prieš tapdamas pirmuoju į atvirą kosmosą išėjusiu žmogumi, G. Cooperis pareiškė: jis matęs 1951 metais virš Vokietijos neatpažintų skraidančių objektų. Astronautas taip pat yra sakęs matęs skraidančių lėkščių, sukančių ratus virš slaptos aviacijos bazės, kur amerikiečiai atliko eksperimentinių orlaivių bandymus. „Manau, kad tie skraidantys objektai ir jų įgulos į Žemę atskrido iš kitų planetų, kurios techniniu požiūriu daugiau pažengusios“, – 1984 metais Jungtinėse Tautose kalbėjo astronautas. „Pirmiausia mes jiems turime parodyti, kaip išmokome spręsti savo problemas taikiomis priemonėmis, o ne karais. Tada jie mus priims kaip patikimus komandos narius“, – sakė astronautas. Deke‘as Slaytonas D. Slaytonas taip pat buvo vienas iš programos „Project Mercury“ dalyvių. Vėliau jis užėmė svarbias pareigas NASA. Įdomu tai, kad ir jis pasakojo 1951 metais matęs neatpažintą skraidantį objektą. „Jis atrodė kaip didžiulė 45 laipsnių kampu pasvirusi lėkštė. Su savimi neturėjau nei fotoaparato, nei kameros. Priešingu atveju tikrai turėčiau vaizdinės medžiagos. Tada ji pradėjo kilti, greitėti ir dingo“, – astronauto žodžius citavo „Daily Star“. Brianas O‘Leary‘is B. O‘Leary‘is niekada nesilankė kosmose, bet buvo vienas iš vienuolikos astronautų, pasirinktų kandidatais NASA misijai Marse XX amžiaus 7-ąįį dešimtmetį. Baigęs darbą NASA, jis tapo Prinstono universiteto fizikos profesoriumi. „Turime pakankamai įrodymų, kad su mumis buvo susisiekta“, – sakė jis. „Civilizacijos iš kitų planetų mus stebi jau labai seniai. Tai, kaip jie atrodo, pranoksta tradicinį Vakarų požiūrį“, – yra sakęs buvęs astronautas.