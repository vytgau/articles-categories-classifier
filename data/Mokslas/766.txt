Tai įrodo įkvepiančios sėkmės istorijos, apie kurias kalba programos „Women Go Tech“ organizatoriai. Ji skatina merginas pradėti karjerą technologijų, inžinerijos ir IT srityse, rašoma pranešime žiniasklaidai. Blondinė su aukštakulniais gali daugiau nei atrodo Viena iš projekto „Women Go Tech“ įkūrėjų Žydrūnė Vitaitė, neslepia, kad karjerą technologijų sferoje pradėjo be šios srities išsilavinimo – ji buvo baigusi ekonomikos mokslus, bet likimas sudėliojo savaip. „Įsidarbinau telekomunikacijų įmonėje „Mainsec“ pardavimo vadybininke, kuri mobiliems operatoriams visame pasaulyje parduoda įrangą: antenas, kabelius ir t.t. Turėjau žinoti, ką parduodu. Dirbau, gilinausi ir... pavyko sritį perprasti – galiausiai net tapau tos įmonės vadove. Kai keičiau darbą, ieškojau jo tik technologijų srityje, nes čia atradau save“, – padariusi sėkmingą karjerą džiaugiasi ši jauna, trisdešimties metų moteris. Ž. Vitaitė neslepia, kad užsikovoti vietą po saule nebuvo taip lengva. „Pasitaikė nemalonių situacijų, keistų žvilgsnių, sakyte sakančių: „Ką gi tu, mergaite, man parduosi, jei nieko apie tai nesupranti.“ Juk standartinis mano klientas buvo už mane kelis kartus vyresnis vyras, šioje sferoje retai kada išvystantis moterį. Bet po pirmų kontrolinių klausimų, stereotipai griuvo, palikdami suvokimą, kad esu savo srities profesionalė“, – pasakoja ji. Savo pavyzdžiu šimtus kitų moterų įkvepianti Žydrūnė nori pakeisti lietuvių suvokimą, kad moterims vieta tik grožio salonuose, gėlių parduotuvėse ar prekybos centrų kasose. Jokiu būdu! „Norėjau kitoms moterims sutrumpinti paieškų kelią, kurį nuėjau pati, ieškodama atsakymų, kaip įsivirtinti technologijų rinkoje. Taip kartu su bendraminčių komanda gimė mentorystės programa „Women Go Tech“, sujungianti technologijų srities profesionalus-mentorius ir merginas, kurios ieško savęs technologijų sektoriuje. Programa tęsiasi 5 mėnesius. Neįtikėtina, kiek daug pavyksta per šį laikotarpį pasiekti. Tuo įsitikins visi, kurie apsilankys tarptautinėje mokymosi, žinių ir karjeros planavimo parodoje „Studijos 2018“, kur „Women Go Tech“ komanda pristatys įdomiausias sėkmės istorijas“, – apie sėkmingą projektą kalba Žydrūnė. IT sfera atvira net mamoms iš provincijos Mentorystės programoje sudalyvavusios merginos pasiryžo visiškai keisti savo karjeras. Iš administratorių, vadybininkių, tapo programuotojomis, projektų vadovėmis ar net įkūrė savo verslus IT srityje. „Pavyzdžiui, 28 metų amžiaus moteris iš Kupiškio kreipėsi į mus svajodama dirbti programuotoja. O ta svajonė jai gimė dar būnant vaiko priežiūros atostogose. Ji turėjo daug kompleksų: „Gyvenu provincijoje, nenoriu iš jos keltis, ar man yra viltis kažką pasiekti, jei siekti, tai ko tiksliai.“ Po užsiėmimų su mentoriumi mergina drąsiai metė vadybinį darbą provincijoje, kad galėtų lankyti IT kursus Kaune ir netrukus pradėtų programuoti per atstumą, tam nesutrukdė net faktas, jog ji turi du vaikus“, – apčiuopiamais darbo rezultatais džiaugiasi „Women Go Tech“ įkūrėja. Didžiulis džiaugsmas Lietuvai, kad programoje dalyvavusių merginų startuolį „Google“ ir prestižinis Didžiosios Britanijos verslo dienraštis „Financial times“ įtraukė į Centrinės ir Rytų Europos kylančių technologijų žvaigždžių 100-uką. Dar vienai projekto dalyvei pasiūlytas inžinierės darbas prestižinėje Skandinavijos įmonėje. Pasmerktos ašaroms ir nuobodiems darbams? „Pasitaiko, kad mentoriui tenka padrąsinti jau esančias geras IT specialistes labiau pakovoti už save. Ne kartą susidūrėme su ugdytinėmis, kurios neblogai programavo, bet tai laikė hobiu, bijojo eiti ieškotis šios srities darbo. Mentorius įvertino jų kompetenciją, patarė, kur link eiti ir nepraėjus net pusmečiui moterys gavo pirmuosius programavimo darbus! Man pačiai teko guosti merginą, kuri jau dirbo technologijų srityje, buvo vienintelė moteris įmonėje. Jos niekas nesiuntė į jokias kvalifikacijos kėlimo programas ir ji ištisus metus už savo pinigus dalyvavo kursuose, kad tik tobulėtų savarankiškai. Kodėl taip nutiko? Nes vis dar gajus mitas, kad moteris geriau tegul atlieka lengvesnes, labiau kantrybės reikalaujančias užduotis, kuriose daugiau administravimo nei mąstymo. Moterims IT sferoje vis dar tenka „stovėti už save“, jog būtų vertinamos kaip lygios vyrams“, – pasakoja Žydrūnė. „Yra sakančių: „Kokie dar stereotipai? Kas jums, moterys, draudžia eiti į technologijų sferą ir dirbti perspektyvų darbą?“ Tačiau ne viskas taip paprasta, kai įsigilini, moterims vis dar reikia postūmio ryžtis ateiti į perspektyviausias industrijas. Pavyzdžiui, jei reikėtų išvardinti IT sferoje dirbančias moteris lyderes, tikriausiai tektų ilgokai mąstyti. Nes jų kol kas ir yra mažai, bet darome viską, kad ši situacija keistųsi“, – apibendrina ji. Svajonių atlyginimų užteks visiems Žydrūnei pritaria ir inžinerinius mokslus baigusi, dvidešimt septynerių metų Monika Simaškaitė, savanoriaujanti projekte „Women Go Tech“. Ji tikina, kad moterų, sumaniusių nerti į tokią kai kam vis dar egzotišką sritį, neretai nepalaiko tėvai, draugai, vyrai. Jiems šie moterų norai atrodo kaip beprotybė ar dalykas, skirtas ne jų nosiai. Tačiau būna ir taip, kad „WomenGoTech“ komandai vyrai rašo nuoširdžius palaikymo laiškus, prašydami padėti jų antroms pusėms atrasti save. O atrasti save šioje sferoje tikri verta. IT sritis – ne tik labai perspektyvi bei įdomi, bet ir puikiai apmokama. „Pavyzdžiui, projekto vadovas šiuo metu uždirba nuo 1500 Eur, vidutinis programuotojo atlyginimas Lietuvoje yra apie 1300–1400 Eur (prasideda nuo 600 Eur pradedantiems iki 3500 Eur pažengusiems ir daugiau). Tai pasaulinė rinka – gali sėdėdamas Lietuvoje dirbti su Šanchajuje sukurtais produktais, arba, gyvendamas Malaizijoje, gali programuoti Lietuvos įmonėms per nuotolį“, – pasakoja Monika. „Tiesa, vien įsidarbinti technologinėje įmonėje neužtenka. Net ir užėmus svajonių pareigas, teks išspręsti daug neraminančių klausimų. Kaip vadovauti vyrų komandai? Ar normalu, kad IT skyriaus biure kabo nuogų moterų kalendoriai ir girdisi keiksmažodžiai? Ar privalau nešioti megztinius ir atsisakyti aukštakulnių, kad pritapčiau prie kolektyvo? Atsakymus į šiuos klausimus mūsų mentoriai dalina nuolat“, – pasakoja Monika Simaškaitė, griaudama ir stereotipą apie IT specialistus, kaip kuklius, už kompiuterių ekranų besislapstančius individus. „Turėjome ugdytinę – fantastiško grožio moterį, vadovaujančią radioaktyvių atliekų valdymo agentūrai. Ji kuo puikiausiai vadovauja keliasdešimt metų toje sferoje dirbantiems inžinieriams, taigi, išvaizdos ir pareigų tikrai neverta sieti, o vadovaudamiesi stereotipais, galite gerokai apsirikti“, – priduria ji. Pristatys įdomiausias istorijas Kosmetologės, prekybininkės, istorikės, teisininkės, politikos mokslų specialistės su mentorių pagalba drąsiai keičia veiklos sritis ir atranda save iki tol ilgai vyriška laikytoje technologijų sferoje, kur jų laukia gerai apmokami, džiaugsmą teikiantys darbai. Su tokiomis istorijomis „Women Go Tech“ komanda susiduria kasdien. Įdomiausias jų pristatys vasario 8–10 dienomis vyksiančioje tarptautinėje mokymosi, žinių ir karjeros planavimo parodoje „Studijos 2018“, Lietuvos parodų ir kongresų centre „Litexpo“.