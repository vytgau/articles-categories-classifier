„Kibernetiniai įsilaužėliai eina ten, kur vertinga, ir jie suprato, kad išmanusis telefonas tapo populiariausia priemone internetiniam apsipirkinėjimui ir mokėjimų vykdymui“, – sakė tarptautinės kibernetinio saugumo kompanijos „Kaspersky Lab“ Prancūzijos padalinio vadovas Tanguy de Coatpont'as per Barselonoje vykstantį pasaulio mobiliųjų technologijų kongresą. Kenkėjiškos programos, perimančios kompiuterių kontrolę ir reikalaujančios pinigų, kad būtų atblokuoti vartotojų duomenys, jau pradėjo taikytis į išmaniuosius telefonus. Dabar šie įrenginius atakuojami, nes jie suteikia prieigą prie svarbiausios informacijos apie jų vartotojus, sakė ekspertai per didžiausią metinę telefonų pramonės parodą. Kibernetiniai nusikaltėliai padarė tokią pažangą, kad pasitelkę kenkėjiškas programėles jie gali pagrobti prisijungimo prie mobilaus banko duomenis, sakė „Intel Security“ Prancūzijos padalinio vadovas Fabienas Rechas. Pasinaudoję vogtais duomenimis, vagys gali prisijungti prie nukentėjusių asmenų paskyrų ir ištuštinti jų sąskaitas. „Pastebime vis daugiau išpuolių prieš bankų programėles“, – sakė F. Rechas. Praėjusiais metais visame pasaulyje 17 proc. padaugėjo atakų prieš bankų programėles, nurodė slovakų kibernetinio saugumo kompanija ESET. Nauja jaunesnių programišių karta daug lengviau įsilaužia į išmaniuosius telefonus, pažymėjo rusų internetinio saugumo specialistas, „Kaspersky Lab“ vadovas Jevgenijus Kasperskis. „Manau, kad senoji kibernetinių nusikaltėlių karta dirba su asmeniniais kompiuteriais, o naujoji – su mobiliaisiais telefonais“, – teigė jis. Nors dauguma kibernetinių atakų įvykdoma plačiai paplitusioje išmaniųjų telefonų operacinėje sistemoje „Android“, kurią sukūrė JAV interneto milžinė „Google“, o kompanijos „Apple“ sistema „iOS“ laikoma daug saugesne, pastaroji taip pat nėra visiškai atspari programišių atakoms. „Operacinės sistemos „iOS“ užgrobimas gali būti paprastesnis, nes turite vos kelis ją naudojančius įrenginius“, – sakė Izraelio mobiliosios reklamos platformos „ClicksMob“ vadovas Avishai Shoushenas. Kadangi telefonai „iPhone“ gali būti susieti su kita „Apple“ produkcija, į mobilųjį telefoną įsilaužęs programišius gali gauti prieigą ir prie duomenų, esančių kituose su juo susietuose įrenginiuose, sakė Airijos saugumo kompanijos „Adaptive Mobile“ vyriausiasis technologijų vadovas Ciaranas Bradley. „Paprastas elektroninis laiškas, primenantis atsiųstą „Apple“, gali leisti gauti prieigą prie asmeninės paskyros duomenų iš bet kurio kito įrenginio“, – sakė jis. „Negalvoja apie tai“ Kai kurie telefonų gamintojai, tokie kaip australai „Cog Systems“, kuria telefonus, pasižyminčius papildomomis saugumo ypatybėmis, kad įsiteiktų pirkėjams, itin sunerimusiems dėl įsilaužimo galimybės. Ši kompanija Barselonoje pristatė „saugiausią pasaulyje išmanųjį telefoną“ su „D4 Secure SDK“ sistema. „Cog Systems“ jau daug metų bendradarbiauja su vyriausybėmis, gamindama joms ypač saugius telefonus, o dabar savo naująjį įrenginį siūlo stambioms kompanijoms. Ekspertų teigimu, daugumos kibernetinių atakų galėtų išvengti patys išmaniųjų telefonų naudotojai, kurie dažnai nė neįtaria, kad į jų įrenginį gali būti įsilaužta. „Vartotojai mano, kad už saugumo klausimus atsakingi gamintojai; jie linkę manyti, kad jų susieti įrenginiai yra saugūs, ir naudodamiesi jie apie tai nepagalvoja“, – sakė F.Rechas. T.de Coatpont'as teigė, kad pagrindinis būdas išvengti kibernetinių atakų –tinkamai naudoti išmaniuosius įrenginius. „Kad apsaugotumėte savo mobilųjį telefoną, nediekite neoficialių programėlių ir reguliariai, kai jūsų prašoma, atnaujinkite operacinę sistemą. Ir, žinoma, atkreipkite dėmesį, kaip valdote savo slaptažodžius“, – sakė jis.