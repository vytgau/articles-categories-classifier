Gegužės 25–26 d. festivalis tęsis ir persikels į skirtingas miesto erdves, kur vyks tradiciniai LOGIN renginiai. „LOGIN festivalis startuos unikalioje vietoje – Vilniaus „Tech park“, buvusiuose Sapiegų rūmuose, kur nuo šiol Lietuvos ir užsienio talentai kurs aukštąsias technologijas ir visame pasaulyje konkuruojančias paslaugas, - pranešime cituojama LOGIN direktorė Ieva Dirvonskaitė. - „Viskas po vienu stogu“ formatas padės ne tik startuolių kūrėjams, bet ir lankytojams susipažinti su naujovėmis vienoje vietoje – jie į šį renginį patekti galės nemokamai.“ LOGIN „Startup Fair“ yra „Versli Lietuva“ organizuojamas pagrindinis startuolių renginys Vidurio ir Rytų Europoje. Šis renginys kasmet sutraukia daugiau nei 100 atrinktų regiono startuolių, daugiau nei 50 vietinių ir užsienio rizikos kapitalo fondų bei sukuria tūkstančius kontaktų mezgimo galimybių. Naujajame Vilniaus „Tech Parke“ vyksiantis LOGIN „Startup Fair“ skirtas visiems besidomintiems verslo kūrimu ir sėkmingu jo vystymu. Renginio metu planuojama atvira konferencija, savo patirtimi dalinsis startuolių įkūrėjai ir darbuotojai, vyks kūrybinės dirbtuvės ir praktinės sesijos, ekskursijos po jaunų įmonių biurus. „Lankytojų laukia ir techninių išradimų zona, gyva muzika, barbekiu su dalyviais. Norime visiems besidomintiems artimai ir gyvai pristatyti mūsų startuolių ekosistemą pačiame jos židinyje – žaliajame „Tech Parke“, – sako renginį organizuojančios „Versli Lietuva“ startuolių platformos „Startup Lithuania“ vadovė Rimantė Ribačiauskaitė. – Norime, kad LOGIN „Startup Fair“ taptų mažu technologijų miestu mieste, kur užsimezga naudingos pažintys ir gimsta sėkmės istorijos. Be to, šiemet Lietuva įgyvendino vadinamosios „startuolių vizos“ iniciatyvą, todėl renginyje laukiama dešimčių įdomių ir Lietuva besidominčių startuolių iš ne ES valstybių“. Pasak R. Ribačiauskaitės, pernai po LOGIN „Startup Fair“ startuolis „Copictures“ sulaukė 170 tūkst. Eur, „Funderful“ – 150 tūkst. Eur investicijų ir pateko į „500 startups“ akseleratorių, įmonė „Airvision“ – į „Startup sauna“ akseleratorių, startuolis „Neosound“ pateko į „Startup Wise Guys“ akseleratorių, „Fatmap“ atidarė savo biurą Vilniuje, o startuolis „Qfer“ į savo veiklos geografiją įtraukė naują rinką – Lietuvą. Dar viena 2017 m. LOGIN naujovė – bilietai profesionalams, kurie ne tik atvers duris į visus LOGIN renginius bei uždaromąjį LOGOUT vakarėlį, bet ir leis patekti į uždarus ryšių mezgimo, konsultacijų bei įdomių pažinčių vakarus. Technologijų ir inovacijų festivalį, kaip ir kasmet, vainikuos lietuviškaisiais „Oskarais“ vadinami „Lietuvos interneto apdovanojimai“, kurių metu bus įvertinti šių metų geriausi veikėjai internete bei įmonės ar šalies interneto kultūros raidą labiausiai paveikę projektai ir judėjimai. Visa LOGIN 2017 programa, pranešėjai ir kitos detalės paaiškės netrukus.