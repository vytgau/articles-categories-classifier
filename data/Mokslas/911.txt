Mokslininkai padarė išvadą, kad pravarčiau naudoti šešių ar daugiau skaitmenų PIN kodą, kuris užtikrina didesnę apsaugą nuo smalsuolių žvilgsnių, rašoma pranešime žiniasklaidai. JAV jūrų akademijos ir Merilendo universitete buvo atliktas tyrimas, kuriame buvo tikrintas „Android“ ekrano užrakto šablonas ir galimybė šią apsaugą nulaužti. Per tyrimą išbandyta, kas geriausiai apsaugotų išmanųjį telefoną nuo šnipinėjimo atakų viešumoje, kai pašaliniai asmenys stebi tai, kas dedasi vartotojų telefonų ekranuose (ang. shoulder surfing attacks). Paaiškėjo, kad 64,2 proc. atvejų smalsuoliai, kurie dirsteli į jūsų atrakinamo telefono ekraną, kai jį perbraukiate pirštu, gali nesunkiai įsiminti atrakinimo kombinaciją, o stebintys ilgiau – iki 79,9 proc. Apsaugą galima šiek tiek pagerinti, jei ekrane braukiama užrakto linija nėra vizualiai atvaizduojama – pasirinkus tokį užraktą, jo atpažinimo atvejų sumažėja iki 35,3 proc. Atliekant bandymus pašaliniai asmenys galėjo atpažinti „Android“ ekrano užrakto modelius, esančius už daugiau kaip 1,82 m. atstumo, skirtingais kampais, įvairiose vietose ar net pažvelgus vieną kartą. Pasirodo, tokio atrakinimo modelio saugumas prilygsta trijų skaitmenų PIN kodui, kuri saugumo ekspertai nerekomenduoja naudoti. Tyrimo metu padaryta išvada, kad šešių ar daugiau skaitmenų PIN kodo užraktas yra geriausia apsauga nuo smalsuolių, dirsčiojančių per petį, atakų – šansai atpažinti „Android“ telefono užraktą sumažėja net iki 10,8 proc. Pasak ESET saugumo sprendimus platinančios įmonės „Baltimax“ pardavimų vadovo Deivido Pelenio, sudėtingas išmaniojo telefono užraktas gali apsaugoti daug asmeninės informacijos. „Kiekvienas mūsų išmaniajame telefone saugo daug asmeninės informacijos: nuo kontaktų, nuotraukų iki įjungtos prieigos prie el. pašto, socialinių tinklų, susirašinėjimo programėlių. Pašaliniam asmeniui perėmus telefoną kartu su jo atrakinimo šablonu, jam tampa prieinami ir vartotojo el. laiškai, ir socialinių tinklų paskyros“, – teigia D. Pelenis. Moksliniai tyrimai patvirtino, kad dėl šios priežasties telefonai didesniais ekranais yra mažiau saugūs – didesniame ekrane gerokai lengviau pastebėti ekrano užraktą. Tačiau telefonų gamintojai diegia vis stipresnes identifikavimo priemones: reikalauja naudoti sudėtingesnius užraktus ar PIN kodus, vartotojo identifikacijai taiko biometrinius duomenis, tad perimti telefonų užraktą tampa vis sudėtingiau.