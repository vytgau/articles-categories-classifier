Jei ankstesniais metais būdavo keblu suprasti, kur gi tos technologijos krypsta, šįmet situacija daugiau nei aiški: tai 5G ryšys ir jo suteikiamos galimybės daiktų internetui. Vartotojų įpročius kiaurai perprantantys šaldytuvai, išmanieji veidrodžiai, dantų šepetėliai, net šukos ar kojinės – prie interneto prijungiamų įrenginių netrūko ir ankstesnėse CES parodose. Dabar gamintojams labiau rūpi ne patys prietaisai, o jų patogus valdymas, vieningos, universalios ekosistemos. Visam tam reikia greito ir kokybiško interneto ryšio. Sprendimas akivaizdus – 5G. Šis terminas apibūdina penktosios kartos belaidžio plačiajuosčio ryšio technologiją, kuri daug savybių skolinasi iš daugeliui puikiai pažįstamo 4G. Svarbiausi patobulinimai – iki 1 Gb/s siekianti duomenų perdavimo sparta ir itin mažas vėlinimas. Visa tai leidžia realiu laiku valdyti prie interneto prijungtus įrenginius ir sujungti autonomiškai veikiančius prietaisus. „CES 2018“ erdvėse vykusios diskusijos metu kompanijų „Qualcomm“, „Ericsson“ ir „Nokia“ ekspertai pabrėžė, kad 5G ryšys atvers naujas galimybes ne tik įrenginių gamintojams, bet ir paslaugų tiekėjams. Svarbesnis klausimas, kada tai taps prieinama rinkoms ir vartotojams. Atsižvelgdami į itin sparčią 4G technologijos plėtrą pasaulyje prognozavo, kad 5G ryšys gali būti pradėtas masiškai naudoti 2019-ųjų pabaigoje ar 2020-aisiais. Tiesa, didieji JAV mobiliojo ryšio tiekėjai skelbia 5G ryšį pradėsiantys diegti jau šių metų antroje pusėje. Bendrovė „Telia“, pernai pirmoji Europoje atlikusi 5G technologijos bandymus veikiančiame tinkle, užsibrėžė šįmet ją įdiegti vartotojams Estijos, Švedijos ir Suomijos sostinėse, rašoma pranešime žiniasklaidai. Taigi laukti liko išties nedaug. „Vartotojų elektronikos srityje pokyčius pajausime pirmiausia, kadangi jie yra arčiausiai mūsų. Ir tai jau vyksta: išmaniųjų namų sistemos rūpinasi mūsų patogumais, pasaulyje į gatves išrieda autonominiai automobiliai, o virtualieji asistentai sugeba atlikti svarbiausias kompiuterių, telefonų, muzikos grotuvų ir kitų prietaisų funkcijas. Tai – tik pirmosios kregždės, šiandien prieinamos ne visiems, bet ateities tendencijos aiškios“, – teigia „Telia“ komercijos ir plėtros vadovas Robertas Žudys. Laukia dideli pokyčiai Visgi, anot jo, tikrasis 5G ir daiktų interneto potencialas slypi versle ir pramonėje. R. Žudys pateikia šešias sritis, kuriose laukiama didžiausio lūžio: tai gamyba, transportas, logistika, energetika, išmanieji miestai ir žemės ūkis. Gamyboje virsmas jau vyksta, o ryškiausiai jis matomas Vokietijos pramonėje. Tam net sukurtas specialus terminas – „Industry 4.0“ (liet. Pramonė 4.0). „Vartotojai šioje srityje vykstančius pokyčius pirmiausia pajaus per individualiai pritaikytus gaminius. Pavyzdžiui, jie galės užsisakyti drabužius, kurie idealiai atitiks jų išmatavimus, batus – pagal pėdos dydį, patys rinksis buitinių prietaisų spalvas ir funkcijas. Tai nebus prabanga, kadangi gamybos linijos galės produktų pakeitimus atlikti savarankiškai, be žmogaus įsikišimo, o pati gamyba atpigs, nes produktai bus gaminami pagal konkrečius poreikius ir užsakymus, o ne spėliojant vartotojų poreikius ir užkemšant sandėlius produktais, kurie pirkėjo laukia mėnesį, pusmetį ar net kelerius metus. Dėl to taip pat sumažės perteklinė gamyba ir atliekų bei nesuvartotų produktų kiekis“, – pastebi R. Žudys. Panaši situacija ir žemės ūkyje bei gyvulininkystėje. Jau dabar beprotišku tempu auga jutiklių, kurie matuoja drėgmę, temperatūrą, medžiagų kiekį dirvoje, gyvulių sveikatos būklę ir judėjimą bei kitus parametrus, skaičius. Visi šie duomenys padeda užtikrinti maksimalų derlių, kurio priežiūra ir nuėmimu ateityje nė nereiks rūpintis – visa tai atliks autonominiai traktoriai. Eksperto teigimu, dar didesnę įtaką autonominės transporto priemonės – pradedant bepilotėmis skraidyklėmis ir baigiant sunkvežimiais – turės transporto ir logistikos srityse. Vartotojai kaštų optimizavimo ar mažėjančio vairuotojų poreikio gal ir nepajaus, užtat nebereikės derinti laiko su kurjeriu, kad prekė būtų pristatyta patogiu metu į reikiamą vietą – tuo pasirūpins dronas ar kitas autonomiškai veikiantis prietaisas. Išmanieji miestai ir energetika – dar dvi sritys, kuriose lūžis neabejotinai įvyks, o kai kuriose šalyse jau ir įvyko. „Išmanusis gatvių apšvietimas, įsijungiantis einant žmogui ar važiuojant automobiliui, apie užpildymą pranešančios išmaniosios šiukšliadėžės jau tapo kai kurių miestų kasdienybe. Tokie sprendimai ne tik taupo kaštus, didina saugumą ir tiesiog yra patogūs, bet ir turi didelę įtaką gamtosaugai. Kalbant apie energetiką, Lietuva juda tinkama linkme, tačiau tiek estai, tiek latviai yra labiau pažengę ir geriau pasiruošę artėjančiai elektromobilių erai bei būsimam elektros vartojimo augimui“, – sako R. Žudys. „Samsung“ buitinės technikos naujienos parodoje „CES 2018“ Technologijų parodoje „CES 2018“ bendrovė „Samsung“ pristatė naujausius buitinės technikos produktus ir atskleidė, kokia ateitis laukia namams ir verslui skirtų televizorių srityje. Tarp naujovių: 146 colių modulinis televizorius su savireguliuojančia „Micro-LED“ technologija, pirmasis lenktas monitorius su „Thunderbolt 3“ jungtimi bei „QLED“ televizorius su 8K raiška. „Samsung“ žengė dar vieną žingsnį savo vartotojams pasiūlydama įspūdingą televizoriaus žiūrėjimo patirtį. Naujovės pristatytos šių metų parodoje atspindi kompanijos tikslą siekti inovacijų, kurios svarbios mūsų klientams. Kaip verslo segmento inovaciją pristatome pramoniniam naudojimui skirtą nepriekaištingą vaizdo kokybę transliuojantį 146 colių modulinį televizorių, taip pat pirmąjį darbui bei žaidimams pritaikytą lenktą monitorių su „Thunderbolt 3“ jungtimi. Nepamirštame ir paprastų vartotojų, kuriems Las Vegase vykstančioje parodoje pristatėme namams skirtus QLED televizorius su dar didesne 8K raiška“, – sakė Miroslavas Ramanavičius, „Samsung“ buitinės elektronikos pardavimų vadovas Baltijos šalyse. Pirmasis modulinis televizorius su „Micro-LED“ technologija 146 colių modulinis televizorius su savireguliuojančia „Micro-LED“ technologija – neabejotinai viena ryškiausių ekrano inovacijų, pristatytų šių metų technikos parodos renginyje „First Look“. Šis pramoniniam naudojimui ir verslo įmonėms skirtas televizorius užtikrina neįtikėtiną ryškumą, atskleidžia bei išryškina visą spalvų gamą bei gali būti transformuojamas į bet kokio dydžio sieną. Modulinis televizorius pramintas „The Wall“ yra sudarytas iš 12 cm plokštelių, kurias galima sudėlioti įvairiomis formomis, taip sukuriant norimo dydžio ekranų sieną. Tokią originalią sieną verslo įmonės gali pritaikyti įvairiems savo poreikiams ir pastatyti įvairiose vietose: parduotuvėse, parodose ir pan.. „Micro-LED“ technologija leidžia ekranui veikti be papildomų spalvų filtrų ar apšvietimo. „QLED“ monitoriai su „Thunderbolt 3“ jungtimi „CES 2018“ technologijų parodoje pristatytas dar vienas dėmesio vertas buitinės technikos prietaisas – kompiuterinis QLED monitorius su viena moderniausių jungčių „Thunderbolt 3“. Monitorius su šia unikalia jungtimi sukurtas darbui ir kompiuterinių žaidimų mėgėjams. 34 colių CJ791 modelis užtikrina išskirtinę vaizdo kokybę patogiam ir produktyviam naudojimui, o specialiais „Thunderbolt“ kabeliais duomenų perdavimo greitis gali siekti iki 40 GB/sek. Trečioji „Thunderbolt“ versija pilnai suderinama su „USB Type-C“ ir „Apple“ nešiojamais kompiuteriais bei kitais atminties diskais ir išorinėmis vaizdo plokštėmis. Per šį „QLED“ monitorių bus daug paprasčiau peržiūrėti didelius duomenų failus, o kompiuterinius žaidimus žaidžiantys jausis tarsi realybėje. Pirmasis pasaulyje 8K raiškos „QLED“ televizorius Kaip ir kiekvienais metais, parodoje pristatyti ir nauji namams skirtų televizorių rinkos standartai. Šį kartą „Samsung“ pristatė pirmąjį pasaulyje „QLED“ televizorių turintį 8K AI technologiją. Šį televizorių vartotojai galės įsigyti nuo 2018 m. antros pusės. Standartinė televizoriaus raiška iki 8K raiškos padidinama panaudojant AI technologiją . Ši technologija ekrano raiškos koregavimui naudoja patentuotą algoritmą, pagrįstą rodomo vaizdo kokybe. Taip pat AI nuolat gerina rodomo vaizdo kokybę ir į 8K raišką lengvai konvertuoja bet kokio tipo turinį iš bet kokio šaltinio. Tokio ekrano vaizdo kokybė televizorių žiūrint namie yra žymiai geresnė nei pačioje moderniausioje kino salėje. Madingi kompiuteriai „Dell“ pristato naująjį XPS 13, kuriam sukurti įkvėpimo sėmėsi mados pasaulyje. Naujam modeliui panaudota madinga rožinio aukso spalva bei baltos spalvos akcentai. Produktui kurti rinkoje pirmą kartą panaudotas pintas stiklo pluoštas: išpynus pluoštą, skirtą vien tik rankoms padėti priešais klaviatūrą, bendras gautų gijų ilgis sudarytų apie 190 tūkst. kilometrų, t. y. pusę atstumo nuo Žemės iki Mėnulio. Panašių medžiagų naudojimas – tai milžiniškas visos industrijos šuolis į priekį. Kuriant baltąjį XPS 13, kuris Lietuvoje pasirodys vasario pradžioje, buvo siekiama absoliučios elegancijos: praleista 11 520 valandų ir atlikta 50 bandymų. „Dell“ dizainerių komanda, naudojusi autentiškas medžiagas, tikina, kad šis kompiuteris po 1000 dienų atrodys lygiai taip pat, kaip ir pirmą dieną. Kompiuterio pakuotė – bambukas ir perdirbtas plastikas, kuris anksčiau kaip šiukšlės plūduriavo vandenynų paviršiuje. Kad priešais klaviatūrą esanti erdvė būtų tikrai išskirtinė, kūrybos komanda rinkosi iš įvairių medžiagų, kurių spalvinė gama gerokai platesnė nei tradicinio anglies pluošto. Inovaciniu sprendimu tapo iš baltos spalvos silicio dioksido krištolo pagamintas stiklo pluoštas, supintas į devynis sluoksnius. „Dell“ yra pirmasis nešiojamųjų kompiuterių gamintojas, panaudojęs šį pluoštą. Naujajam modeliui tvirtumo suteikia minkštas titano oksido tinklelis – jis korpuso paviršiui suteikia perlamutro blizgesio. Tuo tarpu ilgaamžiškumą užtikrina ultravioletinė danga. Ji yra atspari nešvarumams, baltos medžiagos pageltimui bei kitiems spalvą keičiantiems neigiamiems veiksniams. Jei nešiojamasis kompiuteris išsipurvins, jį bus galima lengvai nuvalyti. Kadangi naujoji korpuso medžiaga šilumos laidumo savybėmis pranašesnė už metalą, XPS 13 mažiau kaista, o tai leidžia pasiekti didesnį produktyvumo lygį. Naujasis modelis taip pat mobilesnis: tai yra kompaktiškiausias 13 colių nešiojamasis kompiuteris visame pasaulyje. „InfinityEdge“ ekranas yra 13 colių įstrižainės, tačiau telpa į 11 colių dydžio rėmelį, t. y. net 30 proc. (3,4 mm) plonesnis. Svoris taip pat sumažėjo – iki 1,2 kg. Naujasis keturių branduolių „Intel Core 8th Gen“ užtikrina puikų mobilaus produktyvumo lygį, o programinės įrangos greitą užsikrovimą garantuoja SSD kaupiklis, kurio talpa gali siekti 1 TB. Baterijos darbo laikas – ilgiausias tarp visų 13 colių nešiojamų kompiuterių: beveik 20 valandų modelyje su „Full HD“ ekranu ir iki 11 valandų su „Ultra HD“ ekranu. Kompiuterio produktyvumo lygis padidėjo 2 kartus, palyginti su originaliuoju XPS 13, išleistu 2015 m., o tai naująjį modelį leidžia laikyti galingiausiu 13 colių nešiojamuoju kompiuteriu savo segmente. XPS 13 yra pirmasis pasaulyje nešiojamasis kompiuteris su integruota „GORE™ Thermal Insulation“ technologija, kuri naudojama ypač ekstremaliomis sąlygomis dirbančiuose inžineriniuose įrenginiuose, pvz., kosminiuose aparatuose, renkančiuose hipergreitų žvaigždžių skleidžiamas daleles. Tokios medžiagos kaip šilumą išsklaidantys silicio dioksido aerogeliai sumažina sistemos temperatūrą, kol ši dirba visu pajėgumu. 2,5 mln. taškų daugiau turinti „4K Ultra HD“ matrica, palyginti su anksčiau naudota QHD+, taip pat 100 proc. sRGB spalvinės gamos apimtis užtikrina, kad XPS 13 ekranas atvaizduos sodrias ir tikslias spalvas ir nešiojamasis kompiuteris tiks tiek dirbti su grafika, tiek mėgstamiausioms pramoginėms laidoms per „Netflix“ žiūrėti.