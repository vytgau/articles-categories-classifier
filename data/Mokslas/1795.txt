Nacionalinis uraganų centras (NHC) paskelbė patarimus, susijusius su trimis uraganais – Irma, Jose, ir Katia (Meksikos įlankos pietvakarinėje dalyje). Atlante 3 uraganai tuo pačiu metu buvo susiformavę ir 2010 metais, kai sukosi Igor, Julia, ir Karl, rašo Molly Rubin tinklalapyje qz.com. Julia nekėlė grėsmės sausumai, tad NHC neskelbė pavojaus Šiaurės Amerikai. Dabar pirmą kartą trys uraganai gali pasiekti sausumą tuo pačiu metu. Atlanto uraganų didėjanti galia ir potenciali žala kelia nerimą orų ekspertams, nes globali temperatūra toliau muša rekordines aukštumas. Globalus atšilimas, kuris nebūtinai lemia uraganų formavimąsi, didina jų intensyvumą ir griovimo potencialą. Klimato kaita uraganams suteikia daugiau galios ilgesniam laikui. Jiems reikia energijos iš šilto drėgno tropikų vandenyno. Uraganas prasideda kaip tropinė audra, kai susijungia skirtingomis kryptimis pučiantys vėjai. Šiltas oras audros centre sukdamasis kyla ir vėsta, tad drėgmė kondensuojasi ir sudaro debesys ir lietus. Kondensuojantis išsiskiria šiluma, kuri ir palaiko uraganą. Jeigu šilto vandens sluoksnio storis nesiekia bent 60 metrų, tropinė audra gali nurimti, taip ir netapusi uraganu. Griovimo potencialas irgi didesnis, nes šiltesnis oras gali išlaikyti daugiau drėgmės, tad uraganai neša daugiau lietaus, sukeliančio daugiau potvynių. Kylantis jūros lygis lemia didesnius potvynius po audros. Svarbūs ir kiti faktoriai Svarbu pažymėti, kad vien tai, kad dabar Atlanto baseine yra trys uraganai, nereiškia, kad 2017-ieji – ypatingai blogi metai, vertinant pagal bendrą audrų skaičių. Mokslininkai įspėja, kad yra santykinai nedaug uraganų duomenų (kasmet įvyksta nedaug audrų), tad bendresnes išvadas daryti sunku. Dr. Gerry Bell, NOAA Klimato prognozių centro sezoninių uraganų vyr. prognozuotojas, sakė „The New York Times", kad dėl šiltesnių vandenų ir esant santykinai mažiau staigiems vėjo pokyčiams, šį sezoną susidarė optimalios uraganų formavimosi sąlygos. Kai kurie aplinkosaugininkai mano, kad yra „moralinė pareiga“ kalbėti apie klimato kaitos reikšmę šių uraganų išskirtiniam intensyvumui. Globalinis atšilimas kelia grėsmę ilgalaikėje perspektyvoje, tačiau tyrėjai parodė, kad būtent trumpalaikiai jo pasireiškimai iš tiesų motyvuoja žmones imtis priemonių. Ir mokslininkų bendruomenė jaučia, kad apie tai kalbėti turėtume, kai smogia audra. Kuo greičiau pradėsime pokalbį, tuo daugiau žmonių globalinį atšilimą pradės vertinti kaip darantį tiesioginę įtaką gamtinėms nelaimėms. Tik tada gali prasidėti konkretūs veiksmai.