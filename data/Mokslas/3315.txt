Didelės karščio bangos, krūmynų gaisrai ir potvyniai vargino šalį šios vasaros sezonu, gruodžio vasario mėnesiais. Per šias 90 dienų buvo užfiksuota daugiau kaip meteorologinių 200 rekordų, sakoma nepriklausomos Klimato tarybos ataskaitoje. „Klimato kaita, kurią didžiausia dalimi nulemia anglių, naftos ir dujų deginimas, didina ekstremalių meteorologinių įvykių intensyvumą“, – sakoma ataskaitoje „Pikta vasara“. „Itin didelio karščio dienos ir karščio bangos Australijoje taps dar dažnesnės ir sunkesnės, (jos) didins pavojų ypatingos svarbos infrastruktūrai (pavyzdžiui, elektros tiekimui), ekonomikai, sveikatai ir ekosistemoms“, – nurodoma ataskaitoje. Australija nuo 1910 metų pašiltėjo maždaug 1-u laipsniu Celsijaus, nurodoma spalį paskelbtoje Meteorologijos biuro ir mokslo institucijos CSIRO klimato pusmečio ataskaitoje. Nors krūmynų gaisrai yra dažni sausomis Australijos vasaromis, klimato kaita padidino žemės ir jūros temperatūrą, nulemdama dar didesnius karščius ir dar sunkesnius gaisrų sezonus. „Australijai sunkiau pamatyti klimato kaitos poveikį, nes mūsų klimatas ir taip labai nepastovus“, – naujienų agentūrai AFP sakė Tarybos klimatologas Willas Steffenas. „Tačiau mūsų kraštutinumai darosi tokie kraštutiniai, kad iš tikrųjų galime gana aiškiai matyti klimato kaitos įtaką“, – sakė jis. W. Steffenas pridūrė, kad tokie meteorologiniai reiškiniai „ateinančius porą dešimtmečių“ tik intensyvės, kol pastangos mažinti oro taršą prisivys anglies dvideginio koncentracijos atmosferoje didėjimą. Australija yra tarp didžiausių pasaulio teršėjų šiltnamio efektą sukeliančiomis dujomis per capita, nes naudoja daug iš anglių deginimo gaunamos elektros. Meteorologijos biuras praėjusią savaitę nurodė, kad didžiausias šalies miestas Sidnėjus ką tik išgyveno karščiausią vasarą per savo istoriją ir kad „visame mieste buvo užfiksuoti karštų dienų ir naktų skaičiaus rekordai“. Karščio rekordų buvo užregistruota ir šalies rytuose esančiuose Brisbano ir Kanberos miestuose, o vakaruose esantis Pertas pranešė apie vieną drėgniausių vasarų per visą stebėjimų istoriją. Klimato tarybos energetikos ekspertas Andrew Stockas AFP sakė, kad klimato kaita kelia pavojų energetikos infrastruktūrai, nepritaikytai atlaikyti sunkių meteorologinių sąlygų. Pietų Australijoje pernai elektra buvo dingusi visoje vienos valstijos teritorijoje, nes „beprecedentės“ audros vėjo gūsiai plėšė iš žemės elektros perdavimo linijų stulpus.