Jis stebi 10 kartų didesnį dangaus plotą, nei ankstesni projektai, ir naudoja 50 kartų jautresnius instrumentus. Galutinis projekto tikslas yra stebėti milijoną artimiausių žvaigždžių ir šimtą artimiausių galaktikų. Pirmieji rezultatai yra 692 žvaigždžių stebėjimai. Iš jų 11 žvaigždžių skleidžia signalus, kurie pasirodė „keisti“ ir yra verti tolesnių tyrimų. Preliminari analizė rodo, kad nei vienas iš 11 signalų beveik neabejotinai nėra dirbtinis – tai tiesiog žvaigždžių radijo spinduliuotės savitumai. Visgi tolesni stebėjimai, jei ir neaptiks nežemiškų civilizacijų, gali padėti išsiaiškinti, kas tuos savitumus sukelia, ir taip pagilinti mūsų supratimą apie žvaigždžių struktūrą. Milijonas žvaigždžių figūravo ir kitame nežemiškos gyvybės paieškų kontekste. SETI instituto vyriausiasis astronomas Sethas Shostakas pristatė tokių paieškų perspektyvas JAV Senato Mokslo, kosmoso ir technologijų komitetui. Jo teigimu, per artimiausius du dešimtmečius tikrai bus ištirta bent milijonas žvaigždžių. Taip pat jis tikisi, kad iki 2040 metų kokį nors nežemiškos gyvybės signalą aptiksime. Tai nebūtinai turi būti pažangios civilizacijos skleidžiamos radijo bangos. Galbūt tai bus tiesiog gyvybės sukurti atmosferos pokyčiai, bet ir tai būtų labai įdomu.