Remiantis nauja studija, publikuota pirmadienį „Scientific Reports“, tarpplanetinius keliauninkus kosmose gali ištikti liūdna lemtis: kosminė radiacija gali pažeisti smegenis. Tai, tvirtinama, gali tapti kliūtimi, užkariaujant kitas planetas, tarp kurių yra minimas ir Marsas. Kalifornijos universiteto mokslininko Charles Limoli suburta komanda, norėdama tai išsiaiškinti, tyrė graužikus. Mokslininkų tyrimų rezultatai rodo, kad radiacija, prilygstanti kosmoso spinduliuotei, sukėlė graužikams ilgalaikius smegenų pakitimus – jie patyrė pažinimo sutrikimų ir demenciją. Labiausiai stebina, kad graužikų smegenų ląstelių pakitimai nebuvo laikini: „Daugelis ląstelių atsinaujina tam tikru lygiu. Mes graužikus sekėme nuo 6 iki 24 savaičių. Deja, pakitusios smegenys neatsistatė“, – teigė Ch. Limoli. Mic.com rašo, kad kuo ilgiau laiko žmonės praleis kosmose, tuo didesnis bus kosmoso radiacijos poveikis. Žinant tyrimo rezultatus, 300 dienų kelionė iki Marso astronautams pakenktų negrįžtamai. Nuolatinius kognityvinės funkcijos sutrikimus sektų ir kiti efektai: pavyzdžiui, nuo radiacijos sutrinka įrankis, kurį smegenys naudoja slopindamos trauminių įvykių. „Tarkime, jei išgirstate automobilio signalą, tikriausiai susiejate tai su automobiliu ir gatvėje esančia pėsčiųjų perėja. Tačiau turintieji šį sutrikimą gali pulti į paniką: išgirdę tai savo namuose, jie neatskirs, ar tai nutiko namuose, ar lauke, ir puls į paniką.“ Kitaip tariant, apšvitinti graužikai negalėjo suprasti, kas vyksta stresinės situacijos metu, ką reikia daryti. Neabejotinai tai sukeltų daug problemų į kosmosą keliaujantiems žmonėms, kurie turi nuolat dirbti ir gauna privalomas užduotis. Aišku tai, kad turėtų būti būdas apsisaugoti nuo kosminės radiacijos, ji nėra neįveikiama kliūtis. Tačiau tyrimas atskleidė, kad ji gali tapti vienu pagrindinių iššūkių siekiant tapti tarpplanetine visuomene. Tačiau tai yra komplikuota: Ch. Limoli negali tirti poveikio buvusiems astronautams, nes nė vienas jų nėra buvęs ant Marso paviršiaus. Netgi astronautai, gyvenę Tarptautinėje kosminėje stotyje (TKS) buvo apsaugoti Žemės magnetosferos, taigi radiacijos poveikis nebuvo destruktyvus. Remiantis Limoli, vieninteliai žmonės, kurie galėjo patirti panašų radiacijos kiekį, yra tie, kurie keliavo į Mėnulį. Ch. Limoli svarsto, kad išgelbėti tarpplanetinių kelionių astronautus galėtų patobulintos kosminių laivų dangos, geresni astronautų šalmai ir medicininiai sprendimai, kurie sumažintų radiacijos poveikį. Tačiau tyrimai užtruks, juk iki šiol dar tik spėta išsiaiškinti apie radiacijos poveikį graužikams.