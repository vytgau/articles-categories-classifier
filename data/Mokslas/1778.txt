Šviesai jautrus skystis (derva) apšviečiamas specialiu šviesos šaltiniu, kuris priverčia medžiagą sukietėti. Kadangi galima kontroliuoti apšviečiamą medžiagos sritį, įmanoma padaryti įvairaus ploto, formos ir storio sukietintus sluoksnius. Tada užliejant vis naują dervos kiekį, pasluoksniui suformuojamas norimos architektūros 3D darinys, pranešime spaudai paaiškina VU Fizikos fakulteto doktorantas Edvinas Skliutas. Toks algoritmas leidžia ypač taupią ir lanksčią gamybą, o mažiausias padaromas struktūrinis elementas gali siekti vos kelis mikrometrus. Šios technologijos aktualumą liudija tai, kad prekės ženklą „Adidas" valdanti bendrovė ketina naudoti vienos iš 3D spausdinimo kompanijų sukurtą platformą, kuri bus skirta batų padams spausdinti. Tai didelis šios technologijos proveržis pereinant nuo prototipavimo link masinės gamybos. Šiuo metu pagrindinis veiksnys, pristabdantis O3D naudojimą kasdienybėje, yra medžiagų lemti ribojimai: ne visiems taikymams tinkamos mechaninės savybės, dažnai gamintojų neatskleidžiama cheminė sudėtis ir santykinai didelės dervų kainos, kurios gali siekti iki 200 Eurų už litrą. Siekiant išspręsti šias problemas buvo sugalvota technologiją plėtoti atviruoju kodu. Tai reiškia, kad vartotojui nurodoma prietaiso techninė sandara, elektroninė schema ir programinis kodas. Taip suteikiama galimybė keisti ir kontroliuoti daugelį svarbių įrenginio parametrų, nuo kurių gali priklausyti gamybos atkartojamumas ir greitis, galutinio produkto kokybė ir net jo savybės. Pati svarbiausia šios inovacijos dalis yra ta, kad atsiranda laisvė turimu prietaisu dirbti su kitų gamintojų tiekiamomis dervomis ar tiesiog jas testuoti. Tai palengvina naujų fotojautrių medžiagų kūrimą. Pamažu jų atsiranda vis daugiau, tokios dervos pasižymi specializuotomis mechaninėmis, terminėmis ir biologinėmis savybėmis. Svarbu paminėti, kad šiuo metu Vilniaus universiteto ir Kauno technologijos universiteto mokslininkai bendradarbiauja, siekdami sukurti dervą, kurios gamyboje kaip pagrindinė žaliava būtų naudojami iš natūralių, kasmet atsinaujinančių ir Lietuvoje auginamų kultūrų išgaunami aliejai (pavyzdžiui, linų, sojų, rapsų aliejai). Iš jų pagaminta derva turėtų tiek ekologinę, tiek ekonominę naudą ir gerokai prisidėtų prie O3D populiarinimo. Pažintis su optinio 3D spausdinimo technologijomis Mokslo festivalio metu vyks rugsėjo 14 d. 9 val., 12 val. ir 14 val. Jungtiniame gyvybės mokslų centre (Saulėtekio al. 7, Vilnius).