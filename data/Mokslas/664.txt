Interneto portalo businessinsider.com autorius Antonio Villas-Boas nutarė apžvelgti šiuo metu rinkoje esančius telefonus ir išrinkti 20 geriausių. 20. BlackBerry KeyOne 19. Sony XZ Premium 18. Motorola Moto G5 Plus 17. Motorola Moto G5S Plus 16. Motorola Moto Z2 Force 15. Apple iPhone SE/6S/6S Plus 14. HTC U11 13. LG G6 12. Essential Phone 11. Samsung Galaxy S8 and S8 Plus O į dešimtuką patekusius telefonus aptarsime plačiau: 10. „Apple iPhone 7“ ir „Apple iPhone 7 Plus“ Nors „iPhone 7“ ir „iPhone 7 Plus“ modelius „Apple“ išleido daugiau nei prieš metus, jie lig šiol neabejotinai nurungia Samsung“ siūlomus „Galaxy S8“ telefonus. Į „Apple“ kuriamus telefonus paprastai galima atsisiųsti efektyvesnių programėlių, be to, juose įdiegtos operacinės sistemos „iOS“ naudotojo sąsaja daug patogesnė nei „Android“ pagrindu veikiančiuose modeliuose. „iPhone 7“ – jokia išimtis. Svarbu ir tai, kad iškilus problemų „Apple“ užtikrina kur kas operatyvesnę pagalbą, palyginti su „Android“ įrenginių gamintojais. Be to, kitaip nei daugeliu „Android“ telefonų, „iPhone“ įrenginiais visada pavyksta tiesiai iš „Apple“ gauti vos pasirodžiusius programinės įrangos naujinius. „iPhone 7“ ir „iPhone 7 Plus“ išsiskiria keletu labai pravarčių savybių, tokių kaip vandeniui atsparus korpusas, labai kokybiškos kameros, nepriekaištingai veikiančios esant prastam apšvietimui, ir, žinoma, ypač galingas procesorius. Šių modelių telefonai puikiai suderinami su kitais „Apple“ gaminiais, įskaitant belaides ausines „AirPods“. Viena iš išskirtinių „iPhone 7 Plus“ papildančių priemonių – dviejų objektyvų kamera. Ją naudojant fotografuojamiems vaizdams galima pritaikyti pagrindinio objekto fone esančių nesufokusuotų sričių suliejimo efektą, todėl nuotraukos atrodo tarsi darytos profesionalų. Dviem objektyvais pagrįsta sistema leidžia efektyviai priartinti objektus: tai padaryti pavyks pasitelkus dukart vaizdą padidinančio optinio priartinimo funkciją. Kitaip nei naudojant dažniausiai fotoaparatuose veikiančią skaitmeninio priartinimo funkciją, optiškai priartinant objektus, pastarieji išdidinami nė kiek nepabloginant vaizdo kokybės. 9. Razer Phone Reklamuojant šį telefoną didžiausias dėmesys paprastai kreipiamas į jo, kaip žaisti patogaus įrenginio, charakteristikas, todėl ypač akcentuojama unikalaus jame sumontuoto ekrano kokybė. „Razer Phone“, arba tiesiog – „Phone“, ekrane vaizdas gali būti naujinamas net 120 kartų per sekundę. Palyginimo dėlei galima pasakyti, kad daugelio telefonų ekranuose rodomas vaizdas keičiamas net dvigubai lėčiau. Dėl įspūdingos „Phone“ ekrano naujinimo spartos, žaidimo vaizdai nestringa – jie labai sklandžiai keičia vienas kitą. Vis dėlto ši „Phone“ savybė teikia pranašumo ne tik žaidžiant žaidimus. Didelis vaizdų kaitos dažnis daro teigiamą poveikį ir programėlių bei „Android“ naudotojo sąsajos vizualiems elementams. Efektas tikrai nepakartojamas: visos telefonu atliekamos užduotys vykdomos taip sklandžiai, kad skirtumo neįmanoma nepastebėti. „Phone“ modelį pasiūliusi bendrovė „Razer“, galima sakyti, nustatė ekrano veikimo standartą, kurio turėtų siekti visi ne tik žaidimams skirtų įrenginių, bet ir telefonų gamintojai. „Phone“, žinoma, išsiskiria ne vien unikaliu ekranu. Dėmesio vertas ir modelio dizainas. Dėl griežtos ir lakoniškos konstrukcijos „Phone“ iš karto išsiskiriantis iš „Android“ telefonų, kuriems būdingos grakščios ir aptakios linijos. Plačios viršutinė ir apatinė ekraną juosiančio rėmelio kraštinės gal ir atrodo kiek keistai berėmių telefonų kontekste, tačiau šiose kraštinėse sumontuota tiek galingumu, tiek kokybe bet kurio išmaniojo telefono garsiakalbius lenkianti garso atkūrimo sistema. 8. Huawei Mate 10 Pro „Mate 10 Pro“ yra patraukliausias lig šiol Kinijos įmonės „Huawei“ pasiūlytas išmaniojo telefono modelis. Jis pasižymi puikiu dizainu, yra atsparus vandeniui, patogumo teikia didelės talpos 4 000 mAh akumuliatorius, be to, telefone sumontuota dviejų objektyvų kamera. „Mate 10 Pro“ veikia „Kirin 970ׅ“ procesorius, papildytas vadinamojo dirbtinio neuroninio tinklo funkcija, arba NPU (angl. – Neural-network Processing Unit). Veikiant NPU telefonas tarsi perpranta naudotojo įpročius ir ilgainiui sugeba atitinkamai pakoreguoti savo veikimą, todėl, pavyzdžiui, sureguliavus akumuliatoriaus įkrovos naudojimą, pavyksta užtikrinti įrenginio patogumą ir efektyvumą. Turint omeny, kokia talpa išsiskiria „Mate 10 Pro“ akumuliatorius, galima sakyti, kad NPU teikia neįtikėtinai ilgai trunkantį jo veikimą. 7. Samsung Galaxy Note 8 „Note 8“ galima pagrįstai pavadinti įrenginiu, į kurį įtrauktos visos optimaliausios „Galaxy S“ ir „Galaxy Note“ serijų telefonų funkcijos. Didžiausio dėmesio vertos šio modelio charakteristikos – nepriekaištingas dizainas, itin plonas ekraną juosiantis rėmelis, kokybiškai vaizdą atkuriantis ekranas, spartus veikimas, dviejų objektyvų kamera ir galimybė naudoti rašiklį. 6. OnePlus 5T Jei norite įsigyti išties vertingą gaminį, galite nedvejodami rinktis „OnePlus 5T“. Šis „Android“ operacinės sistemos pagrindu veikiantis įrenginys turi tiek vietos atmintyje, kiek nerasite nė viename lig šiol naudotame išmaniajame telefone. Ši jo savybė, savaime suprantama, užtikrina kuo puikiausią veikimą. Verta paminėti ir „OnePlus 5T“ kamerą, ypač puikiai veikiančią portreto režimu, ir kokybe bemaž nenusileidžiančią „iPhone X“ bei „Google Pixel 2“ modeliuose esančioms kameroms. Visgi didžiausiu „OnePlus 5T“ privalumu reikėtų laikyti beveik visiškai gamintojo konfigūraciją atitinkančią operacinę sistemą. 5. Google Pixel 2 „Pixel 2“ gal ir nėra pats gražiausias „Android“ pagrindu veikiantis telefonas, tačiau jis turi slaptą ginklą, padedantį išsikovoti deramą vietą nuožmioje konkurencinėje kovoje. Kalbame, žinoma, apie naujausią ir jokiomis pašalinėmis funkcijomis nepapildytą operacinės sistemos versiją. Ideali, nė kiek nepakoreguota konfigūracija užtikrina optimalų veikimą. Šiuo atžvilgiu „Pixel 2“ neabejotinai pranoksta kitų telefonų gamintojų siūlomus įrenginius, kuriuose paprastai veikia kiek pakeista „Android“ versija. Tai, beje, ne visi grynos operacinės sistemos versijos teikiami pranašumai. Kadangi „Pixel 2“ veikianti „Android“ yra nemodifikuota, naudotojai gali be vargo įdiegti visus „Google“ išleidžiamus naujinius, vos tik šie pasirodo. Kitais „Android“ telefonais to padaryti paprastai nepavyksta. Tačiau tai, žinoma, svarbu – ir kas gi nenorėtų atsisiųsti naujausios „Android“ versijos, vos tik ji pasiūloma? „Pixel 2“ viršenybę kitų „Android“ įrenginių atžvilgiu garantuoja ir keletas į šį telefoną įtrauktų priemonių. Tai, pavyzdžiui, atvaizdų kokybę užtikrinanti kamera, puikiai veikiančios funkcijos ir ypač ilgai neišsenkantis akumuliatorius. Kitaip nei jo pirmtakas, „Pixel 2“ yra atsparus vandeniui. Dėl šių priežasčių jis tikrai galėtų prilygti, kad ir ne patraukliausiam, bet užtat už visus egzistuojančius „Galaxy“ telefonus išmanesniam variantui. Visgi vienu atžvilgiu „Pixel 2“ pirmajam „Pixel“ neprilygsta. Pastarasis buvo įvertintas geriau nei beveik tuo pat metu pasirodęs „iPhone 7“. O štai „Pixel 2“ už „iPhone 8“, kaip paaiškėjo, prastesnis. Taip yra todėl, kad „iPhone 8“, kitaip nei „Pixel 2“, teikia belaidžio įkrovimo galimybę, be to, prie jo pridedamos ausinės. „Pixel 2“, deja, nei vieno, nei kito pasiūlyti negali. 4. Google Pixel 2 XL „Pixel 2 XL“ veikiančios priemonės ir funkcijos beveik nesiskiria nuo tų, kuriomis galima mėgautis naudojant „Pixel 2“. Tačiau naujasis modelis yra didesnis, todėl ir jo ekranas platesnis. Išvaizda taip pat šiek tiek patobulinta. „Pixel 2 XL“ nėra pats gražiausias „Android“ telefonas, tačiau siauras ekrano apvadas suteikia grakštumo įspūdį, todėl įrenginys atrodo subtilesnis ir dailesnis už mažesnįjį savo pirmtaką, taip pat už pernai pasirodžiusius modelius. Verta paminėti, kad nemodifikuotos „Android“ veikimas iš tisų pavergia. Tiesą sakant, iš pradžių tiek naudotojai, tiek apžvalgininkai užsiminė apie kelias su „Pixel 2 XL“ susijusias problemas. Labiausiai jie skundėsi konkrečiomis ekrano savybėmis. Kai kurie tvirtino, kad spalvos jame atrodo ne tokios ryškios kaip kitų „Android“ telefonų ekranuose. Neužilgo „Google“ išleido naujinį, kurį įdiegus skundai dėl spalvų ryškumo liovėsi. 3. Apple iPhone 8 „Google“ išleistas pirmasis „Pixel“ modelis pralenkė pernykštį „iPhone 7“, bet pasirodžius naujiems „iPhone“ modeliams „Apple“ vėl išsiveržė į priekį. „iPhone 8“ akį traukia dailiai atrodančiu stiklo ir metalo korpusu, jame sumontuota ypač kokybiška kamera, o jo veikimas tiesiog neprilygstamas. Tai pirmas „Apple“ modelis, teikiantis spartaus belaidžio įkrovimo galimybę. Nors „Android“ telefonų kūrėjai apie tai pagalvojo gana seniai, „iPhone“ modelių atveju tai galima pavadinti naujove. Didžiausi „iPhone 8“ pranašumai, lyginant su „Android“ įrenginiais, – tai „iOS“ operacinė sistema ir efektyvesnis „Apple“ palaikymas. Naujinius tiesiai iš „Apple“ pavyksta gauti vos tik jie pasirodo, „iOS“ programėlės išsiskiria patrauklesniu dizainu nei analogiškos „Android“ priemonės, be to, sutrikus telefono veikimui, pagalbos pavyks gauti kurioje nors iš begalės „Apple Store“ parduotuvių. 2. Apple iPhone 8 Plus Be visų optimaliausių „iPhone 8“ savybių „iPhone 8 Plus“ išsiskiria didesniu ir kokybiškesniu ekranu. Jame sumontuota dviejų objektyvų kamera, teikianti teleobjektuvo funkciją, todėl naudojant „iPhone 8 Plus“ užfiksuoti kadrai nė kiek nesiskirs nuo profesionalams skirtais fotoaparatais padarytų nuotraukų. 1. Apple iPhone X „Apple iPhone X“ – be jokių išlygų pripažįstamas lyderiu. Tai išties pažangiausias šiandienos rinkoje siūlomas telefonas. Pranašumo jam teikia ne tik tobulai veikianti „Apple“ sukurta operacinė sistema bei galimybė naudotis programėlių parduotuve, bet ir neprilygstamas dizainas. Kalbant apie funkcijas, reikia pasakyti, kad jos nenusileidžia pažangiausių „Android“ telefonų siūlomam įrankių asortimentui. „iPhone X“ sumontuotas itin dailus OLED ekranas, dengiantis kone visą priekinį telefono paviršių. Šis modelis teikia ir belaidžio, ir spartaus įkrovimo galimybes.