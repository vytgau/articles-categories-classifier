Pranešime žiniasklaidai rašoma, kad naująjį Ekscelencijos centrą planuojama įkurti Nacionalinio Fizikinių mokslų ir technologijų centro pastate, Saulėtekyje, Vilniuje. Čia įsikurs laboratorijos, skirtos naujos kartos fotonikos komponentų bei mažų matmenų fotoninių sistemų kūrimui. Bendra projekto vertė – 20 mln. eurų. Dalį finansavimo šiam projektui planuojama gauti iš Europos Komisijos. Rengiant šį projektą FTMC bendradarbiauja su partneriais iš Ferdinando Brauno instituto Berlyne ir Fraunhoferio Taikomosios optikos ir tiksliosios inžinerijos instituto Jenoje. Projektas, teikiamas pagal programos „Horizon 2020“ kvietimą „Teaming“. „Slėniai turi turėti ne tik studijų ir mokslo komponentus, bet ir stiprią inovacinę bazę. Manome, kad turimos technologinės galimybės mums leis sukurti stiprų tarptautinį kompetencijos centrą šiame Europos regione. Verčiant žinias sumaniais fotoniniais daiktais mums padės ir šios srities patirtį turintys partneriai Vokietijoje“, – teigia FTMC direktorius Gintaras Valušis. Naujajame Ekscelencijos centre remiantis Lietuvos lazerių pramonės tradicijomis, sukauptomis žiniomis ir patirtimi bei naujomis technologinės infrastruktūros galimybėmis, bus siekiama sukurti miniatiūrizuotas, „protingas“ fotonines sistemas, kurios galės ne tik matuoti. Dėl integruotų elektroninių schemų ir specialios programinės įrangos, jos dar galės analizuoti gautus signalus bei daiktų interneto pagalba perduoti gautus duomenis į mobiliuosius įrenginius. Puslaidininkinius lazerius gaminančios, tarptautinį pripažinimą pelniusios įmonės UAB „Brolis Semiconductors“ direktorius Dominykas Vizbaras remia tokio projekto idėją ir pripažįsta, kad tai būtų svarbus žingsnis fotonikos verslo plėtrai regione - nauja pakopa aukštą pridedamąją vertę kuriančio fotonikos verslo bendradarbiavime su šalies mokslo institucijomis ir jų partneriais Vokietijoje. Lietuvos lazerių asociacijos vykdantysis direktorius dr. Petras Balkevičius pastebi, kad FTMC, sukūrusiam stabilius ir, svarbiausia, veikiančius ryšius su fotonikos srities įmonėmis ir su Vilniaus universiteto fotonikos pakraipos mokslininkais, tiesiog privalu tapti svarbiausia visą inovacijų ekosistemą sujungiančia grandimi. Jis tikina, jog Lietuva jau dabar yra žinoma kaip lazerių mokslo ir pramonės centras, o planuojamas projektas bus rimtas katalizatorius Vilniui ir Lietuvai išaugti į pasaulinio lygio fotonikos mokslo ir gamybos centrą. Projektą palaiko ir Mokslo ir studijų stebėsenos ir analizės centro (MOSTA) Inovacijų politikos analizės skyriaus vedėjas dr. Ramojaus Reimeris. Jis tikisi, jog planus pavyks įgyvendinti ir projektas sulauks tinkamo valdžios ir verslo palaikymo, nes Lietuvos lazerių mokslas ir pramonė yra neabejotini lyderiai šalyje.