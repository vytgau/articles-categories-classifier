Kosminis eksperimentas, apie kurį ketvirtadienį buvo paskelbta mokslo žurnale „Science“, žada potencialią revoliuciją telekomunikacijų srityje ir galbūt kada nors leis sukurti visiškai nuo įsilaužimų apsaugotą internetą. Mokslininkai panaudojo principą, vadinamą kvantine sietimi. Naudojant šį metodą, sukuriami fotonai arba neutronai, išliekantys susieti tarpusavyje ir įgyjantys lygiai tokią pačią būseną, net jeigu yra fiziškai atskirti. Per Hefėjaus universiteto profesoriaus Pan Jianwei vadovaujamą eksperimentą, naudojant lazerio spindulį, kvantiškai susietų fotonų buvo sukurta palydove, skriejančiame apie 500 km aukštyje virš Žemės. Tuomet šios dalelės buvo pasiųstos į dvi stotis Žemėje, esančias už 1,2 tūkst. km viena nuo kitos, nenutraukiant ryšio tarp fotonų, nurodė tyrėjai. Šis atstumas yra dešimteriopai didesnis negu anksčiau pasiektas kvantinės sieties rekordas. Be to, per šį eksperimentą kvantiškai susieti fotonai pirmąsyk buvo išgauti kosmose. Abi imtuvų stotys yra Tibeto kalnuose, stengiantis kiek įmanoma sumažinti kelią, kurį lengvai sugeriamiems fotonams tenka skrieti per Žemės atmosferą. „Tai milžiniškas, svarbus pasiekimas, – „Science“ sakė Kanados Vaterlu universiteto fizikas Thomas Jenneweinas. – Jie pradėjo nuo šios drąsios idėjos ir sugebėjo tai padaryti.“ Kvantiškai susietos dalelės gali būti panaudotos kuriant ryšių sistemą, pajėgią siųsti nuo perėmimo apsaugotą informaciją nenaudojant laidų, signalų arba šifrų. Bet kokie dalelės būsenos pokyčius akimirksniu atkartoja su ja susieta dalelė dvynė, o tokiu būdu siunčiamų žinučių nepageidaujamas perėmimas yra neįmanomas. Šios kvantinės fizikos ypatybės taip pat potencialiai gali tapti naujos kartos supergreitų kompiuterių pagrindu. Amerikos ir Europos tyrėjų grupės svarsto galimybes pasiųsti kvantiniais principais pagrįstos įrangos į Tarptautinę kosminę stotį (TKS). Per vieną iš planuojamų bandymų planuojama ištirti, kaip besikeičiantis gravitacijos laukas veikia kvantinę sietį. Mokslininkai tikisi palyginti silpnesnės gravitacijos lauke orbitoje esančius fotonus su kvantiškai susietomis dalelėmis, pasiųstomis į Žemė, sakė Vienoje įsikūrusios austrijos mokslų akademijos fizikas Antonas Zeilingeris. „Yra nedaug eksperimentų, kuriais tiriamas ryšys tarp gravitacijos ir kvantinės fizikos“, – jis sakė „Science“. „Esu asmeniškai įsitikinęs, kad ateities internetas bus pagrįstas šiais kvantiniais principais“, – pridūrė mokslininkas.