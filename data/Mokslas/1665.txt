Šiemet situacija šiek tiek kitokia – „OnePlus 5“ kainuoja tiek pat, kiek „LG G6“ bei „Huawei P10“, ir yra nedaug pigesnis už „Galaxy S8“, „HTC U11“ ir kitus flagmanus, rašo Erikas Murinas mobiliprekyba.lt. „OnePlus“ šįkart pabandė sukurti telefoną beveik be kompromisų. Dizainas, kuris „prašo“ dėklo „OnePlus“ yra entuziastams skirtas prekės ženklas, o entuziastai ir „Android“ fanai dažniausiai nelabai mėgsta „iPhone“. Ir apskritai, retas žmogus nori turėti „iPhone“ kopiją, nes turėti kopiją yra tiesiog gėda. Deja, bet „OnePlus 5“ galime pavadinti „iPhone 7 Plus“ kopija. Taip, „OnePlus“ gaminys yra šiek tiek kitokios formos: nugarėlė kiek labiau išlenkta, o priekyje esantis namų mygtukas su pirštų atspaudų skaitytuvu nėra apskritas, tačiau čia skirtumai ir baigiasi. Spalvos, antenų linijos, panaudotas aliuminis ir netgi kameros bei blykstės pozicija yra identiška „iPhone 7“. Tad vienintelis dalykas, kurį galima rekomenduoti „OnePlus 5“ pirkėjams, nenorintiems „iPhone 7“ kopijos išvaizdos, yra dėklai. Be to, tai bus ir papildoma apsauga jūsų įrenginiui. Ekranas ryškus, kontrastingas, bet nei lenktas, nei be kraštų 2017-aisiais daugelio gamintojų telefonų ekranai neturi kraštų arba yra bent jau lenkti – „Samsung Galaxy S8“, „LG G6“, „iPhone 8“ ir t.t. Visgi „OnePlus 5“ turi paprastą Full HD raiškos „AMOLED“ ekraną. Be to, kad jis paprastas, daugiau nieko blogo pasakyti ir negalima – „AMOLED“ technologija džiugina akis. Telefone yra „Android“ Faktas – „OnePlus 5“ yra sparčiausias telefonas pasaulyje ir tai įrodė „PhoneBuff“ testas. „PhoneBuff“ tokio tipo testus daro jau senokai, ir iki šiol nei vienas „Android“ įrenginys nebuvo aplenkęs „iPhone“. Žinoma, bet koks kitas rezultatas būtų ganėtinai nuviliantis – „OnePlus 5“ turi „Qualcomm Snapdragon 835“ procesorių, 8GB RAM (arba 6GB, jeigu renkatės pigesnę versiją) ir UFS 2.1 atmintį. Įdomu tai, kad tokių charakteristikų neturi kai kurie kompiuteriai. Visgi ne viskas priklauso nuo „OnePlus 5“ vidinių komponentų – „OnePlus“ jau nuo pat susikūrimo pradžios žinomi už savo optimizacijas – kompanija naudoja beveik standartinę „Android“ versiją be didelių pakeitimų. Taip stengiamasi išlaikyti idealią spartą ir baterijos tarnavimo laiką. Ar tai reiškia, kad „OnePlus 5“ nerasite jokių ypatingų funkcijų? Šiame telefone yra skaitymo režimas, ir visada įjungto ekrano funkcija, valdymas gestais, itin ilgų ekrano nuotraukų darymo galimybė ir t.t. Antra vertus, jeigu jums patinka didžiulis „Samsung“, „Huawei“ ar „LG“ funkcionalumas, gal šis telefonas nėra jums. Tačiau jeigu jums patinka paprastumas ir sparta, „OnePlus“ lygiuojasi su „Google Pixel“ ir „Apple iPhone“. Kameros, galinčios konkuruoti su kitais flagmanais Deja, bet „OnePlus“ silpnoji vieta visada buvo kamera. Ji nebuvo tragiška, bet ir negalėjo konkuruoti su tikraisiais flagmanais. Šiemet prie flagmanų „OnePlus“ priartėjo ne tik savo kaina, bet ir kameros kokybe. Tiksliau, kamerų. „OnePlus 5“ turi dvi kameras – viena yra 16MP raiškos įprasta, o kita – 20MP priartinimui. Visų pirma – ar antroji kamera yra naudinga? Daug kas pasakytų, kad ne, bet iš tiesų nemažai priklauso nuo to, kaip planuojate tą kamerą naudoti – jeigu dažnai fotografuojate gamtą, architektūrą ar žmones gatvėje, antroji kamera gali praversti. Tiesa, ir pats „OnePlus 5“ kartais nenaudoja antrosios kameros, nes ji nėra tinkama fotografavimui tamsoje – tokiu atveju naudojamas skaitmeninis priartinimas. Pagrindinė kamera gali fotografuoti ir šviesoje, ir tamsoje. Nors ji be optinės vaizdo stabilizacijos ir ypatingai tamsoje tai gali sutrukdyti, daugeliu atveju jos turėtų pakakti. Filmuoti galima tiek Full HD, tiek 4K. „OnePlus“ neseniai išleido atnaujinimą, kuris įjungia stabilizaciją filmuojant ir 4K, todėl vaizdas turėtų būti stabilus. Priekinė kamera konkurentus „Galaxy S8“, „Xiaomi Mi6“, „LG G6“, „iPhone 7“ lenkia. „OnePlus 5“ priekinė kamera dirba su dinaminiu kontrastu, baltos spalvos balansu ir detalumu. Baterija tiesiog vidutiniška „OnePlus 5“ turi 3300mAh talpos bateriją – ganėtinai vidutinės talpos, lyginant su kitais flagmanais rinkoje. Iš tiesų, „OnePlus“ tikrai galėjo įdėti ir didesnę bateriją, tačiau naujausio „OnePlus“ modelio pirkėjams teks tenkintis vidutinišku baterijos tarnavimo laiku. Vienintelis ne vidutiniškas šios baterijos aspektas yra jos įkrovimo laikas – naudojant specialią „OnePlus“ kurtą „Dash Charge“ krovimo technologiją, „OnePlus 5“ bus visiškai įkrautas per maždaug valandą ir 15-20 minučių. Testai yra įrodę, kad „Dash Charge“ yra šiuo metu sparčiausias telefono krovimo būdas rinkoje. Taigi, ar verta pirkti „OnePlus 5“? Jeigu taupote pinigus arba tiesiog ieškote „iPhone“ atitikmens „Android“ rinkoje – taip. Jeigu nenorite rinktis telefono, kuris atrodo neoriginaliai, norite naujausių inovacijų arba nemėgstate standartinės „Android“ vartotojo sąsajos – rinkitės „Galaxy S8“, „Huawei P10“ ar kitą telefoną. „OnePlus 5“ neabejotinai yra „Android“ pasaulio „iPhone“ – tiek pagal išvaizdą, tiek pagal veikimą ir filosofiją. Vieniems tai gali patikti, kitiems – nelabai.