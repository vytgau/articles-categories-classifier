Per savaitgalį kai kurios stambiausios Australijos, Azijos ir Europos oro linijos įtraukė telefonus į draudžiamų įsinešti daiktų sąrašą. Jungtinės Amerikos Valstijos (JAV) tokį draudimą paskelbė praėjusią savaitę. Keleiviniai lėktuvai, skrendantys į JAV, neišvengiamai turėjo sekti JAV oro linijų pavyzdžiu, tačiau dabar draudimai plinta ir kituose kontinentuose. Be kitų garsių oro linijų, tokių veiksmų ėmėsi ir „Air Berlin“, „Dragonair“ bei „Virgin Australia“. „Qantas“ ir jai priklausančios pigių skrydžių bendrovės „Jetstar“ pareiškime teigiama: „Draudžiama įsinešti prietaisus į lėktuvą, laikyti juos rankiniame arba registruotame bagaže“. „Virgin Australia“ paskelbė panašų pranešimą, bet patikslino, kad keleiviams „primygtinai patariama“ nesinešti „Note 7“ į oro uostus. „Air Berlin“ paskelbė griežtą draudimą, o viena stambesnių Vokietijos konkurenčių „Lufthansa“ uždraudė įsinešti prietaisus į lėktuvus, skrendančius JAV kryptimi, tačiau netrukus pradės taikyti draudimą visiems maršrutams. „Singapore Airlines“ savo „Facebook“ paskyroje paskelbė, kad „nuo spalio 16 d. „Galaxy Note 7“ išmaniuosius telefonus draudžiama įsinešti į lėktuvą, laikyti rankiniame arba registruotame bagaže“. Rugsėjį „Samsung“ atšaukė iš prekybos 2,5 mln. prietaisų, pasirodžius pranešimų apie sprogstančias baterijas. Įmonei pakeitus brokuotus telefonus, netrukus paaiškėjo, kad kai kurie naujieji telefonai taip pat užsiliepsnojo. Tuomet bendrovė informavo, jog nebegamins „Galaxy Note 7“ modelio išmaniųjų telefonų.