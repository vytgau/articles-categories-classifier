Lietuvos kompiuterinių žaidimų žaidėjų bendruomenė jungia apie 100 tūkst. narių. Šiuo projektu jaunieji lietuviai išreiškė savo pilietinę poziciją ir pritarimą Lietuvos valdžiai, kuri siekia pritraukti „Tesla Motors“ gigafabriko statybas į Lietuvą. „Seniai stebiu „Tesla Motors“ įkūrėjo Elono Musko veiklą. Mane domina jo kuriamos technologijos. Iškart pamačiau, kad viešojoje erdvėje eskaluojama elektromobilių gamintojos „Tesla Motors“ pritraukimo į Lietuvą tema bus įdomi Lietuvos kompiuterinių žaidimų žaidėjams. Mums svarbu ne tik žaisti žaidimus, bet ir susivienyti vardan svarbios idėjos“, – sakė Lietuvos kompiuterinių žaidimų žaidėjus šiai idėjai sukvietęs 20-metis VGTU studentas Darius Kniūkšta. Šeštadienį ir sekmadienį 36 valandas trukusias gigafabriko statybas visam pasauliui tiesiogiai transliavo dešimt įtakingų Lietuvos Youtube ir Twitch platformų transliuotojų. „Fantastiška, puiki, kūrybinga, greita ir sparti jaunuolių komanda padarė neįtikėtiną darbą. Galime sakyti, kad „Tesla Motors“ gigafabrikas pastatytas Lietuvoje, nors ir virtualioje. Šis projektas rodo, koks yra šiuolaikinis pasaulis – greitas, entuziastingas, padarantis darbus per tokį laiką, kas seniau buvo planuojama mėnesiais, o dabar suplanuojama ir padaroma per porą savaičių“, – sakė idėjos Lietuvoje statyti „Tesla Motors“ gigafabriką iniciatorius verslininkas Vladas Lašas, kurį jaunieji „Minecraft“ kūrėjai pakvietė į pastatytojo gigafabriko atidarymą. Pasak organizatorių, lietuviai sulaukė labai daug įtakingų žmonių palaikymo iš Lietuvos ir užsienio, o antrąją transliacijų dieną lietuvaičių projektu internete jau susidomėjo tūkstančiai užsienio žiūrovų. „Labai svarbu, kad „Minecraft Gigafactory“ projektas subūrė daug entuziastų, dirbančių žaidimų industrijos srityje ir jos mėgėjų. Šie žmonės iš tikrųjų dažnai yra nuomonės formuotojai ir daro įtaką sprendimams tos kartos, kuri ateina į studijas, į darbus ir nusprendžia, kokia bus ateitis. Tad jeigu mes sugebame su šiais iniciatyviai jaunuoliais bendrauti, juos suprasti, padėti jiems įgyvendinti jų idėjas ir kartu tai parodyti pasauliui, tai Lietuvos ateitis atrodo puiki“, – įvertino verslininkas V. Lašas. „Tesla Motors“ stato gigafababriką dvejus metus, mes jį pastatysime per dvi dienas – viskas prasidėjo nuo tokio šūkio. Mes tikime, kad galime parodyti pasauliui, kad Lietuvos žaidimų entuziastai yra neabejingi, gali susitelkti dėl bendro tikslo ir savo hobiu atkreipti dėmesį į mūsų valstybę. Tokie žingsniai prisideda prie Lietuvos konkurencingumo suvokimo ir ekonomikos vystymo, skatina diskusijas apie tiesiogines užsienio investicijas, tad labai džiaugiamės, kad prisijungė daug dalyvių ir palaikančiųjų“, – projekto „Minecraft Gigafactory“ idėją pristatė projekto organizatorius, rinkodaros specialistas Žilvinas Lešinskas. „Minecraft Gigafactory“ idėja kilo sausio pradžioje, po įvykusios viešos diskusijos, kurioje dalyvavo ir premjeras Saulius Skvernelis, ūkio ministras Mindaugas Sinkevičius, „Investuok Lietuvoje“ vadovas Mantas Katinas ir kiti. Diskusijoje buvo aptartas Lietuvos potencialas tapti kandidate„Tesla Motors“ europiniam gigafabrikui statyti. „Pasirinkome „Minecraft“ žaidimą kaip tarptautiniu mastu labai populiarią platformą, kurioje galima atkurti praktiškai bet kokį egzistuojantį objektą“, – aiškino Ž.Lešinskas. Jaunuosius Lietuvos geimerius įkvepė ir tai, kad „Tesla Motors“ įkūrėjas Elonas Muskas pats yra didelis kompiuterinių žaidimų mėgėjas. „Galbūt sužinojęs, kad Lietuvoje yra tokia potenciali lokacija europiniam gigafabrikui, jis palankiau žiūrės į mūsų pasiūlymą „Teslos“ gagagamyklą statyti būtent čia“, – užsidegęs kalbėjo Ž. Lešinskas. Greičiau nei per planuotas 36 valandas lietuviai pagal nuotraukas ir brėžinius atkūrė Kruonio hidroelektrinės teritoriją, pastatė baterijas elektromobiliams gaminančią „Teslos“ gigagamyklą, sukūrė visą infrastruktūrą – kelius, kabelius, vandens transporto stotį, apželdinimą, net šalia esančias gyvenvietes. „Daug kas rimtai nevertina kompiuterinius žaidimus žaidžiančių jaunuolių, bet jų yra tūkstančiai ir jie yra progresyviai mąstantys jauni žmonės, gebantys sukurti rimtą ir patrauklų turinį. Mes, kaip eiliniai šalies gyventojai, norėjome įrodyti, kad galime šalies mastu įgyvendinti reikšmingus projektus, sukurti smagų turinį, kuris pritraukia ir kitas, jaunesnes auditorijas“, – komentavo kūrybininkas Ž. Lešinskas. Sekmadienio vakarą lietuvių „Minecraft Gigafactory“ projektas jau buvo pritraukęs 15 tūkst. unikalių žiūrovų, sulaukęs 60 tūkst. video paspaudimų, o tiesioginė transliacija visame pasaulyje buvo peržiūrėta net 25 tūkst. valandų. Lietuviai prognozuoja, kad vien pirmąjį mėnesį „Minecraft gigafactory“ projektas internete sulauks mažiausiai 1 mln. peržiūrų.