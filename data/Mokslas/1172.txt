Mokslininkai ištyrė kaulus, priklausiusius įvairiais amžiais gyvenusioms moterims: nuo neolito laikų iki viduramžių. Jie buvo palyginti su Kembridžo universiteto irkluotojų komandos narių kaulais. Šios moterys priklauso sporto elitui, kas savaitę jos praleidžia 18 valandų treniruotėse ir irkluoja vidutiniškai 120 kilometrų per savaitę. Taigi, šios moterys tikrai gali pasigirti puikia sportine forma, tvirtais raumenimis ir stipria viršutine kūno dalimi. Tačiau įdomiausia, kad net jos rankų stiprumu neprilygsta senovės moterims. Tyrimo autorė dr. Alison Macintosh kartu su kolegomis žurnale „Science Advances“ publikuotame straipsnyje tikino, kad akmens amžiaus moterų kaulai buvo 16 proc. stipresni nei šiuolaikinių irkluotojų arba net 30 proc. stipresni nei nesportuojančių Kembridžo studenčių, kurios taip pat buvo tirtos. „Niekada ir nemaniau, kad moterys priešistoriniais laikais sėdėjo rankas sudėjusios ir nieko neveikė, o šie tyrimai tik patvirtina tai“, – sakė mokslų daktarė A. Macintosh. Bronzos amžiaus moterys taip pat buvo daug stipresnės už šiuolaikines irkluotojas, jų rankos buvo 13 proc. stipresnės. Senovės moterų kojų kaulų tyrimų rezultatai nėra tokie stulbinantys, tačiau neolito laikų moterys ir pagal šį parametrą lenkia šių dienų sportininkes. Tyrimą atlikę mokslininkai spėliojo, kokia buvo akmens amžiaus laikų moterų kasdienybė. Ką jos veikdavo, kokiems darbams nudirbti joms reikėdavo tokių galingų rankų? „Mes manome, kad jos trindavo grūdus. Šis monotoniškas, pasikartojantis judesys šiek tiek primena šiuolaikinių irkluotojų treniruočių judesius“, – sako mokslininkė A. Macintosh. Greičiausiai moterys sėdėdavo ar klūpėdavo ir monotoniškai trindavo grūdus tarp sunkių akmenų. Šis tyrimas taip pat atskleidė, kiek nedaug yra žinoma apie senovės moterų elgesį, jų naudotą techniką. „Antropologijos moksle tai tikrai naujas požiūris, kai senovės žmonės lyginami su dabartiniais. Prieš tai buvo daroma tik su vyrais. Mes dažnai nuvertiname moterų darbą ir tą krūvį, kurį jos turėdavo prisiimti“, – sako A. Macintosh. Šis tyrimas leidžia mums bent šiek tiek pažvelgti į sunkią senovės moterų kasdienybę.