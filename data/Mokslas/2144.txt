Svarbu paminėti, kad SU-35 yra tik atnaujinta SU-27 versija. Pastarasis naikintuvas pirmą kartą į orą kilo dar 1977 m., o štai SU-35S – 2008 metais. Tai – manevringas reaktyvinis naikintuvas su dviem varikliais, sukurtas kaip tarpinis modelis, laukiant PAK-FA pasirodymo. Buvo planuojama, kad SU-35S bus populiarus eksporto rinkose, tačiau juo rimtai susidomėjo tik Kinija. Kitos nuolatinės rusiškos ginkluotės pirkėjos laukia išgirtojo PAK FA, kuris turėtų išlįsti iš gamyklos jau 2019 metais, ar renkasi kiek modernesnes konstrukcijas. Visgi, SU-35S nėra toks pasenęs kaip gali pasirodyti. Aviacijos parodoje MAKS buvo surengtas pasirodymas, kuris nustebino ir visko mačiusius ekspertus. Pasirodė užuominų, kad sudėtingi triukai buvo atliekami norint nustelbti kitos klasės naikintuvo F-35 demonstruotą akrobatiką parodoje Paryžiuje. O galbūt tai tik dar vienas bandymas paskatinti naikintuvo pardavimus – juk SU-35S ir F-35 naikintuvai kurti turint omenyje skirtingas paskirtis. SU-35S pademonstravo sudėtingų manevrų, atlieko vadinamąjį „kobros posūkį“, kuomet orlaivis staiga kyla į viršų, sukasi ir neria žemyn, atliko garsųjį Frolovo manevrą, kurio metu lėktuvas atlieka staigius posūkius, kartais apsisukdamas aplink savo ašį. Dar vienas manevras - SU-35S pilotas orlaivio nosį nukreipia į viršų ir šis verčiasi – tarsi atlieka atbulinį salto, tačiau visą manevro laiką juda į priekį. Žinoma, taip išvaistoma sukaupta energija, todėl po apsivertimo SU-35S krypsta žemyn, kad atgautų prarastą greitį. Ar reikėtų labai žavėtis šiuo pasenusios konstrukcijos naikintuvu? Kad ir koks svarbus yra naikintuvo manevringumas, jis anaiptol nenusprendžia visos orlaivio kovinės vertės. Galbūt manevringumu jis kai kuriuos savo konkurentus rinkoje ir lenkia, tačiau tai dar ne viskas. Tai – labiau jau laikinas sprendimas, kol „Sukhoi“ pradės PAK FA gamybą 2019 metais. Tada ir bus aiškiau, ar naujos kartos Rusijos naikintuvai gali prilygti technologijų pripumpuotiems NATO orlaiviams.