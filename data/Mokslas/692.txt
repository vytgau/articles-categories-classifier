Socialinės žiniasklaidos milžinė pranešė, jog uždraus „finansinių produktų ir paslaugų, kurios dažnai siejamos su klaidinančiais ar apgaulingais reklamavimo būdais, kaip antai binarinių opcionų, pradinių skaitmeninių valiutų žetonų platinimų (ICO) ir kriptovaliutų“ reklama. Populiarių skaitmeninių valiutų, tokių kaip bitkoinas, pasaulyje yra plačiai paplitęs sukčiavimas. Pavyzdžiui, šią savaitę JAV vertybinių popierių ir biržų komisija (SEC) nutraukė ICO, kurį surengė Teksase įsikūrusi įmonė „AriseBank“. Pasak komisijos, ši įmonė, pasitelkusi garsenybes, įskaitant boksininką Evanderį Holyfieldą, ir socialinę žiniasklaidą, iš investuotojų, kuriems pasiūlė valiutą, pavadintą „AriseCoin“, apgaule surinko 600 mln. JAV dolerių, nors planavo pritraukti dar daugiau – iš viso 1 mlrd. JAV dolerių. Tinklaraštyje apie naująjį draudimą pranešęs „Facebook“ produktų valdymo direktorius Robas Leathernas užsiminė, jog ateityje „Facebook“ galėtų pakeisti šią naują politiką ir leisti skelbti sąžiningų su kriptovaliutomis susijusių įmonių reklamą. „Norime, kad žmonės per „Facebook“ skelbiamą reklamą galėtų ir toliau atrasti naujus produktus ir paslaugas, nesibaimindami sukčiavimo ar apgaulės, – parašė R. Leathernas. – Kita vertus, yra daug binarinius opcionus, ICO ir kriptovaliutas reklamuojančių įmonių, kurios šiuo metu neveikia sąžiningai.“ „Sąmoningai nustatėme plataus masto politiką, kuri bus taikoma, kol mes stengiamės išmokti geriau nustatyti apgaulingus ir klaidinančius reklamos būdus“, – pažymėjo jis. Skelbimai, pažeidžiantys naujas „Facebook“ taisykles, bus „pašalinami iš visų mūsų platformų, įskaitant „Facebook“, „Audience Network“ ir „Instagram“, pridūrė R. Leathernas.