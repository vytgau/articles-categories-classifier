Šis atradimas suteikia galimybę gaminti itin patvarų stiklą ir kasdien naudojamų daiktų, tokių kaip automobilių langai, statybinės medžiagos, akvariumai ar net klozetai, tarnavimo laiką pailginti maždaug triskart. Tokijo universiteto chemikas Yu Yanagisawa šį atradimą padarė atsitiktinai, tirdamas medžiagas, kuriomis būtų galima suklijuoti drėgnus paviršius. Ar tai reiškia, kad greitai galėsime sutaisyti suskilusį išmaniojo telefono stiklą, tiesiog spustelėję pirštais? Arba kad kruopščiai sudėliojus sudužusio stiklinio alaus bokalo šukes jis vėl bus kaip naujas? – Tiesą sakant, ne. Tai neįmanoma dabar, o artimiausioje ateityje tokios galimybės irgi veikiausiai nebus. Vis dėlto naujasis atradimas suteikia galimybę mokslininkams tirti, kaip būtų galima pagaminti atsparesnius ir lengvesnius stiklinius daiktus, pavyzdžiui, automobilių langus. Per naujienų agentūrai AFP surengtą demonstraciją laboratorijoje Y. Yanagisawa naujojo stiklo mėginį perskėlė pusiau. Tuomet jis abiejų šukių kraštus palaikė suspaudęs apie pusę minutės. Per šį laiką stiklas susiklijavo ir buvo beveik toks pats kaip anksčiau. Kad pademonstruotų siūlės stiprumą, tyrėjas pakabino ant susiklijavusio stiklo beveik pilną vandens butelį – šukės neatsiskyrė. Ši organinė medžiaga, pagaminta iš vadinamojo tiokarbamido polieterio, panašesnė į akrilinį, o ne mineralinį stiklą, naudojamą indams ir išmaniųjų telefonų ekranams gaminti. Kiti mokslininkai yra pademonstravę panašių savybių, naudodami gumą arba gelius, bet Y. Yanagisawa yra pirmasis, pristatęs savaime susiklijuojančio stiklo koncepciją. Šią ypatybę lemia tiokarbamidas – dėl jo vandenilinių jungčių stiklo šukių kraštai veikia kaip klijai, rodo Y. Yanagisawos tyrimas. Tik kokia iš to nauda, jeigu iš šios medžiagos neįmanoma gaminti savaime susitaisančių išmaniųjų telefonų ekranų? „Nerealu sutaisyti sudužusius daiktus, veikiau (tai suteikia galimybę) gaminti atsparesnį organinį stiklą“, – Y. Yanagisawa sakė AFP. Stiklo gaminiai per daugelį metų naudojimo gali suskeldėti dėl fizinės apkrovos ir medžiagos nuovargio. „Kai medžiaga skyla, joje jau būna daugybė mažyčių pažeidimų, susikaupusių ir nulėmusių didelį suirimą“, – aiškino tyrėjas. „Ši studija atskleidžia galimybę gaminti saugų ir patvaresnį organinį stiklą“, o šią medžiagą galima panaudoti įvairiems kasdienės apyvokos daiktams gaminti. „Daiktų, dabar atlaikančių 10–20 metų, naudojimo trukmę galime padvigubinti arba patrigubinti“, – pabrėžė Y. Yanagisawa.