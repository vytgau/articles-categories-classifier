Vienų įmonių atstovai teigia, kad naujovės sumažins konkurenciją ir padidins mobiliojo ryšio paslaugų kainas, kiti tvirtina, jog privalomas SIM kortelių registravimas įtakos kainoms neturės, be to, kartu padės mažinti nusikalstamumą. Vyriausybė pasitarime trečiadienį numato diskutuoti dėl pataisų, kurias priėmus tektų registruoti išankstinio mokėjimo SIM korteles. Pataisas parengusi VRM tikisi, kad naujovė padėtų kovoti su telefoniniais sukčiais. „Tele2“: sumažėjus konkurencijai, didės kainos VRM nurodo, kad dauguma operatorių pritaria siūlomam reguliavimui, o tam priešinasi tik bendrovė „Tele2“, kuri sako, kad registravimas nebūtų efektyvi priemonė kovai su nusikaltimais, apsunkintų verslo sąlygas. „Iš dabartinių kelių tūkstančių prekybos vietų, kur parduodame išankstinio mokėjimo korteles, liks geriausiu atveju trečdalis. Blogiausiu – pora procentų – mūsų nuosavas tinklas. Jei reikės registruoti visas SIM korteles, dauguma pardavėjų, ypač smulkių, į tai neinvestuos. Juk reikia įsitikinti, kad dokumentą rodo tas pats žmogus, kuris prieš jus ir stovi. Reikia suvesti jo duomenis į sistemą, gauti patvirtinimą, kad viskas gerai, ir tik tada parduoti“, - BNS sakė „Tele2“ korporacinės komunikacijos direktorius Baltijos šalims Andrius Baranauskas. Anot jo, įsigaliojus pataisoms, išankstinio mokėjimo kortelių pirmiausia neliks kaimo parduotuvėse, mažuose miesteliuose, rajonuose. „Tokiu būdu nusilpsta konkurencija, nusilpsta ir didėja kainos. Dar niekur ir niekada pasaulyje nebuvo, kad konkurencijai nusilpus, kainos sumažėtų. (...) Ne, tai nepadidins saugumo dėl daugybės priežasčių. Saugumą padidins geresnis policijos ir kitų jėgos struktūrų finansavimas ir realūs ryšį blokuojantys įrenginiai įkalinimo įstaigose“, - kalbėjo A.Baranauskas. „Omnitel“: kainos nesikeis, mažės nusikalstamumas Bendrovių „Teo LT“ ir „Omnitel“ teisės reikalų vadovė Giedrė Kaminskaitė-Salters teigė, kad bendrovė pritaria VRM iniciatyvai registruoti išankstinio mokėjimo SIM korteles. „Tinkamai pasirengus, ši priemonė disciplinuotų rinką ir gerokai sumažintų galimybes pasinaudoti neregistruotomis kortelėmis nusikalstamai veiklai. Išankstinio mokėjimo SIM kortelių registracija neturės įtakos mūsų teikiamai paslaugų kainai nei rinkos konkurencingumui. Jų registracija jau privaloma Lenkijoje, tą artimiausiu metu svarsto daryti ir Latvija. Todėl tikime, kad investicijos į SIM kortelių registracijos įgyvendinimą padės ir Lietuvos žmonėms mobiliuoju ryšiu naudotis saugiau“, – BNS sakė G.Kaminskaitė-Salters. Anot jos, įstatymo įgyvendinimas bendrovei kainuotų kelis šimtus tūkstančių eurų, tačiau techniniu požiūriu tai būtų sudėtingas procesas. Siekiant, kad įstatymas būtų veiksmingas, „Omnitel“ siūlo, kad pataisos įsigaliotų nuo 2018 metų vidurio. Šimtai nusikaltimų ir šimtatūkstantinės žalos VRM pažymi, kad planuojant ir vykdant nusikaltimus dažniausiai naudojamasi „Labas“, „Extra“, „Pildyk“ ar kitomis išankstinio mokėjimo SIM kortelėmis, kurias kartu su mobiliojo ryšio telefonų aparatais nusikaltėliai keičia kasdien, o neretai ir kelis kartus per dieną. Informatikos ir ryšių departamento duomenimis, per metus pasinaudojant mobiliaisiais telefonais, padaroma apie 300 nusikalstamų veikų, o jų turtinė žala per metus siekia vidutiniškai 242 tūkst. eurų. Ryšių reguliavimo tarnybos (RRT) duomenimis, šiuo metu šalyje yra 1,564 mln. išankstinio mokėjimo abonentų. Daugiausiai jų (56,2 proc.) turi „Tele2“. „Omnitel“ ir „Bitė Lietuva“ užėmė atitinkamai 20,6 ir 23,1 proc. šios rinkos. Pirmąjį šių metų pusmetį šalyje buvo parduota 17,8 tūkst. išankstinio mokėjimo kortelių (2015 metų sausį-birželį - 17,4 tūkst.), pajamos, gautos pardavus šias korteles, per metus padidėjo 18,7 proc. iki 93 tūkst. eurų.