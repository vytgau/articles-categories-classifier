Renginyje apie savo patirtį papasakojo pernai metų programos dalyvės. Taip pat viena iš „Women Go Tech“ iniciatorių Žydrūnė Vitaitė, Vilniaus universiteto Medicinos fakulteto studentas, „Vilnius-Lithuania iGEM“ 2017 m. komandos vadovas Gabrielius Jakutis, „Telia“ IT padalinio vadovas“ Irmantas Bražiūnas bei „Barclays“ vyriausioji verslo analitikė Renata Šumskaitė diskutavo apie tikslų siekimą skirtingose industrijose bei kalbėjo apie tai, kaip mentorystė gali pakeisti gyvenimą, rašoma pranešime žiniasklaidai. Renginio pabaigoje 71 ugdytinė susipažino su savo mentoriais, kurie ateinančius penkis mėnesius dalinsis savo žiniomis, patirtimi ir padės merginoms atrasti profesinį kelią „tech“ sektoriuje. Į šių metų programą norėjo patekti beveik dvigubai daugiau merginų nei į pernai – atsiųstos 459 paraiškos. Iš jų daugiau nei 180 pateko į antrąjį turą, kuriame „Women Go Tech“ ir žmogiškųjų išteklių specialistų komanda atrinko 71 ugdytinę. „Women Go Tech“– tai pirmoji mentorystės programa Lietuvoje, skirta profesinį kelią pradėjusioms moterims, kurias domina karjera technologijų sektoriuje. Iniciatyvos organizatoriai Pasaulio ekonomikos forumo jaunimo tinklas „Global Shapers“, asociacija „Infobalt“, kartu su partneriais „Telia“ ir „Barclays“, ragina merginas ir moteris nebijoti žengti į technologijų sritį. „Women Go Tech“ programoje dalyvauja „Nasdaq“, „Wix“, „Telesoftas“, „Trafi“ ir kitų technologijų srityje pripažintų įmonių vadovai bei profesionalai. Projekto globėja – prezidentė D. Grybauskaitė. 