Didingo statinio mūrus archeologai atrado visai neseniai, kasinėdami po Raudų sienos tuneliais - antikinių požeminių koridorių labirintu, išraustu netoli Jeruzalės šventyklos, kurią I a. prieš Kristų pastatė karalius Erodas. Kasinėjimams vadovaujantis Izraelio senovės paveldo valdybos (IAA) atstovas, archeologas, Joe Uzielis (Džo Uzielis) pirmadienį sakė, kad teatrą primenantis statinys mena II arba III amžių, kai romėnai sugriovė Jeruzalę ir atstatė ją kaip savo koloniją. Anot archeologo, statinys galimai iškilo valdant imperatoriui Adrianui. J. Uzielis spėja, kad nebaigtas statyti puslankio formos teatras turėjo būti odeonas - muzikos ir teatro pasirodymams skirta erdvė.