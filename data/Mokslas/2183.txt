Apie tai pranešusi Rusijos žinyba pareiškė tai patikrinsianti ir galutinį sprendimą paskelbsianti šio mėnesio pabaigoje. Rusijos antimonopolinė tarnyba birželio pabaigoje pranešė, kad „Microsoft“ privalo iki liepos vidurio pašalinti jos veikloje nustatytus Rusijoje galiojančių antimonopolinių įstatymų pažeidimus. Rusijos konkurencijos prievaizdas įžvelgė konkurencijos pažeidimus tame, kad „Microsoft“ į kompiuterių operacijų sistemą „Windows“ integruotos antivirusinės programos „Windows Defender“ veikimo principų pakeitimai neva yra diskriminacinio pobūdžio alternatyvios programinės įrangos gamintojų atžvilgiu, o vartotojai tinkamai neinformuojami apie pastarosios tolesnio naudojimo galimybes. Rusijos antimonopolinė tarnyba atitinkamą tyrimą pradėjo reaguodama į kibernetinio saugumo priemonių kūrėjos „Kaspersky Lab“ skundą, kuriame teigta, kad „Microsoft“ smarkiai sumažino išorinės antivirusinės programinės įrangos suderinamumo su „Windows“ galimybes. Birželio pradžioje „Kaspersky Lab“ pateikė Europos Komisijai ir Vokietijos federalinei antikartelinei žinybai pareiškimą dėl „Microsoft“ veiksmų, kaltindamas šią nesąžininga konkuravimo praktika – vartotojų skatinimais atsisakyti išorinės antivirusinės programinės įrangos, kaip alternatyvos „Windows Defender“. „Microsoft“ savo ruožtu pareiškė, jog operacijų sistemos „Windows 10“ saugumo priemonės sukurtos vadovaujantis tarptautinėmis sąžiningo konkuravimo normomis ir yra pasiryžusi tai įrodyti konkurenciją reguliuojančios institucijoms.