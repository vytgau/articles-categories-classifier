Jei būtumėte prakalbę apie bet kurį iš šių dalykų vos prieš šimtą metų, geriausiu atveju būtumėte palaikyti fantazuotoju, neturinčiu ką veikti, o blogiausiu – kvailiu ar bepročiu. Kokios dar raketos, kokie dar aparačiukai? Ar tvartas jau išmėžtas, kad turi laiko tokiems svaičiojimams? Bet kaip parodė istorija, drąsiausios Žiulio Verno fantazijos apie būsimą pasaulį pasirodė visiškai nekaltos palyginus su tuo, ką turime dabar. Bet kaip pasaulis galėtų atrodyti dar po šimto metų? Ar net ir po dvidešimties? O po pusės tūkstantmečio? O kitąmet? Pabandyti tai įžvelgti kviečia šį šeštadienį Vilniuje vyksiantis „Lituaniconas“ - jau dvidešimt aštuonerius metus iš eilės vykstantis Lietuvos fantastų konventas, apimantis šiuolaikinę kultūrą, mokslą, meną ir technologijas, rašoma pranešime spaudai. Kokiu būdu „iPhone“ padės užkariauti Marsą? Kaip ateityje atrodys Vilnius – ar bet kuris kitas didmiestis? Ar įmanoma būtų gyventi amžinai? Ar singuliarumas mums pavojingas? - apie visa tai bus kalbama renginyje, kuriame lankysis ir užsienio svečiai: prestižinės „Hugo“ premijos nominantas JAV rašytojas Yoon Ha Lee, mokslo komunikatorius iš D.Britanijos Simonas Ingsas, o vaizdo tiltu iš už Atlanto vandenyno prie renginio prisijungs žymus ir įtakingas rašytojas Vernoras Vinge’as, pirmasis pradėjęs rašyti apie kibernetinę erdvę, o dabar, be visų kitų veiklų, dar ir konsultuojantis programinės įrangos kūrėjus. Be abejo, visa tai skamba labai rimtai ir moksliškai, bet iš tiesų „Lituaniconas“ - tai gyvas, linksmas renginys, kuriame šalia įdomių pranešimų rimtomis temomis nepamirštama ir fantastų kultūra - juk galų gale čia renkasi tokie, kurie ne domisi globaliomis ateities problemomis, bet ir mėgsta filmus, superherojus, vaizdo žaidimus. „Tai, kas vakar buvo fantastika, šiandien tampa realybe, tad nematau nieko žalingo ar kvailo fantazavime apie tai, ko, atrodytų, negali būti. Net ir tos fantastikos sritys, kurios, regis, neturi nieko bendro su mokslu ir realybe, o atrodo tik kaip autorių išmonė, iš tiesų yra pagrįstos griežta logika ir realaus pasaulio įtaka. Pavyzdžiui, daugelis net nesusimąsto, kad „Žiedų valdove“ didelį vaidmenį vaidina krikščionybė, jos mitologija, o taip pat – abu Pasauliniai karai. Tad už ateities prognozavimą ne ką mažiau įdomu gali būti ir kūrybos dekonstravimas“, - teigia vienas iš renginio organziatorių, astrofizikos mokslų daktaras Kastytis Zubovas. „Lituaniconas“ vyks šį šeštadienį Vilniuje, Socialinių mokslų kolegijos patalpose (Kalvarijų 137E). Įėjimas į renginį yra nemokamas. 