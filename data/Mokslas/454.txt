Antradienį Barselonoje vykusioje mobiliųjų technologijų parodoje buvo pristatyti naujausi dėvimieji įrenginiai. Tai akivaizdžiai nauji sprendimai sparčiai tobulėjančių technologijų rinkoje. Dar 2015-aisiais dėvimieji įrenginiai buvo vertinami kaip ypač daug žadanti naujovė. Dabar, deja, juos užgožia dirbtinio intelekto ir išmonių telefonų siūlomos galimybės, todėl masiniuose technologijų pažangai skirtuose renginiuose, tokiuose kaip „Mobile World Congress“, jie dažnai nesulaukia deramo dėmesio. Nepaisant persimainiusios situacijos, bendrovės „Nuguna“ vadovai, matyt, tiki dėvimųjų prietaisų perspektyvomis, todėl technologijų parodoje pristatė apykaklę, skirtą klausos negalią turintiems žmonėms. Ant jos sumontuotas mikrofonas, kuriuo fiksuojamas garsas paverčiamas kryptį nurodančiomis vibracijomis. Suomijos įmonės „Sense of Intelligence Oy“ inžinieriai, ko gero, mano, kad dėvimieji įrenginiai labiau praverstų gyvūnams nei žmonėms. Jų stende – šunims skirta technologijomis papildyta liemenė „Anaxeos“. Joje yra 6 jutikliai, kuriais fiksuojami įvairūs duomenys, pavyzdžiui, širdies plakimų skaičius, kūno temperatūra ir aktyvumas. Surinkti duomenys vėliau debesiu perkeliami į mobiliąją programėlę. Bendrovė „Linkflow“ pademonstravo ant kaklo užsidedamą kamerą „Fitt360“. Šis dėvimasis įrenginys galbūt galėtų sudominti aktyvaus gyvenimo būdo propaguotojus. Tai puiki priemonė panoraminėms nuotraukoms ir vaizdo įrašams kurti.