Apie pagrindines elektroninės komercijos naujienas rašoma pranešime spaudai. 1. Lietuvoje atsiras momentiniai mokėjimai Lietuvos mobiliojo ryšio operatoriai su „Lietuvos banku“ pasirašė bendrą dokumentą ir žada jau šiemet pasiūlyti momentinio mokėjimo paslaugas. Momentiniai mokėjimai bus atliekami keliais spustelėjimais mobiliajame telefone, o pervestos lėšos įskaitomos per kelias sekundes. „Panašu, kad momentinių mokėjimų laukia nebloga ateitis. Ne tik dėl to, kad jie patogūs, bet ir todėl, jog jų plėtrą aktyviai remia valstybė. Parama momentiniams mokėjimams – viena pagrindinių Nacionalinės mokėjimų strategijos krypčių, o ir telekomunikacijų bendrovės žada investuoti milijonus eurų į momentinių mokėjimų plėtrą“, – sako „DPD Lietuva“ pardavimų ir rinkodaros vadovas Baltijos šalims Gabrielius Bilevičius. Pasak jo, vis daugiau mokėjimų kelsis į telefonus. „Tai reiškia, kad savo tinklalapius ir rinkodarą reikės derinti atsižvelgiant į šią tendenciją. Momentiniai mokėjimai – dar vienas žingsnis link fizinio ir elektroninio verslo suliejimo. Tai dar mažai išnaudojama sfera. Štai „Starbucks“ JAV sujungė savo programėlę, lojalumo kortelę bei momentinius mokėjimus ir gavo labai neblogus rezultatus. Žiūrėsime, kaip tai klostysis Lietuvoje“, – pasakojo jis. 2. Atpažinimas telefone SEB ir „Swedbank“ klientai laukia žadėtos inovacijos – naujos indentifikavimo priemonės „Smart-ID“. Teigiama, kad „Smart-ID“ veiks kaip mobilioji programėlė, kuri gerokai palengvins naudojimąsi tiek internetine, tiek mobiliąja bankininkyste. „Šita inovacija paskatins žmones dažniau naudotis elektroniniais finansų tvarkymo įrankiais. Paprastesni mokėjimai – dar viena priežastis pirkti internetu, tai ypač gali paskatinti impulsyvius pirkimus. Atrodo, kad 2017-ieji gali būti lūžio momentas – tais pačiais metais rinkon įžengia mobilieji mokėjimai, o bankai pasiūlo žymiai paprastesnius mokėjimus“, – sako G. Bilevičius. 3. Nyksta riba tarp socialinių tinklų dalyvio ir pirkėjo Pirkimas socialiniuose tinkluose po truputį tampa realybe. Tiesa, lietuvių pamėgtas „Facebook“ kol kas pasiūlė tik produktų katalogo funkciją, tačiau, tarkime, „Instagram“ tinkle veikiančios „Like2Buy“, „Soldsie“ ir kitos programėlės gerokai priartina prie tiesioginio pirkimo socialiniuose tinkluose. „Tendencija akivaizdi: mažiau grynųjų, daugiau mobiliųjų“, – komentuoja G. Bilevičius. Žvelgiant į ateitį matyti, kad mums reikės vis mažesnių piniginių ir jomis naudosimės vis rečiau. Tiesa, tai nereiškia, kad jas visiškai pakeisi mobilieji, mat populiarėja ir tobulėja kiti išmanūs prietaisai, tokie kaip išmanieji laikrodžiai ir apyrankės, tad potencialiai dalis mokėjimų gali būti siejami su jais.