Tačiau kai šie junginiai užauga iki maždaug smėlio smilčių dydžio, jų tarpusavio susidūrimai turėtų dažniau dulkes suardyti, nei leisti joms susijungti, ir augimas turėtų sustoti. Akivaizdu, kad taip nėra, nes planetos kažkaip formuojasi. Dabar pasiūlytas galimas šio klausimo paaiškinimas. Pasirodo, protoplanetiniuose diskuose dulkių ir dujų judėjimas yra nestabilus: dulkės gali pradėti kauptis į telkinius, kuriuose išauga slėgis ir prie jų ima vis lengviau jungtis naujos dulkės. Šiuose „dulkių spąstuose“ medžiaga juda gerokai lėčiau, nei vidutiniškai diske, ir gali jungtis į didesnius darinius. Galiausiai juose dulkių prisirenka tiek, kad jų gravitacija sutraukia visą telkinį į protoplanetinę dešimčių kilometrų skersmens uolieną, kuri toliau gali jungtis su kitomis ir užbaigti planetos formavimosi procesą. Apie „dulkių spąstų“ egzistavimą buvo žinoma ir seniau, bet šiame tyrime parodyta, kad jų formavimasis turėtų būti normalus reiškinys, nutinkantis praktiškai kiekviename protoplanetiniame diske. Tyrimo rezultatai arXiv.