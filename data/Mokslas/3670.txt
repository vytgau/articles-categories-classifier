Įmonės gaminamiems fotovoltiniams moduliams „Solitek SOLID“ neseniai suteiktas tarptautinis Vokietijos standartų biuro TUV Nord išplėstinis sertifikatas. Tarptautinius kokybės standartus atitinkančių saulės modulių gamybą Lietuvos įmonė pradėjo pernai balandį po daugiau nei pusmetį trukusių bandymų. Moduliai ilgaamžiai ir nedegūs Kaip sako bendrovės Strategijos ir plėtros vadovas Vytautas Kieras, jiems pavyko sukurti saulės modulių technologiją, kuri leidžia optimaliai išnaudoti grūdinto stiklo ilgaamžiškumo savybes. Todėl net trisdešimt metų ar ilgiau naudojami moduliai beveik nepraranda savo pradinio efektyvumo bei galios. „Pradėjome gaminti saulės modulius, kurie yra praktiškai nedegūs – atitinka A klasės gaisrinės saugos reikalavimus, – sakė V. Kieras. – Tokios modulio savybės yra itin aktualios diegiant fotovoltines jėgaines ligoninėse, darželiuose, mokyklose ir kitose vietose, kur svarbu užtikrinti aukščiausius saugumo ir kokybės standartus.“ Saulės energiją elektra paverčiantys moduliai taip pat yra atsparūs atšiaurioms klimato sąlygoms (stipriems vėjo gūsiams, krušai, užterštam lietui, sniegui) bei, kaip rašoma pranešime, gali atlaikyti iki 820 kg/kv.m apkrovas. Tai reiškia, kad naujieji moduliai atlaiko net 8 metrus sauso arba 2 metrus šlapio sniego kvadratiniame metre. „Dėl šių priežasčių šie saulės moduliai jau pripažinti atšiauriausiose Europos vietovėse – Šveicarijos Alpėse, Suomijoje, Norvegijoje, Švedijoje esančiuose objektuose“, – priduria V. Kieras. Bendradarbiavo su partneriais iš Japonijos „Solitek SOLID“ moduliams pagaminti naudojami du specialiai grūdinto stiklo lakštai ir ypatinga laminavimo medžiaga, sukurta bendradarbiaujant su partneriais iš Japonijos. Skirtingai nuo rinkoje paplitusių plastikinio pagrindo modulių, „Solitek SOLID“ technologijos gaminiai pasižymi dideliu atsparumu amoniakui, druskų korozijai, smėliui ir dulkėms, todėl juos galima naudoti ir specifiniuose objektuose, pavyzdžiui, montuoti virš fermų, šiltnamių, žuvininkystės ūkių, aukšto druskingumo sąlygomis ir t.t. Bendrovės vadovas V. Kieras atkreipia dėmesį, kad būtent jų technologijos pagrindu jau sumontuotos dvi saulės jėgainės Malaizijoje – UPSI universitete bei Lumut jūrų uoste, kur klimatui būdinga itin aukšta drėgmė bei temperatūra. Į saulės modulių stogams rinką bandys įžengti ir „Tesla“ Pažangių saulės modulių, kurie yra montuojami ant pastatų stogų, gamybą plėtojanti lietuvių bendrovė „Soli Tek cells“ jau ketvirtus metus dirba rinkoje, į kurią dar tik bandys įžengti „Tesla“ – žymusis amerikiečių elektromobilių ir atsinaujinančios energijos gamintojas. Ekspertų teigimu, būtent ant pastatų stogų arba į patį stogą montuojamos jėgainės yra vienas geriausių būdų energinio efektyvumo problemoms spręsti. Energinio efektyvumo didinimas įvardijamas prioritetine Lietuvos ir visos ES kryptimi. „Kartu vis didesnę reikšmę įgyja taikomų technologijų patvarumas, ilgaamžiškumas bei saugumas“, – pastebi V. Kieras.