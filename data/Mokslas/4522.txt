Spalio 7-9 dienomis vyks pirmasis Baltijos šalyse e-komercijos hakatonas. Renginio metu apie 130 žmonių, padedami mentorių kurs naujus internetinius verslus. Hakatonas – tai renginys, kuriame idėjų lyderiai, programuotojai, dizaineriai ir rinkodaros specialistai dirbdami kartu kuria naujus bendrus produktus ir paslaugas dažniausiai susijusias su IT. Kaip teigiama pranešime, šio renginio dalyviai galės semtis patirties iš NoriuNoriuNoriu.lt įkūrėjų ir kitų specialiai šiam renginiui atrinktų mentorių. Konkrečios verslo idėjos neturintys dalyviai galės jungtis prie kitų projektų ir komandų. Hakatono tikslas – padėti dalyviams išsigryninti ir patikrinti verslo idėją, suburti motyvuotą komandą ir pritraukti žiniasklaidos susidomėjimą. „Hack-ECOM“ hakatonas – tai renginys profesionalams ir tiems, kurie aiškiai žino, ko nori ir ką daro. Renginyje pirmą kartą Lietuvoje bus net atskira kategorija „Pro League“ skirta e-komercijos profesionalams, t.y. komandoms iš el. komercijos įmonių. Pastebime, kad dažnai kituose renginiuose komandos po renginio išsiskirsto ir meta ką pradėję. Mes skatiname ateiti labai motyvuotus žmones, kurie yra nusiteikę nemesti pradėtų darbų po renginio,“ – sako hakatono idėjos autorius Paulius Rimavičius. Anot renginio organizatoriaus Vlado Sapranavičiaus, e-komercija ir internetiniai verslai yra viena sparčiausiai augančių ir besivystančių verslo sričių, o tokios bendrovės kaip „Paysera“, „Vinted“, „Trafi“ rodo kelią kitiems internetiniams verslams į tarptautines rinkas. „Vilnius Tech Park“ vienai komandai dovanos galimybę mėnesį nemokamai dirbti jau spalio pradžioje atsidarysiančiame bendradarbystės centre.