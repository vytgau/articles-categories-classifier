Pirmojo etapo metu geriau su IT sritimi padedant mentoriams galėjo susipažinti 44 savo tikslų siekiančios moterys, dalyvavusios 5 mėnesius trukusiose intensyviose konsultacijose, rašoma pranešime spaudai. Taip su mentorystės programa „Women Go Tech“ atsirando drąsūs asmeniniai sprendimai ir nauja profesinė patirtis, kuri padės moterims dirbti technologijų srityje. „Visuomenėje įsigalėję stereotipai apie profesijas, lyčių vaidmenis ar asmenines galimybes nesugriūna per naktį. Tai galioja ir informacinių ir ryšių technologijų versle, kuriame moterų dalis iki šiol buvo nedidelė. Tačiau čia vyksta permainos, kurias dar labiau skatina mentorystės programa „Women Go Tech“. Ši programa padeda moterims atrasti savo talentus ir naujas galimybes, suteikia technologinių žinių, kurias jos galės panaudoti beveik visose gyvenimo srityse“, – cituojamas Paulius Vertelka, asociacijos „Infobalt“ vykdomasis direktorius. Pirmąją moterims skirtą mentorystės programą „Women Go Tech“ organizavo Pasaulio ekonomikos forumo jaunimo tinklas „Global Shapers“, asociacija „Infobalt“ ir partneris bendrovė „Telia“. Mentorystės programą „Women Go Tech“ taip pat globoja Lietuvos Prezidentė Dalia Grybauskaitė. „Penki programos mėnesiai kartu su technologijų įmonių profesionalais moterims padėjo atrasti savo potencialą. Technologijų sektoriuje jų laukia didelė erdvė, kuri nuolat plečiasi, todėl veiklos ir užduočių yra pilna – vien IT sektoriuje Lietuvoje kiekvienais metais atsiranda daugiau nei 2 tūkst. naujų darbo vietų. Mums kasdien reikia naujų sprendimų, idėjų ir patirčių – dalykų, kurie neturi nei amžiaus, nei lyties – kaip ir bet kuri profesija technologijų srityje“, – sako „Telia Lietuvos“ technologijų vadovas Andrius Šemeškevičius. Programos dalyvės tiesiogiai pamatė ir išbandė, kaip gali geriau realizuoti save, nors vienoms merginoms technologijų sritis buvo visiškai naujas pasaulis, kitoms – jau pažįstamas laukas, kuriame jos patobulėjo kaip profesionalės. Prieš startą organizatoriai iš viso gavo 251 paraišką dalyvauti programoje, o tai rodo stiprų moterų norą įsilieti į technologijų sritį, pritaikyti savo gebėjimus naujoje aplinkoje, tyrinėti ir išnaudoti atsiveriančias galimybes. „Kiekvienais metais atsiranda vis daugiau studijų ir karjeros galimybių technologijų srityje, taip pat tokių iniciatyvų kaip „Women Go Tech“ ar „Vilnius Girls Code“, kurios padrąsina merginas ir moteris žengti pirmuosius žingsnius technologijų srityje, tobulėti nepriklausomai nuo išsilavinimo, patirties ar amžiaus“, - sako programoje mokymus vedusios bendrovės „TransferGo“ produkto savininkė Marija Velžė. Vasarį startavusios programos „Women Go Tech“ pradžia sutapo su pirmosios moters programuotojos gimimo metinėmis. Programavimo motina tituluojama Ada Lovelace gimė prieš 201 m., o įžengusi į tuo metu išskirtinai vyrišką tiksliųjų mokslų pasaulį, ji sukėlė tikrą revoliuciją. A. Lovelace – puikus įrodymas, kad moterys technologijų pasaulį keičia ilgus metus, nors ši sritis stereotipiškai tebelaikoma vyriška. 