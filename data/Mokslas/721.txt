Operacijos „IceBridge“ tikslas – nustatyti, kaip sparčiai dėl klimato kaitos kinta ledo sluoksnis. Mokslininkai pastarąjį dešimtmetį stebi Antarktidos ledo sluoksnį, jo skilimus ir judėjimus. Praėjusių metų pabaigoje mokslininkų komanda skrido nuo šiaurinio Antarktidos pusiasalio taško, o vėliau judėjo pietų kryptimi per Vedelio jūrą, rašoma universetoday.com. Skrisdami virš pietinės Antarktidos pusiasalio dalies, operacijos dalyviai pamatė vaizdą, kuris priminė upės slenksčius, kur upės tekėjimas spartėja, vandeniui bėgant per statesnę ir siauresnę teritoriją. Trumpai tariant, šios nuotraukos patvirtina, kad ledas pietiniame Antarktidos pusiasalio gale juda link vandenyno. Ledynų tirpimas yra gerai dokumentuotas fenomenas. Mokslininkai jau kurį laiką žino, kad sparčiausiai ledas Antarktidoje tirpsta palei vakarinę jos dalį. Be to, moksliniai tyrimai rodo, kad pietinė pusiasalio dalis yra ypatingai pažeidžiama, nes ledynai ten tapo itin nestabilūs ir lėtai grimzta į jūrą. Ir, skirtingai nuo jūros ledo, žemės ledas šiame regione potencialiai gali padidinti vandens lygį visame pasaulyje. „IceBridge“ egzistuoja, nes mums reikia suprasti, kiek Grenlandijos ir Antarktidos ledas prisidės prie jūros lygio kilimo per ateinančius dešimtmečius. Siekdami tai išsiaiškinti, mes turime matuoti, kiek paviršinis ledas pakyla kiekvienais metais“, – sakė „IceBridge“ programos vadovas Michaelas Studingeris. Žinojimas, koks klimato kaitos poveikis, bus pirmas žingsnis sprendžiant atsakomųjų priemonių klausimus. Tai taip pat yra rimtas perspėjimas, kad problema egzistuoja ir kad būtina rasti sprendimo būdų, kol dar nevėlu. NASA pasidalijo ir vaizdo įrašu: 