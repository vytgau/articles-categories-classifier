Rusijos Vidaus reikalų ministerijos kompiuteriai atakuoti duomenis užblokuojančiu virusu net keliuose skirtinguose regionuose esančiose įstaigose. Apie ataką lenta.ru patvirtino keletas Vidaus reikalų ministerijos darbuotojų. Tarp atakuotų valstybių minima Jungtinė Karalystė, Jungtinės Amerikos Valstijos, Kinija, Taivanas, Italija. Anksčiau pranešta ir apie kibernetinę ataką prieš Lietuvoje veikiantį Inovatyvios medicinos centrą. Anot portalo bbc.co.uk, ataka nebuvo vykdoma tikslingai prieš tam tikras institucijas. Ataka išplito po 99 valstybes Ataka žaibišku greičiu išplito po 99 valstybes, skelbia BBC, remdamiesi kibernetinio saugumo bendrovės „Kaspersky“ duomenimis. Šis skaičius nuolat auga. Kai kurie ekspertai tvirtina, kad ši ataka gali būti susijusi su grupuote „The Shadow Brokers", kuri teigė neseniai paviešinusi iš Jungtinių Valstijų Nacionalinio saugumo agentūros (NSA) pavogtus kibernetinio įsilaužimo įrankius. Pasaulinio masto ataka Kiek anksčiau, penktadienį, BBC skelbė apie to paties tipo viruso atakas Jungtinėje Karalystėje ir Ispanijoje. Įsilaužėliai užblokuoja užkrėstą kompiuterį, o norint jį atblokuoti reikalauja išpirkos. Jungtinėje Karalystėje nusikaltėliai įsilaužė į ligoninių kompiuterius net penkiuose miestuose ir taip sutrikdė ligoninių darbą. Skelbiama, kad išpuolis – didelio masto, nukentėjo ligoninės Londone, Blackburne, Notingeme, Hertfordšyre ir Kambrijoje. Kai kurie gydytojai buvo privesti laikinai išjungti telefono linijas ir IT sistemas, o žmonės buvo įspėti į ligonines nesikreipti, nebent jiems reikalinga neatidėliotina pagalba. Anglijos Nacionalinė sveikatos apsaugos tarnyba, žinoma santrumpa NHS, sako, kad apie situaciją yra informuota ir problemas sprendžia. Dėl išpuolio ligoninėse sustabdytos planinės ir neskubios procedūros. Nytimes.com skelbė, kad atakos penktadienį išplito po 12 valstybių, keldamos sumaištį Europoje ir Azijoje. Kol kas neaišku, kas vykdo šiuos išpuolius ir ar atakos tarpusavyje susijusios. Tokio pat pobūdžio atakos penktadienį taip pat fiksuotos Turkijoje, Japonijoje, Vietname, Filipinuose bei kitur. Nusitaikyta ir į ligoninę Lietuvoje Prieš Vilniaus inovatyvios medicinos centrą taip pat surengtas išpuolis. Santaros slėnio dalimi esantis Inovatyvios medicinos centras atakuotas tokiu pačiu būdu. Apie išpuolį informuotas Kriminalinės policijos biuras, su juo yra bendradarbiaujama. DELFI šaltinių duomenimis buvo užšifruoti duomenys apie tyrimus, sutrikdyta prieiga prie serveriuose esančių dokumentų. Už tai paprašyta išpirka bitkoinais, kiek daugiau nei 1 bitkoinas, tačiau Inovatyvios medicinos centras jos nemokės, nes turi visų reikalingų duomenų kopijas. Vieno bitkoino kaina šiuo metu yra kiek daugiau nei 1 660 eurų ir pastatuoju metu ji kyla. Vykdant kibernetinius nusikaltimus dažnai prašoma atsiskaityti bitkoinais, nes yra sudėtinga atsekti, kas tokį mokėjimą gavo. Kiek vėliau apie išpuolį patvirtino keli Inovatyvios medicinos centro darbuotojai, tačiau skelbiama, kad gyventojams nėra ko nerimauti, nes įstaiga nedirba su jautriais pacientų duomenimis, neturi jų nuotraukų. Šį kartą užšifruoti duomenys - vidiniai dokumentai, pranešimai, raštai. DELFI susisiekus su saugumo ir informacinių technologijų ekspertu Mariumi Pareščiumi, jis paaiškino, kad tokio tipo atakos geriau yra žinomos anglišku pavadinimu „encription“. „Duomenų šifravimas yra viena iš reketo formų, kai jūsų turima informacija užšifruojama ir paprašoma pinigų“, - sakė jis. Pasak jo, nors prašomos sumos gali būti nedidelės, tačiau toks išpuolio būdas yra palyginti sudėtingas, nes atgauti duomenis nesusimokėjus, jei nėra saugomos jų kopijos, yra nelengva.