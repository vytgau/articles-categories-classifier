Labiausiai Mėnulis užtemo 21.20 val., tuomet Žemės šešėlis uždengė apie ketvirtadalį Mėnulio disko. Tuo metu Mėnulis buvo dar labai neaukštai pakilęs virš pietryčių horizonto, tad norintieji pasigrožėti reginiu turėjo susirasti vietą, iš kurios ta padangės pusė būtų visiškai atvirai matoma. Mėnulis yra dangaus kūnas, kuris veikia procesus Žemėje, pavyzdžiui, potvynius ir atoslūgius.  Įdomu tai, kad Mėnulis, kuris savo gravitacija traukia Žemės vandenynus, panašiai veikia ir Didįjį hadronų greitintuvą (LHC), tad fizikams reikia periodiškai sureguliuoti šį ypač jautrų įrenginį, skelbė space.com. Kartu kai kurie žmonės pastebi, kad per pilnatį prasčiau miega, jaučiasi dirglesni. Mokslininkai yra nustatę ryšį tarp šios mėnulio fazės ir prastos miego kokybės. 2009-ųjų metų tyrime, kurio rezultatai publikuoti žurnale „Scientific American“, pažymima, kad pilnaties poveikį miego kokybei lemia naktį matomo dangaus kūno ryškumas. Mokslininkų teigimu, praeityje per pilnatį greičiausiai iš tiesų įvykdavo daugiau nelaimių, nes ryškus mėnulis tiesiog suardydavo įprastą dienos ir nakties ritmą. Veikiausiai pagrindinė priežastis – jos metu tiesiog sunkiau pailsėti, o nepailsėjus lengva suirzti ir pasielgti neracionaliai.