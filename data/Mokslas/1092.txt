Potvarkis, kurį finansų ministras Bruno Le Maire pristatė vyriausybei, turėtų įsigalioti vėliausiai iki liepos mėnesio. Jis bus taikomas į biržos prekybos sąrašus neįtrauktiems vertybiniams popieriams, kuriais pagal Europos Sąjungos (ES) teisės aktus neprivaloma prekiauti per tarpininką, o šių vertybinių popierių rinkos vertė gali viršyti 3 trln. eurų. Tai visų pirma yra bendrųjų investicinių ir rizikos draudimo fondų pajai, apyvartiniai skolos vertybiniai popieriai, taip pat akcijos ir obligacijos, kuriomis neprekiaujama biržose. 2009 metais pasirodžiusi „blockchain“ technologija pastaraisiais metais sulaukė nemažai tradicinio finansų sektoriaus dėmesio, nes gali sudaryti galimybę saugiai sekti sandorius ir tiksliai apskaityti pinigus, nuosavybę ar kitą turtą. „Šios technologijos naudojimas „FinTech“ įmonėms ir kitiems finansų sektoriaus dalyviams leis pasiūlyti naujų keitimosi vertybiniais popieriais sprendimų, kurie bus spartesni, pigesni, skaidresni ir saugesni“, – pareiškė B. Le Maire žurnalistams. Anot jo, Prancūzijai pirmajai Europoje leidus prekybą naudojant „blockchain“ technologiją, Paryžius taps patrauklesnis „FinTech“ įmonėms ir bus paskatintas inovacijų kūrimas.