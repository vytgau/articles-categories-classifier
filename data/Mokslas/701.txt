Šiuolaikinio žmogaus protėviai paliko Afrikos kontinentą beveik 100 tūkstančių metų anksčiau, nei buvo manoma iki šiol. Tai praėjusią savaitę pareiškė Izraelio antropologai. Mokslininkai apgriuvusioje oloje ant Karmelio kalno, esančio už dvylikos kilometrų į pietus nuo Haifos, aptiko dalį viršutinio žmogaus žandikaulio su išlikusiais septyniais dantimis. Pasak jų, fosilija priklausė jaunam Homo sapiens atstovui. Radinio amžius – nuo 177 iki 194 tūkstančių metų. Mokslininkai teigia, kad to meto Homo sapiens, greičiausiai, gyveno klajoklių gyvenimą. Jie keldavosi paskui gyvūnus, kuriuos medžiojo. Šis radinys patvirtina teoriją, pagal kurią žmonės paliko Afriką ne pietiniu maršrutu – per Bab el Mandebo sąsiaurį, Saudo Arabiją, Indiją ir Rytų Aziją – o šiauriniu – per Nilo upės slėnį ir rytine Viduržemio jūros pakrante.