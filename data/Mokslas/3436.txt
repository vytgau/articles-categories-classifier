Ankstesnę dieną dėl navigacijos problemų kapsulės susijungimo operacija buvo atšaukta. Šįkart krovininiam erdvėlaiviui „Dragon“ pavyko „puikiai pasiekti susijungimo tašką“, sakė NASA komentatorius. 10 val. 44 min. Grinvičo (12 val. 44 min. Lietuvos) laiku kapsulę pagavo kibernetinis manipuliatorius. 18 metrų ilgio roboto manipuliatorių valdė prancūzų astronautas Thomas Pesquet ir jo bendražygis amerikietis Shane'as Kimbrough. Kapsulė „Dragon“ prisišvartuos prie TKS ir bus iškrauta vėliau ketvirtadienį. „Pavyko puikiai ją pagriebti, – sakė Sh.Kimbrough. – Thomas šauniai padirbėjo.“ Kapsulė „Dragon“ atgabeno TKS dirbantiems šešiems astronautams apie 2 267 kg krovinių – maisto, įrangos ir medžiagos moksliniams eksperimentams. „Sveikinimai „Dragon“ sėkmingos kelionės iš Žemės proga, ir sveika atvykusi“, – sakė Th. Pesquet. Raketos „Falcon 9“, nuskraidinusios kapsulę „Dragon“ į (TKS), startas įvyko sekmadienį iš raketų leidimo aikštelės Kanaveralo kyšulyje, Floridoje. Tai jau dešimtasis iš 20 planuojamų TKS aprūpinimo skrydžių pagal „SpaceX“ ir NASA kontraktą. Šiuo metu „SpaceX“ kuria kitos modifikacijos pilotuojamą „Dragon“ kapsulę, kuri bus visiškai pritaikyta skraidinti į kosmosą astronautus jau 2018 metais. Nuo 2011 metų, kai buvo nutrauktas amerikiečių erdvėlaivių „Space Shuttle“ eksploatavimas , pasaulio astronautai į TKS keliauja iš Rusijos „Sojuz“ kapsulėse. Šiuo metu nuskraidinti vieną žmogų ten kainuoja 82 mln. JAV dolerių (beveik 78 mln. eurų).