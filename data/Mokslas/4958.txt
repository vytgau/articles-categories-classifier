Neseniai bakalauro diplomą atsiėmęs Vilniaus universiteto Fizikos fakulteto moderniųjų technologijų fizikos ir vadybos programos absolventas Ernestas Zdaniauskis sukonstravo dviejų pakopų sraigtines polimerų liejimo stakles, kurios leistų ne tik pagaminti tokią peilio rankeną, bet ir išlieti kitus nustatytų matmenų daiktus. „Su kolege konkurse „IDĖJA 2015“ laimėjome metų idėjos apdovanojimą – pasiūlėme rinkoje dar nesančius peilius su mūsų pagamintomis rankenomis, kurios prisitaiko individualiai prie vartotojo delno. Tokie peiliai yra saugesni, mažiau vargina ranką, juos ypač patogu naudoti. Statistika rodo, kad 60 proc. nelaimingų atsitikimų virtuvėje atsitinka todėl, kad peilio rankena išsprūsta. Taip nutinka tada, kai dirbate šlapiomis rankomis, kai jos suprakaituoja arba per stipriai suspaudžiate peilį. Naudojant peilį su individualiai prisitaikančia rankena beveik neįmanoma, kad jis išslys“, – apie savo idėją pasakoja E. Zdaniauskis. Jaunojo fiziko teigimu, konkurso laimėjimui vien idėjos neužteko – reikėjo kruopščiai išanalizuoti rinką, parengti rinkodaros planą ir sudominti potencialius investuotojus. Be to, išradimui įgyvendinti buvo reikalingos unikalios staklės, galinčios polimero granules perdirbti į rankeną. „Pagrindinės rinkoje esančios problemos yra pernelyg dideli staklių matmenys, didelės elektros energijos sąnaudos, brangios liejimo formos. Todėl bakalauro darbui nusprendžiau pagaminti liejimo stakles, kurios išspręstų išvardytas problemas. Sukonstravau inovatyvias stakles, kokių rinkoje nėra“, – sako E. Zdaniauskis. VU absolvento sukurtos staklės, sunaudojančios mažiau elektros energijos ir naudojančios pigesnes liejimo formas gali būti aktualios įmonėms, kurioms reikalingi gaminiai iš plastiko mažais kiekiais. Dėl pigių liejimo formų nedideli gamybos kiekiai atpinga net keletą kartų, tad nebereikia užsakyti naujų detalių – įmonės jas gali pasigaminti pačios. Su E. Zdaniauskio sukurtomis staklėmis jau dabar galima išlieti ne tik peilio rankeną, bet ir bet kokį plastikinį gaminį. Pagrindinis fiziko tikslas buvo sukurti tokias stakles, kuriomis daiktus būtų galima lieti pigiai. „Nusipirkus tokį peilį reikėtų užkaitinti vandenį, į jį įkišti rankeną ir palaikyti nurodytą laiką. Tada ištraukti, suspausti rankeną taip, kaip parodyta instrukcijoje, ir atleisti. Atvėsusi rankena bus suformuota pagal delną ir daugiau nebesideformuos. Ateityje bandysime įgyvendinti abi minėtas idėjas – gal atsiras investuotojų, kuriems patiks mūsų veikla ir siūlomi aktualių problemų sprendimo būdai“, – viliasi E. Zdaniauskis.