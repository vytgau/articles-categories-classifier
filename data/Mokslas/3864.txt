Apklausos duomenys parodė, kad 35 proc. Lietuvos gyventojų naują išmanųjį telefoną perka kas dvejus – trejus metus. Kiek mažiau, 30 proc., telefoną įsigyja dažniau nei kas dvejus metus. Kaip teigia Simonas Skupas, „Samsung Electronics Baltics“ vadovas šalyje, rezultatai atspindi ir pasaulines tendencijas – naujas išmanusis keičiamas vidutiniškai kas 2-3 metus. Pašnekovo teigimu, nemažai įtakos šiai tendencijai turi šalies mobiliųjų operatorių pasiūlymai, kuomet vartotojams siūloma įsigyti naują telefoną išsimokėtinai, kartu su tam tikru paslaugų paketu. Dažniausiai minimalus tokio pasiūlymo laikotarpis – dveji metai. Baterija – gyvybiškai svarbu Tyrimas taip pat atskleidė, kad net 92 proc. žmonių vienas svarbiausių dalykų, renkantis naują telefoną – baterijos tarnavimo laikas. Toks rezultatas mažai ką stebina: telefonų ekranai didėja, naudojamės įvairiomis programėlėmis, naršome internete, žaidžiame vis daugiau baterijos resursų reikalaujančius žaidimus. Negana to, telefonai plonėja, kas reikalauja, kad ir pati baterija būtų plonesnė. „Poreikis ilgam baterijos gyvavimo laikui jau ne vienerių metų tendencija. Ne veltui, gamintojai stengiasi įdiegti vis didesnės talpos akumuliatorius, greito ar bevielio įkrovimo funkcijas. Juk kokia nauda iš mobilaus telefono, jei didžiąją laiko dalį šis turi būti prijungtas prie laido“, – apklausos rezultatus aiškina S. Skupas. Svarbiausia techninės savybės Dar vienas prioritetas, renkantis telefoną – jo greitis. Šią savybę, kaip svarbiausią, nurodė net 91 proc. tautiečių. Mūsų dienomis įrenginys turi būti pakankamai galingas, kad leistų atlikti kelias užduotis vienu metu, sparčiai atvertų programas, nestrigtų. Juk šiandien įvairiose situacijose išmanusis atstoja ir kompiuterį. Trečioje vietoje tarp svarbiausių telefono savybių – ekrano kokybė. Šį atsakymą rinkosi net 86 proc. respondentų. Ketvirta svarbiausia savybė – kamera, tai prioritetas net 85 proc. visų apklaustųjų. Įdomu tai, jog telefono techninėms savybėms vartotojai skiria daugiau dėmesio nei įrenginio išvaizdai. Pavyzdžiui, telefono spalvą, kaip svarbiausią savybę nurodė 30 proc. respondentų. S. Skupo teigimu, visi išvardinti techniniai kriterijai pasirinkti ne atsitiktinai, juk gyvename socialinių tinklų ir skaitmeninio turinio laikais. Su vienu išmaniuoju įrenginiu tikimės patogiai peržiūrėti vaizdo medžiagą, padaryti profesionalios kokybės nuotraukų, naudotis navigacija, greitai rasti reikiamą informaciją, atsakyti į elektroninius laiškus, visus šiuos veiksmus atlikti, bet kada ir greitai. Taigi, panašu, kad geidžiamiausias Lietuvos gyventojo telefonas turi pasižymėti ilgai veikiančia baterija, būti greitas, turėti kokybišką ekraną ir daryti aukštos kokybės nuotraukas. Apie tyrimą Rugpjūčio mėnesį atliktoje apklausoje dalyvavo 2107 15–74 metų amžiaus respondentų: 702 iš Lietuvos, 701 iš Latvijos ir 704 iš Estijos. Apklausą kompanijos „Samsung Electronics Baltics“ užsakymu atliko rinkos tyrimų bendrovė „Gfk Retail and Technology“.