Interneto naudotojai siuntė pranešimus apie internete aptiktą informaciją, susijusią su rasinės ar tautinės nesantaikos kurstymu, pornografija, vaikų seksualinio išnaudojimo vaizdais, narkotinių medžiagų platinimu ar patyčias internete, taip pat apie neleistiną asmeninės informacijos skelbimą. Palyginti su 2016 m. III ketvirčiu (gauta 210 pranešimų), pranešimų skaičius išaugo daugiau kaip 5 kartus. Toks išaugęs pranešimų skaičius susijęs su gautais pranešimais apie narkotinių medžiagų (kanapių) reklamą ir platinimą socialiniame tinkle Facebook (iš viso − 766 tokie pranešimai). Po atlikto tyrimo tolesnių veiksmų imtasi 253 atvejais: 16 pranešimų persiųsta tolesniam tyrimui Policijos departamentui. Įtariamas neteisėtas turinys Lietuvos tarnybinėse stotyse. 3 pranešimai persiųsti tolesniam tyrimui Žurnalistų etikos inspektoriaus tarnybai. Įtariama neigiamą poveikį nepilnamečiams daranti informacija. 76 pranešimai apie vaikų seksualinio išnaudojimo vaizdus persiųsti kitų šalių karštosioms linijoms, tarptautinės interneto karštųjų linijų asociacijos INHOPE narėms. 158 pranešimai persiųsti įvairių šalių interneto paslaugų teikėjams su NTD (angl. Notice and Take Down) žyma apie jų tinkluose esantį neteisėtą interneto turinį, siekiant kuo skubiau jį pašalinti (iš jų 132 pranešimai Facebook administratoriams apie narkotinių medžiagų (kanapių) platinimą šiame socialiniame tinkle). Dėl kitų pranešimų nesiimta tolesnių veiksmų, kadangi juose buvo pranešta apie turinį, kuris nebuvo žalingas ar neteisėtas pagal Lietuvos teisės aktus arba buvo paskelbtas užsienio šalių, kuriose toks turinys nėra laikomas neteisėtu, tarnybinėse stotyse. Pavyzdžiui, nėra draudžiama vienos iš narkotinių medžiagų (kanapių) reklama arba naudojimas gydymo tikslams, griežtai draudžiama tik informacija apie jų platinimą, pirkimą, pardavimą. Taip pat RRT specialistai suteikė 46 konsultacijas socialinių tinklų naudotojams dėl neteisėtai paskelbtos asmeninės ar žalingos informacijos pašalinimo, užgrobtų paskyrų susigrąžinimo, tinkamų saugumo ir privatumo nustatymų socialiniuose tinkluose. RRT atkreipia dėmesį, kad nuo 2017 m. rugsėjo 1 d. įsigaliojo Lietuvos Respublikos švietimo įstatymo pataisos, kurios reglamentuoja pranešimų apie patyčias kibernetinėje erdvėje ir kitą draudžiamą ar ribojamą skleisti viešąją informaciją pateikimo ir nagrinėjimo bei tokios informacijos pašalinimo tvarką. Naujoje tvarkoje numatyta, kad, sužinoję apie viešą patyčių kibernetinėje erdvėje atvejį, smurtaujančio bei smurtą patiriančio nepilnamečio mokinio tėvai (globėjai, rūpintojai) privalo, o kiti asmenys turi teisę apie tai pranešti RRT. Be to, kaip ir iki šiol, visi interneto naudotojai apie neteisėtą (draudžiamą skelbti) ar žalingą (neigiamą poveikį nepilnamečiams darantį) turinį gali pranešti interneto karštąja linija, kurios naujasis adresas yra https://pranesk.draugiskasinternetas.lt/. Pranešimus galima teikti ir anonimiškai. RRT, interneto karštąja linija gavusi pranešimą apie viešą patyčių kibernetinėje erdvėje panaudojus vaizdinę informaciją atvejį ar apie neteisėtą turinį (draudžiamą skleisti viešąją informaciją) ir bendradarbiaudama su kitomis kompetentingomis institucijomis, elektroninės informacijos prieglobos paslaugų teikėjais bei viešųjų ryšių tinklų ir (ar) viešųjų elektroninių ryšių paslaugų teikėjais, siekia, kad tokia informacija būtų kuo greičiau pašalinta ar būtų panaikinta galimybė ją pasiekti. Apie interneto karštąją liniją RRT interneto karštosios linijos veikla Lietuvoje vykdoma nuo 2007 m. pagal Europos Komisijos finansuojamą „Saugesnio interneto“ projektą. 2016 m. Europos Komisija pritarė „Saugesnio interneto“ projekto pratęsimui, tad projekto „Saugesnis internetas“ konsorciumo partneriai – Lietuvos Respublikos švietimo ir mokslo ministerijos Švietimo informacinių technologijų centras (ITC), RRT, asociacija „Langas į ateitį“ ir VšĮ „Vaikų linija“, pradėjo naują projekto etapą, kurį įgyvendins iki 2018 m. pabaigos. Konsorciumas, kartu su viešojo ir privačiojo sektoriaus partneriais, planuoja toliau įgyvendinti įvairias visuomenės skatinimo atsakingai elgtis internete iniciatyvas ir vykdyti neteisėto bei žalingo turinio elektroninėje erdvėje prevenciją. Šiuo metu 45 pasaulio šalyse veikia 51 interneto karštoji linija, kurias jungia tarptautinė INHOPE asociacija. RRT karštoji linija yra INHOPE narė nuo 2008 m. Daugiau informacijos apie saugų ir atsakingą elgesį internete rasite interneto svetainėse www.draugiskasinternetas.lt ir www.esaugumas.lt.