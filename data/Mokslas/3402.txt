Ko gero, visi jau žino, o kai kurie jau net ir turi nuomonę apie atnaujintą „Nokia 3310“. Tačiau pirmasis šio telefono variantas ne veltui buvo vadinamas nesunaikinamu. Ar žinote, kiek žmonių Lietuvoje juo naudojasi? Ogi daugiau nei 4 600. Taip, šį telefoną ir Lietuvoje dar naudoja tūkstančiai. Svarbu, kad suskaičiuoti naudojami telefonai, kitaip - veikiantys mobiliojo ryšio tinkle, o ne tik laikomi stalčiuose. „O pasirodo, maždaug 400 mūsų išankstinio mokėjimo paslaugos „Pildyk“ klientų - maždaug 0,04 proc. - dar ir šiandien naudoja senuosius, originaliuosius "Nokia 3310" telefono aparatus. Nes neužmušami aparatai. O senjorams dar ir labai patogūs“, - paskelbė „Tele2“. Tai paskaičiavo bendrovės analitikai, peržiūrėję, kokius telefonus turi gyventojai pagal IMEI kodus. Tačiau tai – dar ne viskas. Dar apie 100 žmonių senuosius modelius naudoja pasirašę ilgalaikes sutartis su bendrove. Tad „Tele2“ senojo telefono „Nokia 3310” klientų sąraše iš viso yra apie 500 žmonių, patikslino bendrovės atstovas spaudai Andrius Baranauskas. „Bitė Lietuva“ suskaičiavo, kad šių klientų turi dar daugiau. „Iš viso per visus segmentus priskaičiavome arti 1000 senų „Nokia“ telefonų“, - komentavo „Bitės“ atstovė spaudai Žana Jakevičienė. Bendrovė „Telia“, anksčiau žinoma „Omnitel“ prekės ženklu, gali pasigirti didžiausia senųjų „Nokia 3310“ fanų baze. „Šiuo metu „Telia“ tinkle per pastaruosius tris mėnesius iš viso buvo aktyvūs 3 130 „Nokia 3310“ telefonai“, - DELFI komentavo bendrovės atstovas spaudai Audrius Stasiulaitis. Jais naudojasi tiek išankstinio, tiek reguliaraus mokėjimo klientai. Įdomu tai, kad šis telefonas beveik vienodai populiarus tarp pasirinkusių skirtingą atsiskaitymo už paslaugas būdą. Bendrovė skaičiavo, kad apie 1500 privačių „Telia“ mobiliųjų paslaugų abonentų tebenaudoja telefoną „Nokia 3310“, kas sudaro apie 0,15 proc. iš daugiau kaip milijono klientų. Kur kas didesnė šio telefono naudotojų dalis iš daugiau kaip 450 tūkst. išankstinio mokėjimo paslaugų klientų: 0,36 proc. DELFI primena, kad sekmadienį pristatyta atnaujinta „Nokia 3310“ versija, kaip skelbė bendrovė, „fanų prašymu“. 