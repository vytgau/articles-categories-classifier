Krovinių kapsulę „Cygnus“ sekmadienį vos išaušus iškėlė nepilotuojama raketa „Antares“, antradienį ji turi pasiekti TKS. Tarp 3,4 tonos krovinių orbitinei laboratorijai yra šviežių vaisių, daržovių ir ledų stotyje dirbantiems šešiems astronautams. Be to, kapsulė gabena į TKS medžiagos mokslo eksperimentams, pavyzdžiui, vabalų milčių lervų ir dobilų. „Orbital ATK“ raketą iš savo pagrindinės bazės paleido pirmąkart po ilgesnės negu metai pertraukos. Ankstesnė šios bendrovės paleista krovinių kapsulė šių metų balandį startavo iš Kanaveralo kyšulio Floridoje. Žvarbų rytą – oro temperatūra buvo nukritusi beveik iki nulio – Volopo saloje buvo susirinkusi minia žmonių džiaugsmingais šūksniais palydėjo pietryčiuose kylančią raketą. Dėl tekančios Saulės ją buvo sunku įžiūrėti iš toliau. Raketą su krovinių kapsule mėginta paleisti šeštadienį ryte, bet startas buvo nutrauktas ir atidėtas dėl netoliese atsitiktinai į draudžiamą zoną įskridusio lėktuvo. Sekmadienio startui vos nesutrukdė pora laivelių, atsitiktinai trumpam įplaukusių į draudžiamą zoną. Virdžinijoje įsikūrusi „Orbital ATK“ šią krovinių kapsulę pavadino paskutinio Mėnulyje pabuvojusio žmogaus, astronauto Gene'o Cernano, kuris mirė sausio mėnesį, vardu. Paskutinėmis minutėmis iki starto skrydžio kontrolierius pagerbė G. Cernaną ir praėjusią savaitę mirusį NASA ir „Orbital ATK“ aukšto rango pareigūną Jamesą R. Thompsoną. „SpaceX“ yra kita svarbi NASA tiekėja. Kitą mėnesį ji taip pat gabens krovinį į TKS.