Kinijoje pristatytas ilgai lauktas išmanusis gavo 5,5 colių IPS ekraną su „Full HD“ raiška (1920 × 1080 taškų) ir 450 nitų ryškumu, kurį nuo pažeidimų saugo smūgiams ir įbrėžimams atsparus „Corning Gorilla Glass 3“ stiklas. Techninės įrangos pagrindu gamintojas pasirinko aštuonių 1,4 GHz branduolių, 64 bitų lustą „Qualcomm Snapdragon 430“ su grafikos greitintuvu „Adreno 505“. Prietaisas turi 4 GB darbinės atminties ir 64 GB atmintinę vartotojo failams saugoti. Pastarąją galima išplėsti iki 128 GB – mat telefone yra lizdas „microSD“ kortelei, taip pat yra du lizdai SIM kortelėms. Su kitais prietaisais naujasis „Nokia“ jungiasi belaidžiu „Bluetooth 4.1“ ryšiu, natūralu, kad ragelis turi „Wi-Fi“ ryšį bei GPS imtuvą. Ekrano apačioje esantis mygtukas turi pirštų atspaudų skaitytuvą. Telefone taip pat įmontuoti du garsiakalbiai bei garso stiprintuvas, kas leidžia „Nokia 6“ atkurti erdvinį garsą. Kaip jau įprasta, telefone įdiegtas akselerometras, elektroninis kompasas, giroskopas, šviesos ir atstumo jutikliai. Išmanusis telefonas aprūpintas 16 mln. vaizdo taškų ant nugarėlės esančia kamera, apginkluota automatiniu fokusavimu, dviguba LED blykste ir gan „šviesia“ f/2,0 diafragma. Asmenukėms daryti skirtas priekinis 8 megapikselių fotoaparatas su plačiakampiu objektyvu. Naujojo „Nokia 6“ akumuliatorius savo talpa neišsiskiria – 3000 mAh baterijos užteks 18 valandų. Kinai įdiegė ragelyje greito įkrovimo technologiją, todėl kaip ir dauguma konkuruojančių telefonų, šį irgi galima bus beveik pilnai įkrauti per maždaug valandą. Juodos spalvos korpusas pagamintas iš vientiso aliuminio lydinio gabalo. Išmanusis telefonas „Nokia 6“ bus parduodamas nuo pirmojo 2017 metų pusmečio JD.com internetinėje parduotuvėje už 1699 juanių kainą (apie 245 JAV dolerius). Deja, telefonu oficialiai nebus prekiaujama Europoje.