Žymaus tarpukario Kauno visuomenės veikėjo Antano Gravrogko proanūkio Einaro Gravrock’o įkurta įmonė „CUJO AI“, kurianti kibernetinio saugumo produktus, sparčią plėtrą planuoja būtent Lietuvoje. Čia per 2018 metus ketinama papildomai įdarbinti dar 60 informacinių technologijų specialistų. Tarp perspektyviausių pasaulyje „Šiuo metu vidutiniame namų ūkyje JAV prie bevielio interneto jungiasi apie 20 prietaisų. Technologijomis besidominčių žmonių namuose šis skaičius dažnai siekia 40. Daiktų interneto (angl. Internet of Things) plėtra didina programišių atakų grėsmę, o jų padaroma žala paprastiems interneto vartotojams gali tapti tokia pat nuostolinga, kaip ir įmonėms“, – teigia „CUJO AI“ įkūrėjas Einaras Gravrock’as. Įsilaužę į vieną iš silpniausiai apsaugotų įrenginių, pavyzdžiui, išmanųjį televizorių, programišiai gali pasiekti bendrą tinklą ir gauti priėjimą prie jūsų dokumentų, kamerų ar finansinės informacijos. Milžinišką tokių technologijų potencialą pripažįsta ir specialistai: 2016 m. įtakinga technologijų svetainė „TechCrunch“ pripažino „CUJO AI“ vienu iš 20 perspektyviausių startuolių, o jos technologijos pelnė daugybę apdovanojimų, rašoma pranešime žiniasklaidai. Įmonė yra pasirašiusi sutartis dėl bendradarbiavimo su didžiausiomis pasaulio telekomunikacijų kompanijomis ir teikia internetinio saugumo paslaugas dešimtims milijonų vartotojų. Lietuva – kuriamų inovacijų bazė „CUJO AI“ yra kibernetinio saugumo platforma, kurianti produktus, grįstus dirbtinio intelekto technologija. Kompanija siūlo ne tik tinklo apsaugą, bet ir išmaniųjų įrenginių atpažinimo ir internetinio turinio filtravimo vaikams paslaugas. Platforma veikia tiek namų tinkle (LAN), tiek ir mobiliuosiuose įrenginiuose (4G/LTE). Šios technologijos plėtojamos Lietuvoje – net 90 iš 130 tarptautinės įmonės specialistų dirba Kauno ir Vilniaus biuruose. Jie kuria, testuoja ir tobulina išmaniąsias namų apsaugos technologijas. Vien per pastarąjį pusmetį įmonė Lietuvoje įdarbino 40 naujų darbuotojų, o ateityje jų skaičių planuojama padidinti nuo 90 iki 155 žmonių. „Lietuva plėtrai pasirinkta dėl čia esančių aukštos klasės specialistų ir konkurencingų kaštų“, – savo sprendimą motyvuoja E. Gravrock’as. Viso prie įmonės produktų šiuo metu dirba specialistai 5 šalyse: Lietuvoje, Jungtinėse Amerikos Valstijose, Brazilijoje, Jungtinėje Karalystėje ir Vengrijoje. Šiais įmonės kibernetinio saugumo produktais naudojasi 25 milijonai vartotojų. „Džiaugiamės, kad Lietuvos talentai, pasisėmę žinių ir patirties užsienyje, grįžta į šalį su naujomis idėjomis, o šiuo atveju – ir verslu,“ – teigia VšĮ „Investuok Lietuvoje generalinis direktorius Mantas Katinas. „CUJO AI“ plėtros planai dar kartą įrodo, kad Lietuva yra tinkama vieta dirbtinio intelekto ir kitų inovatyvių sričių sprendimus kuriančioms įmonėms.“ Grįžo į gimtinę Pirmąja šalimi už Amerikos ribų, kurioje atidaryti įmonės padaliniai, Lietuva tapo ne atsitiktinai – iš čia kilęs įmonės įkūrėjas. Kaunietis E. Gravrock’as būdamas 16 metų su mama išvyko į Švediją. Vėliau jo keliai pasuko į JAV, kur studijavo Pietų Kalifornijos universitete, o po studijų įkūrė keletą sėkmingų elektroninės komercijos ir technologijų verslų. Jo pasiekimai neliko nepastebėti: 2017 metų pabaigoje E. Gravrock’as pateko į Amerikos investicinio banko „Goldman Sachs“ skelbiamą labiausiai intriguojančių (ang. 100 Most Intriguing Entrepreneurs) antreprenerių šimtuką. Verslininkas taip pat aktyviai prisideda prie YPO (liet. Jaunųjų prezidentų organizacijos), jungiančios 22 000 kompanijų vadovų, veiklos ir šiuo metu yra Los Andželo padalinio tarybos narys. E. Gravrock’as kilęs iš Lietuvos tarpukario visuomenės veikėjo Antano Gravrogko giminės. Antanas Gravrogkas – Lietuvių inžinierius mechanikas, siaurojo geležinkelio direktorius. Jis ėjo Kauno miesto burmistro pareigas, daug metų buvo Lietuvos šaulių sąjungos vicepirmininku bei aktyviai prisidėjo prie 1923 metų Klaipėdos krašto sukilimo organizavimo.