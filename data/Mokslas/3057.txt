Verslininkas nusipirko legalias programas bei įsipareigojo už autorių teisių pažeidimą sumokėti korporacijoms 8 tūkst. eurų kompensaciją, pranešė Šiaulių apskrities policija. Šiaulių apskrities vyriausiojo policijos komisariato Nusikaltimų nuosavybei tyrimo valdybos pareigūnai projektavimu ir gamyba užsiimančiai Šiaulių įmonei buvo pradėję ikiteisminį tyrimą. Bendrovei ir jos direktoriui buvo pareikštas įtarimas dėl kompiuterių programos ir duomenų bazių gretutinių teisių objekto neteisėto atgaminimo, neteisėtų kopijų platinimo, gabenimo ar laikymo komercijos tikslu. Už tai gresia viešieji darbai arba bauda, arba laisvės apribojimas, arba areštas, arba laisvės atėmimas iki 2 metų. Šiaulių rajone registruotos įmonėje kriminalistai apsilankė praėjusių metų rugsėjo pradžioje ir patikrino, su kokia programine įranga dirba jos darbuotojai. Paaiškėjo, kad 3 nešiojamuosiuose kompiuteriuose komercijos tikslais funkcionavo 5 kompiuterinių programų neteisėtos kopijos, nes jų įgijimo dokumentų bendrovės atsakingi darbuotojai pateikti negalėjo. Pasak policijos, bendrovės vadovas, kuris yra asmeniškai atsakingas už jos veiklą ir privalo ją kontroliuoti, pažeidė Autorių teisių ir gretutinių teisių įstatymo reikalavimą, nes, neturėdamas autorių, jų teisių perėmėjų ar jų tinkamai įgalioto asmens leidimo savo įmonės patalpose esančiuose kompiuteriuose leido laikyti neteisėtas kompiuterinių programų kopijas. Jų bendra vertė pagal teisėtų kopijų mažmenines kainas siekė per 20,6 tūkstančio eurų. Direktorius pripažino savo kaltę ir dėl tokio taupymo būdo gailėjosi. Nukentėjusiesiems ir įtariamajam bei jo vadovaujamai įmonei pasirašius susitaikymo protokolą, ikiteisminis tyrimas šių metų balandžio pradžioje buvo nutrauktas. Nelegalią programinę įrangą naudojusiai įmonei ir jos vadovui paskirtos baudžiamojo poveikio priemonės – po 564,9 eurų įmokos į Nukentėjusių nuo nusikaltimų asmenų fondą.