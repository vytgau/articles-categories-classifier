Į paukštį panašus dronas. Lozanos Federalinės politechnikos mokyklos mokslininkai sukūrė naują didelio manevringumo bepilotį. Jis turi iš lengvos kompozicinės medžiagos pagamintas dirbtines plunksnas, kurios gali būti valdomos ir sudedamos nuotolinio valdymo pulto siunčiamais signalais. Jeigu iš įrenginio reikalaujama gero valdumo, sparnai išsiskleidžia ir naujas dronas gali aplenkti kliūtis bei kardinaliai keisti kryptį. O jeigu reikia ženkliai padidinti greitį arba skristi pučiant stipriam vėjui, plunksnos sulankstomos kaip vėduoklė, taip sumažėja aparato paviršiaus plotas ir, atitinkamai, oro pasipriešinimas. Tokio bepiločio idėja jo autoriams gimė stebint paukščius. Inžinieriai tvirtina, kad dronas gali lengvai skristi nedideliame aukštyje ir miesto sąlygomis. Dėl to jį galima naudoti, pavyzdžiui, prekėms pristatyti ar paieškos bei gelbėjimo operacijose. Dabar mokslininkai kuria autonominę šio įrenginio versiją.