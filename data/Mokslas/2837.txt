Gali būti, kad jūs jau turite išmanųjį televizorių ar įsigijote specialų priedėlį ir pastebėjote, kad naudotis išmaniosiomis galimybėmis nėra taip jau lengva ir patogu. Tenka nemažai pavargti, kol ekrane pasirenkama norima funkcija, dar blogiau sekasi, jei reikia įrašyti tekstą. Abi šias problemas lengvai išsprendžia gana pigus prietaisas iš Kinijos. Štai šis 2,4GHz pultelis yra suderinamas su „Windows“, „Mac OS“, „Android“ ir „Linux“ operacinėmis sistemomis. Jis veikia „burtų lazdelės“ principu – žymeklį ekrane galite judinti pultelį judindami ore. Taip labai lengvai galite pasirinkti norimas funkcijas, perjungti vaizdo įrašus ir taip toliau. Ši funkcija veikia šešių ašių giroskopo ir akselerometro dėka, todėl yra labai tiksli, prie jos priprasti labai lengva. Tokiu principu veikiančių pultelių iš tikrųjų yra gana daug, tačiau šis turi ir kitą privalumą. Antroje pultelio pusėje yra visa klaviatūra. Ja greitai į paiešką galite įvesti norimą vaizdo įrašo pavadinimą ar net rašyti elektroninius laiškus. Pultelis veikia net būdamas 10 metrų atstumu nuo televizoriaus. Išmanieji televizoriai yra geri tuo, kad jais galima patogiai žiūrėti internete patalpintus vaizdo įrašus ir filmus. Galima naudotis įvairiomis programėlėmis, bendrauti su pasauliu, gauti ir siųsti elektroninius laiškus ir taip toliau. Ir senesnį televizorių galima paversti išmaniu prijungus nebrangų priedėlį. Galima naudotis belaide klaviatūra ir pele, tačiau visi yra įpratę televizoriaus funkcijas valdyti pulteliu. Todėl šis paprastas sprendimas ir domina žmones, kurie namuose vis dar turi televizorius. Juolab, kai tokie pulteliai yra gana pigūs. „Minix Neo A2 Lite“ pultelis šiuo metu kainuoja kiek mažiau nei 23 eurus. Pilna klaviatūra ir televizoriaus funkcijų valdymas pultelio judesiais ore tikrai pravers leidžiant tingius vakarus ant sofos.