Tarptautinės duomenų valdymo bendrovės „Callcredit Information Group“ Kauno padalinio vadovas Dainius Aksinavičius siūlo kelias taisykles visiems atostogautojams, rašoma pranešime spaudai. Pirma - įsiveskite slaptažodžius ir atnaujinkite programinę įrangą dar namuose. Pasitaiko žmonių, kurie apie tai pamiršta ir nenaudoja netgi elementarių apsaugų, tokių kaip – mobilaus telefono klaviatūros užrakto kodas. O tai yra pirmoji ir būtina apsauga, turint mobilųjį įrenginį. Po slaptažodžio įdiegimo, kitas žingsnis – programinės įrangos ir turimų aplikacijų atnaujinimas. Antra - naudokitės tik saugiu wi-fi prisijungimu. Wi-fi saugumą turite patikrinti dar prieš pradėdami juo naudotis. Slaptažodžiu apsaugotas prisijungimas visada yra saugesnis, ypač kai jis suteikiamas individualiai. Jei yra galimybė, rekomenduojama rinktis mokamą wi-fi prisijungimą ir individualų sugeneruotą kodą. Ne paslaptis, kad naudojant atvirą ir visiems prieinamą wi-fi ryšį, kyla didelė rizika, kad gali būti pasinaudota jūsų asmenine informacija. N Trečia - nepasakokite, kad esate išvykę. Būdamas atostogose dažnas susivilioja apie tai paskelbti ne tik savo artimiesiems ar draugams, bet ir savo esamą vietovę atnaujina socialiniuose tinkluose. Skelbiama informacija gali pakliūti ir į nusikaltėlių rankas. Visada patikrinkite privatumo nustatymus, nes internetas puiki terpė sužinoti, kad jūs nesate namuose, ir tuo pasinaudoti. Taip pat, nors kartais ir sunku susilaikyti, tačiau rekomenduojama nesidalinti atostogų nuotraukomis ir vaizdais. Tą padaryti galima jau grįžus iš atostogų. Tokiu būdu ir save bei savo namus apsaugosite, ir turėsite galimybę iš naujo prisiminti atostogų akimirkas. Ketvirta - tikrinkite savo internetines banko sąskaitas. Atostogaujant reikia neprarasti budrumo ir reguliariai patikrinti savo interneto banko sąskaitas ir išrašus. Tik pastebėjus kokių nors netikslumų ar nereguliarių ir neaiškių veiklų, būtina apie tai pranešti savo bankui, kitaip rizikuosite netekti ir daugiau lėšų. Jei galite išvengti internetinių pinigų pervedimų, venkite jų, kol turėsite galimybę prisijungti prie namų interneto. Visgi, jei tai yra neišvengiama, pasistenkite jungtis prie kiek įmanoma saugesnio tinklo. Ketvirta - išjunkite automatinę bluetooth funkciją. Bluetooth funkcija yra puiki automobilyje ar namuose, kur yra saugu bendrauti elektroniniais prietaisais. Tačiau dauguma žmonių pamiršta ją išjungti viešose vietose, ypač atostogų metu. Palikus įjungtą bluetooth funkciją, bet kas gali prisijunti prie jūsų elektroninių įrenginių ir tam nereikia jokių papildomų įgūdžių ar žinių. Visgi pats blogiausias dalykas, kurį galite padaryti atostogaudami – būti apsėsti baimių, kad kažkas nutiks. Tuo nesidžiaugsite nei jūs, nei jūsų kelionės draugai. Šios paprastos taisyklės nereikalauja didelių žinių, laiko ar investicijų. Tačiau jų laikantis tikimybė, kad jūsų atostogų netemdys nereikalingi rūpesčiai, tik didėja.