„Nei iš šalies saugumą užtikrinančių institucijų, nei iš tinklo ar galinės įrangos gamintojų, neturime jokios informacijos, kad „Huawei“ technologijos būtų nesaugios. Todėl šiuo metu viešai pasirodžiusias spekuliacijas dėl „Huawei“ įrangos patikimumo vertiname kaip nepagrįstas“, – BNS atsiųstame komentare teigė „Telia Lietuvos“ atstovas Audrius Stasiulaitis. Anot jo, bendrovė savo tinkluose naudoja įvairių gamintojų įrangą, o „Huawei“ įrangą naudoja jau 10 metų. Bendrovė teigia įdiegusi ir „Cisco“, „Nokia-Alcatel-Lucent“, „Juniper“, „Fortinet“, „Palo Alto“, „Check Point“ ir „Arbor“ maršrutizatorius, komutatorius ar ugniasienes. „Telia Lietuvos“ tinklo architektūra diversifikuota taip, kad vieno gamintojo įranga kitame tinklo sluoksnyje dengiama konkuruojančios bendrovės sprendimais, o visa tinklo infrastruktūrą juosia galinga ugniasienė, kuri užtikrina į išorę išeinančios informacijos kontrolę“, – aiškino A. Stasiulaitis. Už kibernetinio saugumo ir hibridinio atsparumo klausimus atsakingas krašto apsaugos viceministras Edvinas Kerza portalui 15min.lt teigė, kad ketinama tartis su „Telia Lietuva“ dėl jos tinklo saugumo. „Telia“ atvejis yra ganėtinai sudėtingas – ta įranga jau yra tinkle, viešuose ryšiuose. Manau, pačiu artimiausiu metu bandysime tartis dėl rizikos vertinimo. Negaliu atskleisti visos informacijos – ji yra įslaptinta, bet „Telia“ yra ypatingą vaidmenį atliekanti įmonė, ji yra viena iš svarbesnių Lietuvoje, ypač telekomunikacijų srityje, tad jai galioja ir šiek tiek griežtesni valstybiniai reguliavimai bei taisyklės“, – portalui sakė viceministras. „Huawei“ įrangą taip pat naudoja valstybės valdomas Lietuvos radijo ir televizijos centras (Telecentras) – įmonė su Kinijos bendrovės pagalba perėjo prie LTE technologijos ir modernizavo 4G ryšio tinklą. Telecentro komentaro BNS kol kas gauti nepavyko.