Kauno technologijos universiteto Ekonomikos ir verslo fakulteto (KTU EVF) Marketingo katedros tyrėja Eglė Vaičiukynaitė sako, kad žmogaus asmeninis profilis atskleidžia labai daug informacijos – nuo profesionalumo lygmens iki asmenybės tipo. Kokia turėtų būti jūsų socialinio profilio nuotrauka? Pirmas dalykas, į kurį atkreipiame dėmesį analizuodami žmogaus profilį socialiniame tinkle – profilio nuotrauka. Anot E. Vaičiukynaitės, ši maža detalė yra itin svarbi, kuriant sėkmingą profilį. „Profilio nuotrauka parodo, kokia emocija dominuoja žmogaus veide. Daugelis tyrimų patvirtina, kad intensyvios teigiamos emocijos demonstravimas veide atspindi tam tikras lyderio savybes. Naujausias tyrimas, atliktas „Twitter“ tinkle, atskleidžia, kad yra ryšys tarp sekėjų skaičiaus ir profilio nuotraukos veide užfiksuotos emocijos“, – teigia E. Vaičiukynaitė. Tyrimo rezultatai patvirtino, kad ryški teigiama emocija veide gali lemti didesnį sekėjų skaičių profilyje. Tinkama profilio nuotrauka atspindės jūsų turimas kompetencijas, patikimumą bei sužadins teigiamas emocijas kitiems, rašoma pranešime spaudai. Pasak tyrėjos, taip pat svarbu, ar žmogaus pateikta nuotrauka yra profesionali. „Pavyzdžiui, „Linkedin“ paskyroje reikėtų publikuoti tik profesionalią savo nuotrauką. Galiausiai, peržiūrėjus visą žmogaus socialinio profilio, pavyzdžiui, „Facebook“, „Linkedin“, „Twitter“ skelbiamą informaciją – galima ne tik identifikuoti asmenybės tipą, bet taip pat nustatyti, ar žmogus domisi savo srities naujausiomis žiniomis, ar yra savo atstovaujamos srities ekspertas“, - sakė ji.