„Honor“ vardas pamažu populiarėja tiek Lietuvoje, tiek Jungtinėse Amerikos Valstijose. Pasak jo atstovų, JAV „Honor“ prekės ženklas žmonėms atrodo patikimesnis net už „Apple“ ar „Samsung“ – tikrai įspūdingas pasiekimas. „CES 2017“ parodoje „Honor“ pristatė naująjį „Honor 6X“ – populiariojo „5X“, kurio pasaulyje buvo parduota net 11 milijonų vienetų, įpėdinį. „Honor 5X“ dizainas buvo gana paprastas – suprantama, nes tai nėra aukščiausios klasės telefonas. Vis dėlto „6X“ atrodo kiek prabangiau – nebėra tokio didelio skirtumo tarp plastiko ir metalo galinėje telefono dalyje, integruota dviguba kamera, o šiek tiek lenktas korpusas leidžia telefoną laikyti daug patogiau. Deja, nors „Honor 6X“ limpa prie rankų, vertėjo „Huawei“ įdiegti ir USB-C jungtį. Vis dėlto jau 2017 metai... Ekranas, deja, tik IPS. Nors kompanija teigia, kad integravo kelias specialias technologijas vaizdo kokybei gerinti, iki OLED kontrasto ir spalvų toli. Dėl „Full HD“ raiškos nėra ko skųstis, kadangi 3 GB RAM ir 32 GB vidinės atminties turintis „Honor 6X“ kainuos vos 249 eurus. „Honor“ prekės ženklas sukurtas jaunatviškiems žmonėms, o jiems, pasak kompanijos, labai svarbi galia ir „Honor 6X“ ja pasigirti tikrai gali – aštuonių branduolių „Kirin 655“ procesorius (4 „Cortex-A53“ branduoliai veikia 2.1 GHz dažniu, kiti 4 „A53“ branduoliai veikia 1.7 GHz dažniu) ir „Mali-T830MP2“ grafikos posistemė turėtų leisti žaisti net ir pačius sudėtingiausius žaidimus. Mėgstančius fiksuoti nuotraukas džiugins net dvi kameros – viena 12 MP raiškos ir kita – 2 MP raiškos, skirta specialiems efektams. Vieno vaizdataškio dydis yra net 1.25 mikrometrų ir tai, „Honor“ gamintojų teigimu, leis fiksuoti įspūdingas nuotraukas net esant prastam apšvietimui. Nors nuotraukos, kurias pavyko padaryti salėje, atrodė neblogai, galutinai patvirtinti kompanijos teiginius bus galima tik visiškai išbandžius šį įrenginį. „Honor 5X“ stiprioji pusė buvo baterijos ištvermė, todėl ir „6X“ su savo 3340 mAh talpos baterija nuvilti neturėtų. Pagal šią charakteristiką, „Honor 6X“ lenkia net ir „iPhone 6S Plus“. Pirmtakas pasižymėjo ir įspūdingu tvirtumu, o šįkart „Huawei“ pasistengė dar labiau – „6X“ buvo testuotas tūkstančius kartų ir, pavyzdžiui, įjungimo/išjungimo mygtukas puikiai veikė net ir po milijono paspaudimų. Skamba gerai, ypatingai prisiminus, kokių rimtų problemų turėjo „Samsung“ su „Note 7“ dėl testų trūkumų. „Honor 6X“ kainuos 249 eurus už minėtą 3 GB RAM/32 GB modelį ir 299 eurus už 4 GB RAM/64 GB versiją. Nors šis telefonas ir atrodo gan nuobodžiai, bet už tokią kainą tai visai masinantis pasirinkimas.