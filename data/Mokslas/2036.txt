2017-aisiais Lietuvos sostinėje jau suplanuotas ir patvirtintas dar vienas oficialus „Hearthstone“ turnyras: rugsėjo 2-3 dienomis vyks „HCT“ pasaulio čempionato atkrintamosios varžybos, kur dėl teisės laimėti 100 tūkstančių eurų atvyks susikauti turnyro dalyviai. Lietuvoje šį renginį organizuoja „GameOn" kolektyvas. Tai vienintelė patvirtinta varžybų vieta Baltijos šalyse, tad organizatoriai tikisi tiek vilniečių, tiek dalyvių iš Latvijos bei Estijos, rašoma pranešime spaudai. „Šiuo metu Lietuva išugdo gausybę eSporto talentų, tačiau neišvystyta šios srities infrastruktūra neleidžia išnaudoti jų pilno potencialo. Šalyje itin trūksta profesionalių eSporto vadybininkų ir trenerių, kurie leistų organizacijas pakylėti į aukštesnį lygį, tad Kazimiero Simonavičiaus universiteto dėmesys šiai sričiai yra išties sveikintinas dalykas“, - sakė „GameOn“ renginio koordinatorius Ridas Bušmanas. „Kompiuterinių žaidimų ir eSporto kultūra Lietuvoje yra suvokiama kiek stereotipiškai, neretai nuvertinama, tačiau tai yra intelektuali veikla, reikalaujanti ne tiek fizinių, kiek intelektualinių sugebėjimų, - pasakojo KSU kancleris Darius Verbyla. - Be to, eSporto industrija yra viena greičiausiai augančių industrijų pasaulyje, pritraukianti dešimtis milijonų žiūrovų, statomi specialiai e-sportui skirti stadionai, kuriami televizijos kanalai, todėl neturėtume jos nuvertinti ir Lietuvoje.“ Turnyras susidės iš trijų dalių - finalinį turnyro etapą žaidėjai galės pasiekti nugalėję varžovus virtualioje erdvėje rugpjūčio 19-ąją dieną, arba nukovę priešininkus pirmąją „GameOn“ renginio dieną, rugsėjo 16-ąją, o sekmadienį 16 stipriausių „Hearthstone“ žaidėjų paskutinį kartą susigrums dėl didesnio nei 800 eurų vertės prizinio fondo.