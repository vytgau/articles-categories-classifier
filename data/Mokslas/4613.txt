Tikslas buvo gražus – telefonas, kurį galima surinkti pagal savo poreikius, turėjo sudominti technologijų entuziastus, tad į tai investavo tiek inovacijas mėgstanti „Google“, tiek kitos kompanijos, tokios kaip „LG“. Ir „LG“ pirmoji pasiekė finišo tiesiąją – šįmet kompanija išleido modulinį telefoną G5, tačiau jo pardavimai buvo ne tokie sėkmingi. Be to, kai kurie vartotojai skundėsi, kad modulinis telefonas lūžta. Nors „Google“ „Project Ara“ būtų kitoks, vartotojams suteiktų daugiau galimybių keisti įrenginio komponentus, „LG“ pavyzdys parodė, kad sukurti patvarų modulinį telefoną sunku, o ir vartotojai į tokią galimybę reaguoja gana šaltai. Štai todėl daugėja neoficialios informacijos, kad „LG“ pavyzdys galėjo turėti įtakos „Google“ sprendimui sustabdyti „Project Ara“ projektą. Nors kompanija oficialiai to nepaskelbė, tačiau pasak „Reuters“, jau dairomasi į kitus projektus ir partnerius, o šis artėja prie visiško sustabdymo. 