Pasak Komisijos pirmininko Ellioto Kaye'aus, iš viso Jungtinėse Valstijose bus atšaukta apie milijoną išmaniųjų telefonų. Jų savininkai, kaip anksčiau žadėjo Pietų Korėjos mobiliųjų telefonų gamintoja „Samsung“, galės arba pasikeisti savo išmanųjį telefoną į tokį pat naują, arba susigrąžinti pinigus. Skandalas, susijęs su telefonais „Galaxy Note 7“, jau suteršęs „Samsung“ reputaciją, Korėjos bendrovei gali brangiai kainuoti. Kaip teigia „Reuters“ apklausti analitikai, telefonų atšaukimas bendrovei gali kainuoti 5 mlrd. dolerių prarastų pajamų. Naujienų agentūros „Bloomberg“ apskaičiavimais, per kelias dienas „Samsung“ rinkos vertė dėl minėto skandalo nukrito daugiau nei 22 mlrd. dolerių. Praėjusią savaitę JAV valdžios institucijos paprašė savo šalies piliečių išjungti bendrovės išmaniuosius telefonus ir jų nenaudoti. Kiek anksčiau Federalinė aviacijos administracija (FAA) perspėjo keleivius nenaudoti išmaniųjų telefonų „Samsung Galaxy Note“ lėktuvuose. Kelių kitų šalių aviacijos administracija, taip pat atskiros oro linijos irgi uždraudė naudoti prietaisus jų atliekamų skrydžių metu. Pati „Samsung“ jau skelbė apie savo planus atšaukti išmaniuosius telefonus „Galaxy Note 7“. Kaip tvirtina bendrovė, sutikusi bendradarbiauti su JAV reguliavimo institucija, bendrovė iš JAV sulaukė 92 skundų, esą kraunant telefoną sprogsta baterija, o aparatas užsidega. Pasak Korėjos bendrovės, iš viso planuojama atšaukti 2,5 mln. aparatų visame pasaulyje. Be to, rugpjūčio pradžioje „Samsung“ skelbė stabdysianti „Galaxy Note 7“ telefonų pardavimus, nes atliekami papildomi kontroliniai prietaisų bandymai. „Samsung“ taip pat pranešė ketinanti atnaujinti programinę įrangą, leidžiančią užtikrinti saugumą vartotojų, kurie kol kas negali arba nenori grąžinti savo aparatų. Tokios programinės įrangos dėka „Galaxy Note 7“ baterijos įsikraus tik iki 60 proc., taip būtų užkirstas kelias perkaitimui. Pietų Korėjoje tokia atnaujinta programinė įranga bus pristatyta rugsėjo 20 dieną. Kada ji taps prieinama „Samsung“ telefonų savininkams visame pasaulyje, neaišku.