Dėl padidėjusios paklausos, kurią lėmė karšti orai, elektros energijos tiekimas faktiškai buvo pradėtas dar ketvirtadienį, pažymi BBC. Tačiau Pietų Australijos vyriausybės vadovas Jay Weatherillas iškilmingą ceremoniją surengė gruodžio 1-ąją. „Tesla“ steigėjas Elonas Muskas didžiausią pasaulyje akumuliatorių, kuris Pietų Australijos valstijai padės išvengti elektros tiekimo sutrikimų, buvo pažadėjęs surinkti per 100 dienų nuo sutarties pasirašymo. Jis taip pat pažadėjo negausiai apgyvendintai Australijos valstijai skirtą bateriją pagaminti nemokamai, jei šis projektas užtruktų ilgiau nei 100 dienų. Galiausiai akumuliatorius buvo surinktas per 60 dienų. E. Musko sukurta baterija „Tesla Powerpack“, esanti už 200 kilometrų į šiaurę nuo didžiausio valstijos miesto Adelaidės, yra sujungta su prancūzų energetikos kompanijos „Neoen“ valdoma vėjo jėgaine. Tikimasi, kad šis sprendimas padės užtikrinti elektros tiekimą tūkstančiams namų, kai dėl perteklinio vartojimo iškyla tinklų avarijos pavojus. Akumuliatorius, kurio talpa siekia 100 megavatų (129 megavatvalandes), gali valandą aprūpinti elektra 30 tūkst. namų, bet greičiausiai bus naudojamas esamo elektros energijos tiekimo palaikymui. Energijos kaupykla sudaryta iš 476 atskirų blokų; kiekviename jų sumontuota po 16 ličio jonų akumuliatorių baterijų su individualiais nuolatinės srovės keitikliais ir valdymo įranga. Akumuliatorių blokų grupės yra prijungtos prie galingų pramoninių keitiklių, paverčiančių nuolatinę srovę kintama. Keitikliai užtikrina trifazės kintamosios elektros srovės, kurios įtampa – nuo 380 iki 480 voltų – tiekimą. Vieno „Powerpack“ bloko galia – 50 kW, tiekiant 480 voltų srovę. Vieno bloko talpa – 210 kilovatvalandžių. Dingus elektrai Pietų Australijos pareigūnai iki šiol neturėdavo galimybių atkurti jos tiekimą iš atsarginių šaltinių. Elektromobilių gamintojos „Tesla“ įkūrėjas ir vadovas E. Muskas pažadėjo šią problemą išspręsti. Pietų Australijoje pernai kilo didelė sumaištis, kai per smarkią audrą vėjui išvarčius elektros stulpus visoje valstijoje dingo elektra. Ši avarija paveikė 1,7 mln. žmonių. 2017 metų pradžioje vyriausybė pareiškė, kad atlaikyti tinklo apkrovos piko valandomis nepajėgia nei vėjo, nei saulės jėgainės. Taip pat buvo konstatuota, kad alternatyvioji energetika valstijoje vystoma lėtai.