Kalifornijoje įkurtas startuolis „Moon Express“ iš viso surinko 45 milijonus JAV dolerių iš privačių investuotojų ir verslo angelų, tarp kurių pateko ir „Founder Fund“ fondas, investavęs į tokias bendroves, kaip raketas į orbitą leidžianti „SpaceX“, dalinimosi nekilnojamu turtu startuolis „Airbnb“ bei muzikos transliavimo internetu paslauga „Spotify“. „Moon Express“ šias lėšas surinko, bandydama laimėti „Google Lunar XPRIZE“ prizą, kurio tikslas paskatinti privačią kompaniją, kuri pirma Mėnulio paviršiuje „išlaipins“ savo robotą. Šis 30 mln. JAV dolerių prizas atiteks bendrovei, kurios erdvėlaivis, robotas ar koks kitoks mėnuleigis sėkmingai nutūps Mėnulio paviršiuje, sugebės pajudėti apie 500 metrų Žemės palydovo paviršiumi ir persiųs į mūsų planetą aukštos raiškos nuotraukas bei filmuotą medžiagą. Antrą vietą užėmusi kompanija taip pat neliks neapdovanota – ji gali tikėtis gauti apie penkis milijonus dolerių. Startuolio „Moon Express“ įkūrėjai planuoja paleisti savo sukurtą erdvėlaivį MX-1E jau šių metų pabaigoje – jei misija bus sėkminga, ji taps pirma privačia bendrove ir ketvirta žmonių organizacija kada nors nutupdžiusia dirbtinį objektą Mėnulyje. „Moon Express“ atstovai planuoja tokiu būdu pradėti Mėnulio tyrimus, kurių tikslas – išsiaiškinti, kokie naudingi resursai slypi „aštuntajame žemyne“, kaip jie vadina Žemės palydovą. „Artimiausioje ateityje galėsime iš Mėnulio į Žemę parsigabenti ten esančių naudingų iškasenų ir metalų“, – sako Naveenas Jainas, vienas „Moon Express“ įkūrėjų. Įgyvendinant šiuos planus, kompanijai padeda raketas kurianti įmonė „Rocket Lab USA“, kurios pagaminta „Electron“ raketa turėtų nunešti MX-1E mėnuleigį į Mėnulį. Pirmasis eksperimentinis šios raketos paleidimas suplanuotas jau po mėnesio. Dėl „Google Lunar XPRIZE“ varžosi ir daugiau privačių bendrovių – pavyzdžiui, „Team Indus“, vienintelė tokia kompanija iš Indijos, kuri planuoja paleisti savo erdvėlaivį į Mėnulį šių metų gruodį. Iš viso „Google“ konkurse dalyvauja 13 bendrovių, turinčių ambicijas nusileisti blyškiame Mėnulio paviršiuje.