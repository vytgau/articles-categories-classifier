Šių metų pirmo ketvirčio pabaigoje jos siekė 47,1 mln. eurų. „Metus pradėjome labai sėkmingai, tai įrodo ir toliau augantys kompanijos veiklos rezultatai, – kalbėjo „Tele2“ generalinis direktorius Petras Masiulis. - Mūsų pirminis tikslas yra monetizuoti interneto naudojimo augimą.“ Bendrovė skaičiuoja, kad apie 80 proc. jos klientų turi išmaniuosius, tačiau internetu juose naudojasi apie 60 proc. klientų. „Mes matome galimybę plėstis parduodami daugiau išmaniųjų telefonų, žmones informuoti, kaip naudotis internetu telefone, nes jie – neįpratę, tad jiems reikia pranešti, duoti bandomųjų akcijų, kad žmonės pamėgintų ir įvertintų, ar jiems kiekvieną rytą atsikėlus, pavyzdžiui, yra naudinga pasitikrinti orų prognozę“, - sakė P. Masiulis. Pasak jo, gali būti, kad vieną paslaugą išbandęs, žmogus pabandys ir kitą, pavyzdžiui, su sveikatos būklei stebėti skirtas programėles. „Didesnis interneto naudojimas, ko gero, yra pagrindinė mūsų augimo priežastis, - kalbėjo P. Masiulis. - Lietuvoje vis dar yra daug žmonių, kurie turi mygtukinius telefonus, tad juos reikia pakeisi, o žmones – pamokyti.“ Bendras klientų skaičius augo nuo 1,75 mln. iki 1,767 mln., t.y. 1 proc., - to priežastis, žmones pasirašo sutartis pereidami nuo išankstinio apmokėjimo paslaugos. „Tele2” išankstinio apmokėjimo paslaugos prekės ženklas - „Pildyk“. „Bitė Lietuva“ turi „Labas“, o „Telia“ - „Ežio“ prekės ženklus. Viena iš priežasčių, kodėl kai kurie klientai atsisako išankstinio apmokėjimo paslaugos ir pasirašo sutartis, P. Masiulio nuomone, yra geresnis vartotojų ateities perspektyvos vertinimas, t. y., žmonės geriau jaučiasi dėl ekonominės šeimos ateities ir įsipareigoja pasirašyti sutartį, kartais – ir kartu įsigyti telefoną. Bendrovė skaičiuoja, kad verslo klientų per metus padaugėjo nuo 155 tūkst. iki 170 tūkst., t.y. apie 10 proc. Viena to priežasčių - bendrovė papildomų paslaugų verslui pasiūlą išplėtė pristačiusi sprendimą pardavimus vykdančiam verslui „Mobili Stotelė“ bei judrius darbuotojus valdyti padedančią paslaugą „Tasker“. EBITDA (pelnas prieš palūkanas, mokesčius, nusidėvėjimą ir amortizaciją) marža buvo 35,3 proc. Tai sudarė 16,4 mln. eurų, 8,1 proc. daugiau nei prieš metus. Buvo užfiksuotas 4G duomenų vartojimo augimas: įmonė skelbia, kad per pirmuosius tris 2017 m. mėnesius operatoriaus klientai sunaudojo 11 397 TB (terabaitus) duomenų – 3 kartus daugiau nei tuo pačiu laiku praėjusiais metais. Investicijas „Tele2“ skyrė 4G/4G+ tinklo plėtrai ir ryšio paslaugų kokybei bei bazinių stočių įrengimui. Per šį ketvirtį tam skirta 2,95 mln. eurų. Bendras 4G/4G+ ryšio bazinių stočių skaičius pasiekė 1120, nuo naujų metų pastatyta 90. Taip pat augo ir įprastų mobiliojo ryšio paslaugų vartojimas – šį ketvirtį iš viso prakalbėta 1031 mln. minučių. Tai yra net 8 mln. min. daugiau nei praėjusiais metais tuo pačiu laikotarpiu. Greituoju 4G internetu gali naudotis 99 proc. šalies gyventojų. Prie tokio paties padengimo artėja ir dar spartesnis 4G+ internetas. Jis prieinamas 77 proc. gyventojų. Didesnę dalį „Tele2“ klientų naudojamo interneto sudaro 4G technologijos duomenys. 2017 m. kovą šie duomenys sudarė 83,64 proc. Praėjusių metų tą patį mėnesį šis rodiklis buvo dvigubai mažesnis – 40,86 proc. Tai reiškia, kad kuo toliau, tuo daugiau žmonių, ir tuo dažniau naudojasi greitesniu bei kokybiškesniu internetu. Patogesnis, greitesnis ir kokybiškesnis naršymas lemia, kad išmaniuosiuose telefonuose naršoma daugiau, vis dažniau dėmesio susilaukia duomenims imlios paslaugos, pavyzdžiui, vaizdo transliacijos ar internetiniai žaidimai.