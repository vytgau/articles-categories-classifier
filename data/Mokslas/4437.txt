Vartojimo prekių saugumo komisija (CPSC) pranešė apie problemas su kai kuriomis iš viršaus pakraunamomis „Samsung“ skalbimo mašinomis. Viena JAV advokatų kontora padavė ieškinį prieš Pietų Korėjos bendrovę dėl pavojingų prietaisų, kurie gali sužaloti arba apgadinti turtą. Problemos toliau neapleidžia „Samsung“ po „Note 7“ išmaniųjų telefonų atšaukimo iš prekybos daugybėje šalių dėl „sprogstančių“ baterijų. Tiek „Samsung“, tiek ir CPSC teigia, kad gedimų turi kai kurios iš viršaus pakraunamos skalbimo mašinos, pagamintos 2011 m. kovą – 2016 m. balandį. „Retais atvejais gedimų turinčios skalbimo mašinos gali pradėti nenormaliai smarkiai vibruoti ir sužeisti ar apgadinti turtą, ypač skalbiant patalynę, vandeniui atsparius audinius ir pakrovus didelį kiekį skalbinių“, – savo interneto puslapyje pranešė „Samsung“. Tokių skalbimo mašinų savininkams bendrovė pataria skalbti lėtesnėmis, švelnesnėmis programomis, kai skalbiami minėtieji audiniai. „Samsung“ neįvardija konkrečių modelių, tačiau suteikia galimybę pirkėjams įvesti mašinos serijos numerį ir sužinoti, ar mašina turi gedimą. Bendrovei gresia ieškinys, kurį pateikė JAV advokatų kontora, kuriame teigiama, kad kai kurios „iš viršaus pakraunamos skalbimo mašinos sprogo pirkėjų namuose“ ir sukėlė sužeidimų ar turto žalos grėsmę, sakė advokatas Jasonas Lichtmanas. „Jos sprogsta tą pačią dieną po pajungimo, o kartais – praėjus keliems mėnesiams ar net metams po įsigijimo“.