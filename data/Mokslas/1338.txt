Įminti Bermudų trikampį gaubiančią paslaptį ryžosi grupė iš palydovo gautus vaizdus išanalizavusių meteorologų, rašo „Independent“. Atkarpomis tarp Majamio, Puerto Riko ir Bermudų apibrėžtoje 500 tūkst. kvadratinių kilometrų ploto teritorijoje užfiksuoti įvairių objektų dingimo atvejai ištisus dešimtmečius buvo laikyti nepaaiškinamais. Bermudų trikampyje, kaip manoma, iš viso yra žuvę ne mažiau kaip tūkstantis žmonių. Per pastarąjį šimtmetį šioje mistinėje vietoje įvyko begalę neatsakytų klausimų sukėlusios 75 lėktuvų ir ne vieno šimto laivų katastrofos. Tirdami lig šiol nepaaiškintų incidentų aplinkybes, mokslininkai atkreipė dėmesį į šioje vietoje susitelkiančius šešiakampius debesis, kuriuose susiformuoja 76 m/s greitį siekiantys vėjo gūsiai. Kylančios audros, kaip manoma, būna tokios stiprios, kad į jas patekę laivai ir lėktuvai kone akimirksniu nuskęsta jūros gelmėse. Mokslininkai taip pat nurodė, kad stambūs debesų masyvai plyti virš vakarinio Bermudos salos pakraščio. Paprastai jie aptraukia 30–85 kilometrų ilgio ruožą. Palydovo siunčiamus duomenis tiriantis meteorologas Steve‘as Milleris iš Kolorado valstijos universiteto dalyvaudamas vienoje mokslinio televizijos kanalo „Science“ laidoje užsiminė, kad aiškių debesų pakraščių paprastai nematyti, kadangi debesys dažniausiai išsibarstę visiški atsitiktine tvarka. Tirdami, kas vyksta po neįprastos formos debesimis, mokslininkai išsiaiškino, kad virš jūros kylantys vėjai kartais tiek įsismarkauja, jog sugeba sukelti beveik 14 metrų aukščio bangas. Pasak meteorologo Randy Cerveny, virš vandenyno susiformuojančios šešiakampės struktūros iš esmės yra savotiškos oro bombos. „Jas suformuoja vadinamieji mikrogūsiai, taigi tai yra galingi iš debesų į jūrą smogiantys vėjo šuorai“, – aiškino mokslininkas. Stiprūs ir staigūs gūsiai sukelia bangas, kurios, veikdamos viena kitą, kartais pasiekia grandiozinius matmenis. Bermudų trikampio fenomenas pirmą kartą buvo įvardytas šeštajame praeito amžiaus dešimtmetyje. Šį terminą sumąstė apie besikartojančias nepaaiškinamas laivų ir lėktuvų katastrofas šiame regione rašęs žurnalistas. Esama įrodymų, kad paranormalūs reiškiniai šiai vietai buvo būdingi dar 1492-aisiais, mat būtent tais metais Amerikos atradėju tradiciškai vadinamas Christopheris Columbus savo užrašuose paminėjo čia pastebėtas keistas šviesas ir neįtikėtinus kompaso rodmenis. Sakoma, kad kiekvienais metais Bermudų trikampio regione nepaaiškinamai dingsta vidutiniškai po keturis lėktuvus ir 20 laivų.