EK sprendime pažymima, kad „Apple“ taikoma mokesčių lengvata leido įmonei 2003 m. mokėti 1 proc. pelno mokestį, kuris iki 2014 m. sumažėjo iki 0,005 proc. Šios mokesčių lengvatos per minėtą laikotarpį pasiekė 13 mlrd. eurų sumą. Komisija konstatavo, kad „Apple“ Airijoje taikoma atrankioji apmokestinimo tvarka yra neteisėta pagal ES valstybės pagalbos taisykles, nes įmonei suteikiamas didelis pranašumas prieš kitas įmones. Diskusijoje su ES konkurencijos komisare M. Vestager dalis europarlamentarų kritikavo „Apple“ ir Airijos ketinimus ginčyti Komisijos sprendimą. M. Vestager pažymėjo, kad sprendimas yra tvirtas ir bus ginamas teisme, jei to prireiks. ES komisarė taip pat pažymėjo, kad pagrindiniai duomenys apie tarptautines kompanijas, pavyzdžiui, personalo skaičių, uždirbamą pelną bei sumokamus mokesčius, turi būti vieši, ir priminė balandžio mėn. pateiktus siūlymus dėl mokesčių skaidrumo. Europos Parlamentas dar praėjusiųjų metų pabaigoje yra pateikęs rekomendacijas dėl kovos su agresyviu mokesčių planavimu.