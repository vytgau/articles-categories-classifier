Pusryčiai yra skaudus klausimas ne vienam užsiėmusiam žmogui. Vos pabudę skubame tikrinti elektroninio pašto, jame būtinai kažką randame ir pradedame dirbti. Pats Billas Gatesas sako, kad pusryčiams labiausiai mėgsta suvalgyti dubenėlį sausų pusryčių, tačiau jo žmona Melinda ne kartą atskleidė, kad jos vyras dažniausiai pusryčius praleidžia. Gatesų šeima gyvena Medinoje, Vašingtono valstijoje, didžiulėje viloje, vertoje maždaug 124 milijonų dolerių. Jei nekeliauja, čia savo dieną Billas Gatesas ir pradeda. Gamtos apsupta teritorija yra puiki ramybės oazė šeimai, tačiau Gatesas mieliau sportuoja viduje. Jis keliolika minučių bėga bėgimo takeliu, tuo pačiu žiūrėdamas kokį nors dokumentinį filmą. Tiesa, šis kasrytmetinis ritualas dabar gali būti kitoks, nes paskutinį kartą apie tai Gatesas kalbėjo tik 2008 metais. Billas Gatesas būtinai kiekvieną rytą perskaito laikraščių antraštes – jam svarbu žinoti, kas vyksta pasaulyje. Dažniausiai jis skaito „The New York Times“, „The Wall Street Journal“ ir „The Economist“. Tiesa, Gatesas dažniausiai tiek ir teperskaito – antraštes. Daugiau tiesiog neturi laiko. Beje, kalbant apie laiką – tiek Elonas Muskas, tiek Billas Gatesas savo dienotvarkes dalina į 5 minučių laikotarpius. Teigiama, kad tai padeda sutaupyti laiko, geriau perkėlinėti darbus iš vienos dienos dalies į kitą, nepamiršti svarbių susitikimų. Gatesas, nors ir yra vienos iš didžiausių technologijų kompanijų įkūrėjas, savo dienotvarkę seka popierinėje užrašų knygutėje. Aišku, kuomet laikas yra sudalintas į 5 minučių intervalus, ir pavalgyti tenka greitai. Gateso mėgstamiausias patiekalas – sūrainis. Kadangi tai toli gražu nėra sveikas maistas, jis stengiasi dažniau valgyti daržovių ir, progai pasitaikius, sudeginti kalorijas teniso kortuose. Nors Gatesui trūksta laiko skaityti laikraščius, jis visuomet stengiasi paskaityti knygą. Tai jam padaryti nėra sunku, nes savo name turi didžiulę biblioteką, kurioje yra daug retų knygų. Tarp jų – ir Leonardo da Vinčio „Codex Leicester“, už kurią milijardierius kadaise sumokėjo 30 milijonų dolerių. Kai nedirba ir neskaito, Gatesas mėgsta lankyti neįprastas vietas su savo vaikais – elektrines, raketų bazes ir panašiai. Gatesas teigia, kad jis pats mokosi iš tokių išvykų, o smagiausia mokytis su vaikais. Gatesų šeima taip pat mėgsta žaisti kortomis. Dienos pabaigoje Gatesas visada išplauna indus. Jis atskleidė, kad ne vienas namų gyventojas siūlosi išplauti indus, bet jam patinka kaip jis indus išplauna pats – kiti tai daro netinkamai. Galiausiai ateina laikas miegui. Gatesas neturi nustatyto miego laiko, tačiau visuomet stengiasi atsigulti taip, kad gautų bent 7 valandas miego.