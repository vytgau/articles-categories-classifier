„Station F“ pavadintas 34 tūkst. kvadratinių metrų centras įsikūręs XX a. 3-ąjį dešimtmetį Senos pakrantėje pastatytame geležinkelio depo pastate. Jame galės įsikurti iki 1 tūkst. jaunų įmonių, kurias kuruos tokie technologijų milžinai kaip „Amazon“, „Mcirosoft“, „Facebook“ ir Prancūzijos „Ubisoft“. Centrą remia milijardierius Xavier Niel, su savo pigaus ryšio operatore „Free“ sukėlęs revoliuciją Prancūzijos interneto ir mobiliojo ryšio rinkoje. Centre įrengta 3 tūkst. darbo vietų (vienos iš jų nuoma kainuoja 195 eurus per mėnesį), trys barai, auditorija, restoranas ir vietos susitikimams. Su centru taip pat bendradarbiaus keli pirmaujantys Prancūzijos universitetai ir rizikos kapitalo fondai. „Station F“ yra didžiausias iš maždaug 40 inkubatorių, kurie atsirado Paryžiuje, šiam varžantis su Londonu ir Berlynu dėl Europos technologijų lyderio statuso. „Tai mūsų Silicio slėnis“, – pareiškė Gaelle Madelin-Girardeau, viena iš vaikams skirtos e. mokymosi platformos „Cood“ steigėjų, kurios įmonė pelnė galimybę išsinuomoti darbo vietas „Station F“.