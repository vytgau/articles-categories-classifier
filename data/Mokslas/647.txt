„Curiosity“ šiame krateryje nusileido 2012 metais. Robotas šiuo metu tyrinėja Šarpo kalną, kuris stūksto kraterio viduryje. Kadrus, panaudotus panoraminiam vaizdui, „Curiosity“ nufotografavo prieš kelis mėnesius. Jie buvo daryti iš patogaus taško – nuo Veros Rubin gūbrio. Vera Rubin buvo įtakinga amerikiečių astronomė, tyrinėjusi tamsiąją materiją. „Curiosity“ projekto mokslininkas Ashwinas Vasavada teigė, kad per Marso žiemą dangus buvo nugiedrėjęs, todėl tai leido aparatui užfiksuoti ryškius vaizdus. Nuotraukoje netgi galima įžvelgti už 80 km nuo kraterio esančios kalvos viršukalnę. „Nors „Curiosity“ stabiliai kopia į viršų jau penkerius metus, tai buvo pirmas kartas, kai galėjome atsigręžti atgal ir nužvelgti visą misiją, atliktą apačioje“, – teigė A. Vasavada. Šis panoraminis vaizdas yra sudarytas iš 16 nuotraukų, padarytų marsaeigio kamera. NASA mokslininkai apdorojo šiuos vaizdus, kad jie atrodytų taip, tarsi būtų daryti dienos šviesos sąlygomis Žemėje. Panoraminėje nuotraukoje galima įžiūrėti Šarpo kalno dalis, tamsias kopas, uolėtus kalnus stačiais šlaitais ir dabar jau išdžiūvusios srovės vagą, einančią kraterio kraštu. 