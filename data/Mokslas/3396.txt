Jungtinės Valstijos astronautų į Mėnulį nesiuntė nuo NASA „Apollo“ misijų 7ame ir 8-ame dešimtmečiais. Jeigu „SpaceX“ planai bus įgyvendinti, ji taps bendrove, nuskraidinusia žmones toliausiai į kosmosą nuo mūsų planetos. „Džiaugiamės galėdami pranešti, kad „SpaceX“ kitų metų pabaigoje apskraidins aplink Mėnulį du privačius asmenis“, – sakoma bendrovės vadovo Elono Musko pranešime. „Tai suteikia galimybę žmonėms sugrįžti į tolimąjį kosmosą pirmą kartą po 45 metų, o į Saulės sistemą jie keliaus greičiau ir toliau nei bet kas iki jų“, – sakė jis. Neįvardyti turistai „jau sumokėjo stambų avansą“, priduriama E. Musko pranešime. Jų sveikatos patikrinimas ir fizinis paruošimas prasidės vėliau šiemet. „Kitos skrydžių komandos taip pat išreiškė didžiulį susidomėjimą, ir mes tikimės, kad jų bus dar daugiau. Papildoma informacija apie skrydžių komandas bus pateikta vėliau, gavus jų sutikimą bei patvirtinus jų sveikatos ir fizinio pasirengimo tyrimų rezultatus“, – sakė E. Muskas. Kosmoso turistai skris Kalifornijoje įsikūrusios kompanijos kapsule „Crew Dragon“, kurios pirmas nepilotuojamas bandymas planuojamas vėliau šiais metais. Ji pagaminta pagal kitos kapsulės dizainą, kuri šiuo metu naudojama gabenti krovinius į Tarptautinę kosminę stotį. Kapsulė bus iškelta kompanijos „Falcon Heavy“ raketos, kuri pirmą kartą bus išbandyta šią vasarą. Ši raketa „bus pati galingiausia transporto priemonė, pasieksianti orbitą po „Saturn V“ Mėnulio raketos“, – sakė „SpaceX“ vadovas. „Falcon Heavy“ starto trauka – penki milijonai svarų (apie 2,3 tūkst. tonų), tai sudaro du trečdalius („Apollo“ misijų raketos) „Saturn V“ traukos; ji daugiau kaip dvigubai didesnė negu kitos galingiausios dabartinės raketos nešėjos“, – teigė jis.