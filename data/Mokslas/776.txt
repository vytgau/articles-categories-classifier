Norėdami sužinoti, kokie maisto papildai verti mūsų dėmesio ir pinigų, businessinsider.com žurnalistai kreipėsi į šešis mokslininkus ir sveikatos specialistus. Ką vartoja patys mokslininkai ir kodėl? Ciberžolė Bangoro universiteto visuomenės sveikatos ir pirmosios medicininės pagalbos srities dėstytojas Simonas Bishopas: Ciberžolė – labiau žinomas prieskonis Pietų Azijos virtuvėje, jis suteikia troškiniams ryškaus, šilto skonio ir aromato, o pastaraisiais metais šis prieskonis sulaukė dėmesio dėl naudos sveikatai. Maždaug dvejus metus vartoju maltą ciberžolės šaknį kaip papildus. Ciberžolė malšina uždegimus ir gydo žaizdas. Vis daugiau tyrimų rodo, kad ciberžolėje esanti medžiaga kurkuminas saugo nuo daugelio ligų – nuo reumatoidinio artrito, nuo širdies ir kraujagyslių ligų, nuo demencijos ir kai kurių vėžio rūšių. Vitaminas D Liverpulio Johno Mooreso universiteto žmogaus fiziologijos profesorius Graeme‘as Close‘as: Vitaminas D yra ypatingas tuo, kad mūsų kūne pasigamina su saulės poveikiu, taigi šalto klimato kraštuose gyvenantiems ar daug laiko viduje praleidžiantiems žmonėms gresia šio vitamino trūkumas. Vitamino D stygiaus rizika didesnė tamsesnio gymio žmonėms, nes melaninas lėtina vitamino gamybą odoje. Dauguma žmonių žino, kad vitaminas D būtinas sveikiems kaulams, bet per kelerius pastaruosius metus mokslininkai vis dažniau įsitikina, kad vitaminas D labai svarbus ir dėl kitų priežasčių. Trūkstant vitamino D gali nusilpti imuninė sistema, nusilpti raumenys, sulėtėti regeneraciniai procesai, netgi kilti depresija. Gyvenu Didžiojoje Britanijoje, čia saulės būna nedaug, todėl žiemos mėnesiais kasdien vartoju vitamino D papildus. Probiotikai Anglia Ruskin universiteto sporto ir sportinės mitybos sričių lektorius Justinas Robertsas: Gerųjų žarnyno bakterijų įvairovė svarbi fizinei ir psichinei sveikatai. Bakterijų rūšių balansas gali sutrikti dėl netinkamos mitybos, mažo fizinio aktyvumo, dėl nuolatinio streso. Vienas iš būdų palaikyti sveiką terpę žarnyne – vartoti probiotikus (gyvąsias bakterijas ir mieles), pvz., jogurto, kefyro, kombučia arbatos. Taip pat yra daugybė tyrimų, įrodančių, kad probiotikai gerina žarnyno sveikatą, stiprina imunitetą ir mažina blogojo cholesterolio kiekį kraujyje. Prebiotikai Notingamo Trento universiteto fizinių pratimų ir mitybos srities lektorius Neilas Williamsas: Prebiotikai yra nevirškinami angliavandeniai, kurie veikia trąšos – skatina gerųjų žarnyno bakterijų didėjimą ir veiklą, o tai savo ruožtu yra naudinga uždegimo, metabolinio sindromo mažinimui. Taip pat prebiotikai stiprina imunitetą, mineralų įsisavinimą, švelnina diarėją, padeda kovoti su astma, egzema, švelnina alergines reakcijas ir gerina žarnyno būklę. Įsidedu prebiotikų kas rytą į kavą. Pastebėjau, kad vasarą tai mažina šienligės simptomus, o žiemą rečiau peršalu. Omega 3 riebalų rūgštys Mančesterio Metropoliteno universiteto mitybos mokslų vyresnysis lektorius Halehas Moravejus: Pradėjau vartoti omega 3 riebalų rūgščių po Mitybos mokslų žiemos konferencijos 2016 m. Moksliniais tyrimais įrodyta, kad omega 3 riebalų rūgštys gerina smegenų veiklą, stabilizuoja nuotaiką ir saugo nuo Alzheimerio ligos. Išanalizavęs savo mitybą, akivaizdžiai pamačiau, kad vartoju nepakankamai omega 3 riebalų rūgščių. Sveikas suaugęs žmogus per dieną turi suvartoti mažiausiai 250–500 miligramų šių riebalų rūgščių. Tik tikras maistas Londono karališkojo koledžo genetinės epidemiologijos profesorius Timas Spectoras: Vartodavau papildus, bet prieš šešerius metus pakeičiau nuomonę. Rašydamas knygą daug domėjausi šia tema ir supratau – klinikiniai tyrimai (tinkamai atlikti, gamintojams nedarant įtakos) akivaizdžiai parodė, kad papildai neveiksmingi, o daugeliu atvejų netgi žalingi. Pavyzdžiui, tyrimai rodo, kad multivitaminų vartojantiems žmonėms didesnė rizika mirti nuo vėžio ar širdies ir kraujagyslių ligų. Vienintelė išimtis – papildai nuo aklumo amžinės sausosios geltonosios dėmės degeneracijos atveju, nes atsitiktiniai tyrimai parodė, kad vartojami kartu su antioksidantais jie turi nedidelį teigiamą poveikį. Užuot vartoję brangius ir neveiksmingus sintetinius produktus, turėtume gauti visų reikalingų maistingų medžiagų, mikrobų ir vitaminų iš tikro maisto, kaip skirta evoliucijos ir gamtos.