Sulaukus nevienareikšmiško mobiliojo ryšio bendrovių, parlamentarų ir policijos vertinimų, kitą savaitę ministerija siūlys atsisakyti prievolės registruoti SIM korteles, o su nusikalstamumu kovoti blokuojant specifinį telefono aparato kodą. „Įvertinus šiuo metu esančias technologijas, tą nuomonę, kad IMEI (unikalus telefono aparato kodas - BNS) blokavimu galima pasiekti SIM kortelių registravimo keliamus tikslus, teiksime tokį pasiūlymą, kad nereikėtų registruoti SIM kortelių, o užteks IMEI blokavimo“, - trečiadienį po Vyriausybės posėdžio žurnalistams sakė vidaus reikalų ministras Eimutis Misiūnas. Pasak jo, tokį pasiūlymą ministerija teiks kitos savaitės ministrų kabineto pasitarime. „Bus numatyta sąlyga, kad po metų, įvertinę duomenis, ar tokia tvarka pasiteisino, ar pasiekėme numatytų tikslų, tada grįšime prie klausimo dėl kortelių registravimo“, - sakė E. Misiūnas. Vyriausybė trečiadienį pasitarime svarstė VRM siūlymą registruoti tik naujas SIM korteles. Vyriausybės kanceliarija pasiūlė apskritai neregistruoti SIM kortelių, o su nusikaltėliais kovoti nutraukiant mobiliųjų paslaugų teikimą pagal IMEI kodą. Praėjusių metų pabaigoje Vyriausybė pateikė Seimui pataisas dėl SIM kortelių registravimo, tačiau gegužę Seimo Ekonomikos komitetas padarė pertrauką ir paprašė papildomo Vyriausybės pagrindimo. Šiuo metu operatoriai privalo registruoti tik fiksuoto ar mobiliojo ryšio abonentų duomenis. „Telia Lietuva“ šiuo metu turi apie 290 tūkst. išankstinio mokėjimo mobiliojo ryšio klientų, „Bitė Lietuva“ - apie 350 tūkst., „Tele-2“ - apie 950 tūkstančius.