Tai įrenginiai, kurie iki naujų modelių pristatymo vartotojams bus gero telefono etalonai, smulkesniems gamintojams – „idėjų“ šaltinis, o visiems rinkos žaidėjams – tam tikri orientyrai, į kurią pusę eina mobiliųjų telefonų pasaulis. Pranešime spaudai jūsų dėmesiui pateikiamos „Tele2 Inovacijų biuro“ eksperto ir bendraautoriaus Arnoldo Lukošiaus įžvalgos, kuo virsta neatskiriami mūsų dienos palydovai, išmanieji telefonai. Dar daugiau ekrano Telefonų gamintojų duomenimis, dažnai telefono ekranas neišsijungia net 6 valandas per parą, o tai reiškia, kad visą tą laiką vartotojas su juo kažką daro. Tad pirmasis pastebėjimas ir aiški tendencija – mažiau korpuso, daugiau ekrano. Jei „iPhone 8 Plus“ dar išlaikė standartinę formą, „Samsung“ ir „Huawei“ savo flagmanuose perkėlė „namų“ mygtuką, o jo vietą paliko ekranui. Šiek tiek stebina, kad šį žingsnį gamintojai žengė tik dabar, mat techninės galimybės visą telefono paviršių uždengti ekranu buvo ir anksčiau. Matyt stabdė prisirišimas prie tradicinio televizoriaus ekrano standarto – 16x9. Dabar gamintojai ekrano aukščio ir pločio santykį pasirinko tokį, koks jiems patiems patogesnis ir, mano manymu, iš to vartotojas tik išlošė. Taip, žiūrint vaizdo medžiagą teks taikstytis su juodomis juostomis ekrano pakraščiuose, bet to nepavykdavo išvengti ir anksčiau. Tačiau dabar turime sąlyginai siauresnius aparatus, kuriuos patogiau valdyti. Kol kas tai netaikoma tik „Iphone 8 Plus“, kuris šiuo atveju turi nepateisinamai didelį telefono paviršių, o netrukus pasirodysiantis kitas „Apple“ modelis jau bus su didesniu ekranu. Juk būtent to dabar reikia vartotojui – ekrano. Žaidimams, filmams, muzikos klipams, naršymui... „Protingesnis“ aparatas jūsų kišenėje Antras didelis kokybinis šuolis – dirbtinio intelekto atėjimas į telefonus. Techniškai tai reiškia, kad telefono procesoriuje yra tam tikras skyrius, turintis vienintelę funkciją – pažinti vartotoją ir jo įpročius. Ne, greičiausiai dar kurį laiką prabudęs neišgirsiu: „Labas, Arnoldai“, o virtuvėje negaruos kava, paruošta taip, kaip aš ją mėgstu ruošti. Tačiau jis padės greičiau gauti norimas paslaugas telefonu, nes telefonas žinos, ko aš dažniausiai tam tikru metu noriu. Pavyzdžiui, atsisėdus į automobilį, įjungs navigaciją (na, tai šiek tiek fantazija, o kartu pageidavimas kitiems modeliams). Ką dirbtinis intelektas telefone reiškia vartotojui? Pavyzdžiui, jei kalbėsite šnabždėdamas triukšmingoje aplinkoje, pašnekovas girdės aiškų balsą, nes telefonas jį pažins, išskirs iš bendro triukšmo, o triukšmą nuslopins. Nukreipus telefono objektyvą į tortą, telefonas atpažins, kad fotografuosite maistą, o į šunį – kad augintinį ir automatiškai parinks geriausią fotografavimo režimą. Geras telefonas = dvi kameros Dar viena svarbi telefono savybė – kameros. Ir čia jau aiškiai įsitvirtino dviejų pagrindinių kamerų standartas. Tiesa, jų užduotys kiek skirtingos. „Samsung“ ir „iPhone“ vieną kamerą parinko standartinę, plataus kampo, kitą – siauresnio ir labiau priartinančio vaizdą. Rezultatas? Galime kokybiškiau priartinti vaizdą ir net sukurti bokeh efektą, kuris praverčia portretams, kai veidas ryškus, o fonas gražiai „išplaukęs“. „Mate 10“ pasirinko kitokią strategiją ir talpina dvi vienodo objektyvo kampo kameras, bet viena jų fiksuoja tik juodai baltą vaizdą, o tai leidžia išgauti geresnę nuotraukos „gelmę“. Taip pat šis aparatas fotografijos mėgėjus turėtų papirkti tuo, kad leidžia daugiausiai nustatymų atlikti rankiniu būdu, kas yra didelis privalumas „darant meną“. „Samsung“ įrenginio asmenukių kamera, turbūt, tobuliausia , nes vienintelė aprūpinta automatiniu fokusu. Filmavimo režimai paprastam vartotojui visuose telefonuose tobuli ir aukštos kokybės. Visi telefonai aprūpinti pakankama vidine atmintimi, ne mažiau 64 GB. „Note 8“ ir „Mate 10“ (pastarojo tik modelį su 2 SIM) atmintį dar galima praplėsti ir atminties kortelių pagalba. Greitai įkroviklio nereikės Kitos permainos gal kiek mažiau pastebimos eiliniam vartotojui. Visų telefonų ekranai pasižymi aukšta raiška. „Note 8“ formaliai laimi, nes turi 2K, kai konkurentai tik „Full HD“. Tačiau kam reikia aukštesnės? Aukštos raiškos vaizdo įrašų dar nėra labai daug, telefone juos dažnai žiūrime tikrai ne idealiomis sąlygomis, tad raiškos skirtumo nė nepastebime. Ir, nepamiškime, kad kuo aukštesnė raiška, tuo labiau eikvojama energija. Bet su šia problema visi trys flagmanai, regis, puikiai susitvarkė ir kiekvienas jų, naudojant „normaliai“, dvi dienas išsivers be įkrovimo. Teoriškai čia laimi „Mate 10“, nes turi didžiausią, net 4000 mAh talpos akumuliatorių ir giriasi, kad vaizdo įrašus šiuo aparatu galima žiūrėti 22 valandas be sustojimo. Tačiau „iPhone“ ir „Samsung“ savo flagmanus aprūpino belaidžio įkrovimo funkcija. Tai, matyt, žingsnis, netrukus atvesiantis telefonus į „nekraunamo“ aparato modelį.