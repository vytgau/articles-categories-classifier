Savo rašytame esė fizikas paaiškino, kaip visuomenės pinigams ir privačiai nuosavybei teikiamas prioritetas paveikė Europos Sąjungos (ES) referendumo rezultatus. S. Hawkingas tvirtina, kad referendumo rezultatai gali stipriai paveikti mokslinių tyrimų finansavimą: „Jau praeityje išreiškiau susirūpinimą, kad Jungtinės Karalystės vyriausybės mažinamas finansavimas sumažins neįgaliems studentams reikalingą paramą, kuri mano karjeros pradžioje padėjo ir man.“ „Pinigai žmones gali išlaisvinti, kaip kad skurdas gali juos įkalinti ir riboti jų potencialą,“ – rašė fizikas. Sunkią negalią turintis S. Hawkingas teigė, kad jis laikosi pozicijos, kad pinigai jam yra priemonė tikslui pasiekti. Jis tvirtino niekada nesugebėsiantis išmokti vertinti materialinių vertybių. Fizikas teigė, kad tokia nuomonė vis labiau populiarėja. Klausimai apie tikrąją pinigų vertę skatina žmones keisti savo elgesį ir mąstyseną: „Žmonės pradeda abejoti materialinio turto nešama laime. Ar žinios svarbiau už pinigus? Ar turimi turtai trukdo patirti pasitenkinimą? Ar mes iš tiesų galime kažką „turėti“, ar esame tik laikini daiktų saugotojai?“ S. Hawking skatina Britaniją susitaikyti su „Brexit“ likimu ir pradėti keisti požiūrį į pinigus. Būtent tai, jo nuomone, sukėlė tokį britų nuomonės pasidalijimą referendume. Jis perspėja, kad žmonija dabar išgyvena „pavojingus laikus“. „Kai pasaulyje vyksta tokie svarbūs dalykai, mums reikia vienytis ir kurti bendrą viziją, kad galėtumėme užtikrinti žmonijos gyvavimą. Mums teks prisitaikyti, susikoncentruoti ir pakeisti kai kuriuos fundamentalius įsitikinimus apie turtą, nuosavybę, apie sąvokas „mano“ ir „tavo“. Kaip ir vaikai mes turėsime išmokti dalintis,“ – savo esė rašo mokslininkas. „Jeigu mums nepavyks, tai „Brexit“ paskatinusios jėgos, tokios kaip pavydas, iš nenoro dalintis kylanti atskirtis tik didės. Jeigu taip atsitiks, mūsų žmonijos ateitis bus labai abejotina,“ – aiškino S. Hawking.