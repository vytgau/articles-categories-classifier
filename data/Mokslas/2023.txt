Žurnalo apklausa parodė, kad apie 25 proc. „Microsoft Surface“ įrenginių per pirmuosius du naudojimo metus patiria įvairaus pobūdžio techninių problemų. „Klientui, kuriam rūpi produkto veikimo trukmė, vertėtų paieškoti kito, labiau prognozuojamo kompiuterio modelio“, - interviu teigė leidinio elektronikos skyriaus redaktorius Jerry Beilinsonas. Tačiau „Microsoft“ su „Consumer Report“ nesutinka ir teigia, kad „Surface“ kompiuterių grąžinimo dažnis yra gerokai mažesnis, nei pranešė leidinys. „Mes nemanome, kad šis tyrimas tiksliai atspindi „Surface“ turėtojų patirtis bei tiksliai nupasakoja su kiekvienu nauju „Surface“ kompiuteriu gerėjantį patikimumą“, - pranešime prieštaravo „Microsoft“. „Microsoft“ į kompiuterių rinką su „Surface“ žengė 2012 m. Nuo to laiko, kompanija išleido keletą „Surface“ nešiojamųjų bei planšetinių kompiuterių. Naujausios kompiuterio versijos pasirodė šių metų gegužę ir sulaukė teigiamų vertinimų.