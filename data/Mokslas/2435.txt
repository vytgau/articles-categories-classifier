Plastikinės, stiklinės ir iš metalo – tokių gertuvių galite nusipirkti. Pasak Nacionalinio maisto ir veterinarijos rizikos vertinimo instituto Maisto rizikos vertinimo skyriaus patarėjos Ilonos Drulytės, tik gamintojas gali nurodyti, kokiems skysčiams yra tinkama jo pagaminta gertuvė. Todėl vartotojas, prieš pirkdamas gaminį, turi įdėmiai perskaityti jo instrukciją ir nuspręsti, ar perkama gertuvė atitinka jo poreikius. Gertuvę, kaip ir visus indus, reikia plauti. Kaip tai daryti, priklauso irgi nuo gamintojo rekomendacijų – kai kurių negalima plauti karštu vandeniu, kitų – indaplovėje. Ne mažiau svarbu gertuvę išplovus išdžiovinti ir šiukštu nepalikti drėgnos šiltoje patalpoje ar automobilyje, mat ji gali virsti bakterijų veisykla. Vandenį gertuvėje laikykite ne ilgiau kaip parą.