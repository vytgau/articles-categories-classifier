Ketvirtadienio rytą 14 tūkst. JAV dolerio ribos nesiekęs bitkoinas vėliau dieną viršijo 15 tūkst. JAV dolerių ribą, o galiausiai priartėjo prie 16777,08 JAV dolerio ribos. Vos per vieną savaitę bitkoinas pabrango beveik 70 proc. ELTA praneša, kad investuotojams pradėjus pardavinėti bitkoiną bei pelnytis iš kurso pakilimo, įspūdingai svyruojančios kriptovaliutos vertė penktadienį buvo kritusi apie 15 proc. Jokio centrinio banko paramos neturinti virtualioji valiuta Azijos prekybos metu buvo pakilusi iki naujo rekordo – 17 tūkst. dolerių, bet vėliau smuko iki 14 tūkst. 480 dolerių. Vėliau sekė staigus pakilimas virš 16 tūkst. ribos, tačiau, „CoinDesk“ duomenimis, po 11 val. Lietuvos laiku bitkoino kaina vėl smuko iki 15 tūkst. 555 dolerių. Palyginimui, 2009 metais atsiradęs bitkoinas šių metų sausio vidury dar kainavo tik 752 JAV dolerius. Itin smarkiai jis pabrango per praėjusį mėnesį. Bitkoinas investuotojus traukia dėl to, kad ši virtuali valiuta vis labiau tampa tradicinių investuotojų pripažįstama. Tačiau finansų sektoriaus atstovai, įskaitant JAV centrinį banką, perspėja, kad bitkoinas gali kelti grėsmę finansiniam stabilumui.