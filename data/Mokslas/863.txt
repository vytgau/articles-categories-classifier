Be to, „Microsoft“ teigia, kad pasitaikė atvejų, kai įrašinėjant atnaujinimus į įrenginius su senesniais AMD procesoriais, kompiuteriai užstrigdavo. Anksčiau šį mėnesį paaiškėjo, kad „Intel“, AMD ir ARM gaminamos mikroschemos pasižymėjo saugumo defektais, kurie paveikė iš esmės visus šiuolaikinius kompiuterius. „Mes bei kitos kompanijos apie mikroschemų pažeidžiamumą sužinojome prieš kelis mėnesius bei iškart pradėjome kurti atnaujinimus“, – tinklaraštyje teigė „Microsoft“. ARM skaičiuoja, kad apie 5 proc. iš 120 mlrd. mikroschemų, kurias kompanijos partneriai pardavė nuo 1991-ųjų, turi vadinamąjį „Spectre“ defektą. Tuo tarpu kito defekto „Meltdown“ paveiktų mikroschemų skaičius yra mažesnis. AMD ir „Intel“ atsisakė atskleisti defektų paveiktų mikroschemų skaičių. „Intel“ taip pat pridūrė, kad tipiniai namų ir verslo kompiuteriai dėl atnaujinimų neturėtų pastebimai sulėtėti atliekant paprastus veiksmus, pavyzdžiui, skaitant elektroninį paštą, rašant tekstus ar žiūrint nuotraukas. AMD taip pat nesureikšmino mikroschemų defekto. Kompanija teigė, kad „Meltdown“ jos produkcijai nekelia jokio saugumo pavojaus, o „Spectre“ defektas gali būti ištaisytas atnaujinant programinę įrangą.