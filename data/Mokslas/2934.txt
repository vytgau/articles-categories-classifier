Kubietiško kraujo turinti mergina per trejus metus baigė Masačusetsto technologijų universitetą su 5 balų vidurkiu, t. y. aukščiausiu, koks tik įmanomas. Šiuo metu ji rašo disertaciją Harvardo universitete ir turi visišką akademinę laisvę – gali atlikti bet kokį norimą tyrimą, niekieno netrukdoma ir nevadovaujama. S. Gonzalez Pasterski pirmą kartą patraukė mokslininkų ir akademinės bendruomenės dėmesį 2008 m. – tada ji, būdama 14 m., sukonstravo vieno variklio lėktuvą, o visą procesą filmavo ir demonstravo interneto svetainėje „YouTube“. Masačusetso technologijų universiteto profesoriai Allenas Haggerty‘is ir Earllas Murmanas apstulbo, pamatę filmuotą medžiagą. „Išsižiojome iš nuostabos, tai pamatę. Jos potencialas begalinis“, – sakė A. Haggerty‘is. 16 m. S. Gonzalez Pasterski perskrido savo lėktuvu per Mičigano ežerą ir tapo jauniausiu žmogumi, pilotavusiu savo lėktuvą. „Sunku buvo patikėti, – prisimena Masačusetso technologijų universiteto darbuotoja Peggy Udden. – Ne tik todėl, kad ji buvo labai jauna, bet ir todėl, kad mergina.“ Sabina pirmą kartą pilotavo lėktuvą, būdama 9-erių. Apie tai ji papasakojo mokytojui Ilinojaus matematikos ir mokslų akademijoje. Mokytojas atsakė: „Šaunu, o ką nuveikei pastaruoju metu?“. „Nuo tada šis klausimas tapo mano mantra, – pasakojo S. Gonzalez Pasterski 2016 m. interviu „Chicago Tribune“. Mergina sako neturinti laiko socialiniams tinklalapiams, priešingai nei daugelis jos bendraamžių, niekada nėra rūkiusi, nėra ragavusi alkoholio, neturėjo vaikino. Laisvalaikiu ji tyrinėja kvantinio sunkio, juodųjų skylių koncepcijas, įvykių erdvę – matematinį modelį, kuris sieja laiką ir erdvę į nepertraukiamą seką. S. Gonzalez Pasterski savo mokslinius darbus pateikia savo interneto svetainėje „PhysicsGirl.com“, kuriuos galima rasti angliškais pavadinimais: „Semiclassical Virasoro Symmetry of the Quantum Gravity S-Matrix“, „Gaussian Measures and the QM Oscillator“, „Low’s Subleading Soft Theorem as a Symmetry of QED“ ir daugelį kitų. Garsi jauna fizikė jau sulaukė darbo pasiūlymų iš garsaus inžinieriaus, verslininko Jeffo Bezoso, kosminių laivų gamintojos „Blue Origin“, NASA ir daugelio kitų. Be abejonės, S. Gonzalez Pasterski – išskirtinė asmenybė. Bet džiugina tai, kad prieš pora metų apskritai padaugėjo besimokančių fizikos. 1999 m. baigusių fizikos studijas skaičius buvo mažiausias per pastaruosius keturis dešimtmečius, o 2015 m., Amerikos fizikos instituto duomenimis, fizikos bakalaurą baigė 8 081 studentas – tokio didelio skaičiaus iki tol nėra buvę. Kai kas mano, kad taip yra, nes daugiau merginų renkasi fiziką. „Optimistiškai žvelkite į tai, ką galite daryti, – sakė S. Gonzalez Pasterski viename interviu. – Vaikystėje daug kalbate, kas būsite užaugę ar ką veiksite, kai būsite vyresni. Manau, svarbu nepamiršti šių svajonių.“ 