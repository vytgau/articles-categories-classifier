„Radome katakombas, kuriose esama mumijų“, – sakė Kairo universiteto egiptologijos profesorius Salahas al Kholi, vadovavęs ekspedicijai, aptikusiai šiuos radinius Tuna el Gabalio rajone. Rajone buvo rasta kapaviečių šachtų ir kasinėjimai „atskleidė, kad šachtos veda į virtinę koridorių mumijų slaptavietėje“, nurodė ministerija. Jos pareiškime sakoma, kad slaptavietėje buvo 17 ne karališkos kilmės asmenų mumijų. Senienų ministras Khaledas el Enany per spaudos konferenciją, surengtą netoli kasinėjimų vietos dykumoje, sakė, kad tai yra „pirmas centriniame Egipte rastas žmonių nekropolis su tiek daug mumijų“. Atradimas yra „svarbus, beprecedentis, nes tai pirmas žmonių nekropolis", rastas šiame rajone, sakė Kairo universiteto kasinėjimų direktorius Mohamedas Hamza. Minima Tuna el Gabalio vieta priskiriama graikų ir romėnų periodui nuo III amžiaus prieš mūsų erą iki III mūsų eros amžiaus.