Spartėjantis gamybos procesų automatizavimas, kai vis daugiau funkcijų didelėse gamyklose atlieka robotai, iš naujo kursto diskusijas, ar tai reiškia, kad žmonės netrukus nustos tiesiogiai dalyvauti gamyboje, o atitinkamai neteks ir vieno pragyvenimo šaltinių. Pasaulio ekonomikos forumas šių metų pradžioje perspėjo, kad technologijų pažanga stumia pasaulį į „ketvirtąją pramonės revoliuciją“, o nerimą kelianti šių procesų pasekmė – tai, kad iki 2020 metų didžiosios ekonomikos bendrai gali netekti daugiau nei 5 mln. darbo vietų. Tačiau ne visi gamintojai skuba automatizuoti gamybos procesus, galų gale, ne visiems to ir reikia. Štai Vokietijos mašinų gamintojas „SEW-Eurodrive“, kurio praktika domėjosi CNN žurnalistai, sąmoningai kuria tokią darbo aplinką, kurioje užprogramuoti robotai – čia vadinami kobotais – papildytų ir bendradarbiautų su greta besidarbuojančiais žmonėmis. Keletą dešimtmečių „SEW-Eurodrive” gamykloje Vokietijoje dirbantis Toto Valenziano CNN sakė, kad „kobotai“ ne tik puikiai padeda žmonėms, bet ir išvaduoja juos nuo labiausiai varginančių, monotoniškų darbų atlikimo. Pasak gamintojo atstovų, augantis gamybos greitis ir našumas sudaro sąlygas plėsti verslą ir kurti naujų darbo vietų. Vadinti „kobotus” gamybos ateitimi gal ir ankstoka, bet pranašauti, kad robotizacija neišvengiamai išstums žmones, ko gero, taip pat dar nereikėtų.