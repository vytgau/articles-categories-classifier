Į kosminę laboratoriją „Tiangong 2“ („Dangaus rūmai“) pirmasis įžengė misijos vadas Jing Haipengas (Dzing Haipengas), o paskui jį įėjo ir Chen Dongas (Čen Dongas), pranešė naujienų agentūra „Xinhua“. Astronautai „perdavė linkėjimus visiems šalies žmonėms“, – sakoma agentūros pranešime. Jų erdvėlaivio „Shenzhou 11“ („Dieviškasis laivas“) misija turėtų trukti 30 dienų; po to abu įgulos nariai grįš į Žemę. Tai yra kol kas ilgiausia Kinijos astronautų misija kosmose. Kaip anksčiau pranešė „Xinhua“, Kinijos orbitinė kosminė laboratorija „Tiangong 2“, kuri buvo iškelta rugsėjį, skrieja orbitoje maždaug 393 km aukštyje virš Žemės. Laboratorijoje yra dvi kabinos – hermetiška bandymų kabina, kur taip pat gyvens astronautai, bei išteklių sandėlis. Pekinas skiria milijardus savo kosmoso programai ir nori prisivyti JAV bei Europą. Šalis ketina iki 2022 metų įsteigti savo gyvenamąją kosminę stotį ir galiausiai nuskraidinti savo astronautų į Mėnulį. Pirmadienį po raketos starto iš kosmodromo Gobio dykumoje Kinijos prezidentas Xi Jinpingas (Si Dzinpingas) išsiuntė sveikinimo žinutę ir pareiškė, kad ši misija turi prisidėti prie „Kinijos pastangų tapti kosmoso galybe“. Pekinas šią kariškių vadovaujamą programą laiko Kinijos pažangos simboliu ir savo didėjančios svarbos tarptautinėje arenoje ženklu. Tačiau kol kas Kinija daugiausia tik kopijuodavo, ką prieš dešimtmečius yra jau nuveikusios JAV ir Sovietų Sąjunga.