Daugumai, tikriausiai, yra įprasta, kad pirštų antspaudų skaitytuvas randamas priekinėje telefono dalyje, tačiau itin dažnai jį galima aptikti integruotą ir įrenginio nugarėlėje, o kartais net ir šoninėje dalyje. Pabandykime aptarti kiekvienos pozicijos privalumus ir trūkumus. Pirštų antspaudų jutiklis nugarėlėje: inovatyvu, bet nepatogu Vis dažniau išmaniųjų telefonų gamintojai pirštų antspaudų skaitytuvą perkelia į įrenginio nugarėlę. Tai šiemet padarė „Samsung“ pristatydami naująjį „Galaxy S8“ modelį, tai jau ganėtinai ilgai daro ir „LG“, „Honor“ ar kiti populiarūs išmaniųjų telefonų gamintojai. Tačiau ar tikrai tai yra geras sprendimas? „Samsung“ savo naujausiame flagmane tokį sprendimą priėmė dėl itin plataus ekrano, kuris paprasčiausiai nepaliko vietos tokiai technologijai priekinėje įrenginio dalyje, tačiau dėl to susilaukė nemažai kritikos. Dauguma telefonų apžvalgininkų pirštų antspaudų jutiklio perkėlimą į nugarėlę vertina itin nepalankiai. Viena iš to priežasčių - patogumas. Tarkime, Jūsų telefonas guli ant stalo ir Jūs gaunate naują pranešimą. Norint jį perskaityti - Jums teks paimti telefoną nuo stalo tam, kad būtų galima nuskaityti Jūsų išsaugotą antspaudą arba teks suvesti PIN kodą ar kitą pasirinktą apsaugos užraktą. Žinoma, gamintojams galbūt yra patogiau integruoti šį jutiklį nugarėlėje, nes tuomet gali panaudoti inovatyvesnius sprendimus kalbant apie įrenginio ekraną, tačiau žvelgiant iš vartotojo pusės - tai nėra itin praktiška. Pirštų antspaudų jutiklis telefono kraštinėje: bandant pasiekti, kad „ir vilkas būtų sotus, ir avis sveika“ Visiems gerai žinoma kompanija „Sony“ prieš keletą metus pristatydama savo flagmaną „Xperia Z5“ vartotojams pateikė iki tol ne itin populiarų sprendimą - pirštų antspaudų jutiklis integruotas šoninėje įrenginio dalyje. Dabar tokių įrenginių galima rasti vis daugiau, o kaip pavyzdžius būtų galima įvardinti „Ulefone Future“ ar „Vernee Mars Pro“. Kol kas tai turbūt vienintelė alternatyva vis aršiau vykstančioje diskusijoje dėl tinkamiausios pirštų antspaudų skaitytuvo pozicijos. Nors ji ir yra ganėtinai neįprasta, tačiau ekspertų vertinama geriau nei antspaudų jutiklis nugarėlėje. Dauguma esame įpratę reguliuoti įrenginio garsą su šone esančiais mygtukais, o ganėtinai dažnai telefonas turi ir įjungimo mygtuką šone, todėl pirštų antspaudų skaitytuvas analogiškoje pozicijoje - neturėtų sukelti papildomų nepatogumų. Žinoma, grįžtant prie situacijos kuomet telefonas guli padėtas ant stalo - tai vėl pareikalaus jo paėmimo į rankas arba atrakinimo kitu pasirinktu būdu. Šiuo atveju dar galima bandyti nuskenuoti antspaudą ir telefonui gulint ant stalo bei priglaudus pirštą prie jo krašte esančio jutiklio, tačiau kol kas jutikliai reikalauja itin didelio tikslumo, todėl tikėtina, jog tai gali pavykti ne visada ir vis dėlto Jums teks pakelti Jūsų telefoną nuo stalo. Tiesa, čia galimos įvairios gudrybės - pavyzdžiui, nekeliant telefono jį stumtelėti prie stalo krašto ir tada patogiai prispausti pirštą prie jutiklio. Aišku, visa tai - papildomi judesiai, tačiau jutiklis šone dar suteikia galimybę sprendimų paieškai, o štai jutiklis galiniame dangtelyje - nepalieka jokių kitų variantų, kaip tik telefono paėmimas į rankas. Nors pirštų antspaudų skaitytuvas įrenginio šone nėra labai populiarus, tačiau vis dėlto tai yra ganėtinai neblogas variantas ne tik vartotojui, tačiau ir gamintojui. Integravus jutiklį šone – gamintojas laimi nemažai laisvos vietos telefono priekinėje dalyje, todėl gali vartotojui pasiūlyti didesnį ekraną nekeičiant korpuso dydžio ar sugalvoti kokį nors kitą inovatyvų sprendimą. Tačiau įmontavus jutiklį šone – didėja telefono korpuso storis, todėl greičiausiai dėl šios priežasties gamintojai nelinkę naudoti tokio sprendimo. Tiesa, storio priaugis po truputį mažėja. Palyginimui - beveik etalonu laikomo „iPhone 7“ storis siekia 7.1 mm, o jau minėto „Ulefone Future“ su šoniniu mygtuku - 8.5 mm. Storio prieaugis tikrai juntamas, tačiau naujasis „Vernee Mars Pro“ parodė, kad ši problema sprendžiama - pastarojo telefono storis tesiekia tik 7.6 mm. Nors „iPhone 7“ dar nepavijo, bet skirtumas vizualiai beveik nepastebimas. Pirštų antspaudų jutiklis priekinėje dalyje – patogu, tačiau ne inovatyvu Net ir nesant dideliam išmaniųjų telefonų ekspertui sunku būtų nesutikti, jog patogiausia ir labiausiai priimtina pirštų antspaudų jutiklio pozicija – priekinė įrenginio dalis. Tai sprendimas, kurį tikriausiai visiems vartotojams įdiegė „Apple“, o vėliau ir dauguma kitų kompanijų. Dažniausiai šiuo metu sutinkamas pirštų antspaudų jutiklio variantas – kuomet jis integruotas į pagrindinį (namų) mygtuką telefone. Tikriausiai dauguma sutiks, jog tai yra pats patogiausias būdas atrakinti savo įrenginį, kuris nereikalauja pakelti telefono nuo stalo ar apversti įrenginio, jog pavyktų surasti kur tiksliai yra jutiklis. Tačiau vis dažniau gamintojai atsisako šios pozicijos panaudojimo būtent tokiai funkcijai ir renkasi vieną iš aukščiau minėtų variantų arba ieško naujesnio sprendimo. Kodėl visgi bandoma atsisakyti tokio sprendimo? Viena pagrindinių priežasčių yra ta, jog šiuo metu gamintojai nemažai dėmesio skiria išmaniųjų telefonų ekranams, o norint pasiūlyti kuo didesnį ekraną nekeičiant pačio telefono matmenų, bandoma visais būdais priekyje esančius komponentus perkelti į nugarėlę. Tokių perkėlimų dėka „Xiaomi“ pristatė išmanųjį telefoną „Mi Mix“ su milžinišku ekranu, kuris dengė beveik 84% priekinės telefono dalies. Šio telefono naujoji versija turės dar didesnį ekraną. Panašų sprendimą šiemet priėmė ir „Samsung“, kuomet pristatė telefoną „Galaxy S8“ su taip pat itin dideliu ekranu, kuris uždengė kiek daugiau nei 84% priekinės įrenginio dalies. Jutiklis po ekranu – neišvengiamas sprendimas ateityje? Vis dažniau kalbama apie tai, jog pirštų antspaudų jutiklis turėtų būti perkeltas po išmaniojo telefono ekranu, o gamintojai ieško tinkamiausio sprendimo tam. Nors kolkas tokių išmaniųjų telefonų rinkoje dar nėra, tačiau labai tikėtina, jog jau kitais metais tokie inovatyvos sprendimai pasieks mobiliųjų įrenginių rinką. Visai neseniai vieną tokį sprendimą pristatė ir visiems gerai žinomas ir bene populiariausias pasaulyje mikro procesorių gamintojas „Qualcomm“. Kompanijos atstovai pristatė gaminį, kuris naudojant ultragarsą gali atpažinti pirštų antspaudus per OLED ekrano modulį. Kūrėjai teigia, kad naujasis produktas yra pirmasis toks komercinis sprendimas mobiliojo ryšio rinkoje. Toks sprendimas leistų išmaniųjų telefonų gamintojams suteikti pirštų antspaudų nuskaitymo funkciją nekuriant tam papildomo mygtuko, o tai būtų galima padaryti tiesiog telefono ekrane. Be abejonės, tai yra tai ką mes matysime daugumoje išmaniųjų telefonų jau labai netolimoje ateityje ir tikėtina, jog tai gali atsakyti į klausimą kuri pirštų antspaudų jutiklio pozicija yra geriausia.