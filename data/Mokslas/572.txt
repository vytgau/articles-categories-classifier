Dėmesiui pritraukti buvo panaudotas ir „Tesla Roadster“ automobilis, kuris dabar kurį laiką sukiosis atvirame kosmose. Bet ar jis tikrai sukiojasi? Kokiu greičiu jis sukasi? Turėdami vaizdo medžiagą iš automobilio jo sukimąsi galėtume nustatyti idealiai tiksliai. Vis dėlto, „Tesla Roadster“ į Žemę jau nebesiunčia juokių duomenų. Tačiau tai nereiškia, kad mes jį pametėme. Astronomai seka kosminį elektromobilį keliais teleskopais, kurie, nors ir nepateikdami ryškaus automobilio vaizdo, gali padėti nustatyti jo sukimosi dažnį. Pietiniu Astrofizikos Tyrimų Teleskopu (SOAR) dirbantys astronomai kurį laiką stebėjo kosmoso tuštybėje skriejantį „Tesla Roadster“. Pagal saulės atspindžių pasikartojimą, kurį ten esančia įranga galima labai tiksliai išmatuoti, įmanoma apskaičiuoti „Tesla Roadster“ sukimosi dažnį. Pasirodo, jis yra 4,7589 minutės (+/- 0,0060 minutės). Kitaip tariant, pilnai automobilis apsisuka per kiek mažiau nei 5 minutes. Tai yra gana ilgas laikas – „Tesla Roadster“ su Starmanu už vairo Žemės atžvilgiu sukasi pakankamai lėtai. „Tesla Roadster“ su Starmano sukimasis po paleidimo video siužete:  Nepaisant to, kad „Tesla Roadster“ tikrai nesusidurs su oro pasipriešinimu, šis sukimosi dažnis nėra nekintamas. Jį gali paveikti keletas veiksnių, įskaitant Marso gravitaciją, susidūrimus su mikrometeoritais, prasidėsiantį automobilio irimą ir taip toliau. Beje, Marsas dar labai ilgą laiką automobilio paveikti neturėtų. Astrofizikas Jonathanas McDowellas skaičiuoja, kad arčiausiai prie Marso automobilis priartės 2020 metų spalio 8 dieną (į skaičiavimus įtraukiant laiką nuo dabar iki 2030 metų). Tačiau ir tuomet Marso gravitacinis laukas „Tesla Roadster“ nepaveiks, nes tarp Raudonosios planetos ir elektromobilio vis dar bus 7 milijonų kilometrų atstumas. Vėliau mokslininko skaičiavimais automobilis vėl pasuks link Žemės, tačiau artimiausiame taške prie mūsų planetos, neskaitant dabartinės automobilio padėties, „Tesla Roadster“ atsidurs tik 2021 metų kovą, kuomet praskries 45 milijonų kilometrų atstumu. Atviras kosmosas yra negailestingas ir „Tesla Roadster“ patirs jo naikinamą galią. Kosminė spinduliuotė pirmiausia sunaikins organines automobilio medžiagas ir jis pradės byrėti. Vis dėlto, įdomu tai, kad mes vis dar galime jį sekti ir net labai tiksliai apskaičiuoti sukimosi dažnį.