Kaip rodo Europos Komisijos užsakymu atliktas tyrimas, daugiau nei trečdalis – 35 proc. – Lietuvos piliečių vengia atlikti mokėjimus internetu. Pagal nepasitikėjimą pinigų pervedimu virtualiojoje erdvėje Lietuva kartu su Portugalija, Graikija, Vengrija ir Rumunija pirmauja tarp ES valstybių, teigiama Lietuvos pašto pranešime spaudai. „Abejonės dėl pinigų pervedimo internetu saugumo kiek stabdo e. prekybos plėtrą šalyje. Nepaisant to, kad pirkimas internetu Lietuvoje kasmet populiarėja, vis dar atsiliekame tiek nuo ES valstybių vidurkio, tiek ir nuo kaimyninių šalių. Vangoką pirkimą internetu lemia įvairūs stereotipai ir nepagrįstos baimės, tarp jų ir nepasitikėjimas finansinėmis operacijomis. Tai, ko gero, lietuvių kolektyvinėje pasąmonėje užsilikusių ir vis dar jaučiamų nuoskaudų, atsiradusių dėl valiutos nuvertėjimo ir bankų griūčių, padariniai“, – pažymėjo Lietuvos pašto rinkos tyrimų vadovė, e. prekybos ekspertė Edita Jurkienė. Šių metų pradžioje buvo tiriami Lietuvos gyventojų pirkimo internetu įpročiai. Net 15 proc. respondentų, perkančių e. parduotuvėse, nurodė, kad jiems priimtiniausias būdas atsiskaityti už internetu įsigytus pirkinius – susimokėti grynaisiais pinigais, atsiimant prekę. Beveik kas dešimtas apklausos dalyvis teigė, kad yra linkęs už pirkinį mokėti banko kortele tik tada, kai atsiima prekę. „Nemažai daliai pirkėjų išankstinis apmokėjimas už pirkinį atrodo nepatikimas tiek dėl pinigų pervedimo elektroniniu būdu, tiek dėl nepasitikėjimo e. parduotuve, ypač joje perkant pirmąkart. Dažnas pirkėjas, kaip ir tikroje parduotuvėje, nori mokėti už prekę, kurią laiko savo rankose. Galimybė atsiskaityti už pirkinius jų pristatymo metu parodo pardavėjo patikimumą ir suinteresuotumą įvykdyti užsakymą. Atsiskaitymo už pirkinį būdų įvairovė yra itin svarbus pirkimą internetu lemiantis veiksnys“, – tvirtino E. Jurkienė. Remiantis Lietuvos statistikos departamento duomenimis, šįmet internetu yra pirkę 33,4 proc. šalies gyventojų. Dažniausiai lietuviai internetu perka drabužius, avalynę ir sporto prekes (19,9 proc.), taip pat namų ūkio reikmenis (14,5 proc.). Gyventojų, perkančių internetu, ES šalių vidurkis siekia 53 proc. Daugiausia virtualiojoje erdvėje perka britai (81 proc.), danai (79 proc.), vokiečiai (73 proc.), olandao, suomiai ir švedai (71 proc.). Palyginimui Lietuvai artimų šalių gyventojai internetu perka irgi dažniau: Estijoje – 59 proc., Latvijoje – 38 proc., Lenkijoje – 37 proc.