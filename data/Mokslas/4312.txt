Ketvirtadienį Egipto senienų ministerija atsargiai pranešė apie aptiktas „dvi anomalijas“ prieš 4,5 tūkst. metų, valdant faraonui Cheopsui, pastatytoje piramidėje. Pranešime buvo pabrėžiama, kad reikalingi tolesni tyrimai, siekiant nustatyti šių tikėtinų ertmių paskirtį, pobūdį ir dydį. 146 metrų aukščio Cheopso piramidė, pavadinta faraono Snefru sūnaus vardu, laikoma vienu iš septynių klasikinių senovės pasaulio stebuklų. Iki šiol buvo žinomos trys jos viduje esančios kriptos ir jas jungiantys koridoriai bei vėdinimo šachtos. Kaip ir kiti tokie statiniai, Cheopso piramidė turėjo tapti faraono kapu. „Sugebėjome patvirtinti egzistuojant „tuštumą“, slypinčią už šiaurinio šlaito, kuri gali būti mažiausiai vieno koridoriaus, vedančio į Didžiosios piramidės gilumą, pavidalo“, – sakoma projekto „Operation ScanPyramids“ (Piramidžių skenavimo operacija) pranešime. Dar viena „tuštuma“ rasta piramidės šiaurės rytinėje pusėje, pridūrė tyrėjai. „Operation ScanPyramids“ buvo pradėta pernai spalį, ieškant tikėtinų slaptų kriptų Cheopso ir kaimyninėje Chefereno (Chafros) piramidėse Gizoje, taip pat Įlinkusiojoje ir Raudonojoje piramidėse Dahšūre. Visos jos yra į pietus nuo sostinės Kairo. Per šį projektą naudojami termografijos, miuonų radiografijos ir trimatės rekonstrukcijos metodus. Pasak tyrėjų, visi šie tyrimai vykdomi nepadarant statiniams jokios žalos. Iš kosmoso sklindantys elementariųjų dalelių miuonų srautai yra „panašūs į rentgeno spindulius, prasiskverbiančius per kūną ir naudojamus kaulų nuotraukoms gauti“, tačiau jie „gali prasiskverbti per šimtų metrų akmens storymę, kol yra sugeriami“, aiškinama „ScanPyramids“ pranešime. „Apgalvotai išdėstyti jutikliai – pavyzdžiui, piramidės viduje, po potencialia, dar nežinoma kripta – gali užfiksuoti dalelių pėdsakus ir atskirti tuštumas nuo tankesnių sričių“, – nurodė mokslininkai. Praeitų metų pabaigoje Egiptas pradėjo tyrimus geofiziniu radaru faraono Tutanchamono kape Karalių slėnyje šalies pietuose, kai vienas britų archeologas iškėlė teoriją, kad karalienė Nefertitė gali būti palaidota ten esančioje dar neatrastoje kriptoje. Mokslininkas Nicholas Reevesas iškėlė drąsią prielaidą, kad Tutanchamono kapas iš tikrųjų buvo Nefertitės palaidojimo vieta, bet jaunajam faraonui netikėtai mirus, jo mumija buvo paskubomis palaidota vienoje iš kraštinių jo kapo kriptų. Visgi egiptologai nesutaria, ar tikrai yra slaptoji kripta, todėl tikėtina, kad bus atlikta naujų tyrimų.