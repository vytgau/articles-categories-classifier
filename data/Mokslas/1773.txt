„Manau, kad komitetas negrįš prie Elektroninių ryšių įstatymo pataisų, numatančių SIM kortelių registraciją“, - ketvirtadienį spaudos konferencijoje Seime pareiškė komiteto vadovas „valstietis“ Virginijus Sinkevičius. „Mes taip ir nesulaukėme nors ir davėme laiko pagrįsti, kam tai (privaloma registracija - BNS) būtų reikalinga, ką tai keistų. Atsakymų kaip komitetas nesulaukėme, todėl šios rudens sesijos dienotvarkėje vietos nematau, kad atsirastų šiam įstatymui“, - pridūrė V.Sinkevičius. Seimo Ekonomikos komitetas gegužę padarė pertrauką pataisų dėl privalomo išankstinių SIM kortelių registravimo svarstyme. Išankstinio mokėjimo SIM kortelių registravimo iniciatyvos autorė Vidaus reikalų ministerija, teikdama tokias pataisas, tikisi, kad tai padėtų kovoti su telefoniniais sukčiais. Šiuo metu operatoriai privalo registruoti tik fiksuoto ar mobiliojo ryšio abonentų duomenis. Informatikos ir ryšių departamento duomenimis, per metus pasinaudojant mobiliaisiais telefonais padaroma apie 300 nusikalstamų veikų, o jų turtinė žala vidutiniškai siekia 242 tūkst. eurų. Pataisomis numatoma, kad duomenis apie paslaugos gavėjų buvimo vietą, taip pat asmenų telefono numerius, operatoriai turėtų nedelsiant pateikti kriminalinės žvalgybos subjektams, žvalgybos institucijoms ir ikiteisminio tyrimo įstaigoms, kurios aiškinasi sunkius ir labai sunkius nusikaltimus. Mobiliojo ryšio operatoriai siūlomą reguliavimą vertina nevienareikšmiškai.