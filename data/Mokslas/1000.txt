„WannaCry“ virusas gegužę visame pasaulyje užkrėtė apie 300 tūkst. kompiuterių. Tai buvo vadinamasis „ransomware“ tipo virusas, kuris užkrėtęs kompiuterį užkoduoja jo duomenis ir tam, jog naudotojas juos galėtų atkoduoti, įsilaužėliai reikalauja išpirkos. Baltieji rūmai šią savaitę dėl kibernetinio išpuolio apkaltino Pchenjaną. Panašiai anksčiau pasielgusios buvo ir kai kurios kitos šalys. Tačiau Šiaurės Korėjos užsienio reikalų ministerijos atstovas pareiškė, kad JAV kaltinimas yra absurdiškas. „Kaip jau aiškiai sakėme kelis kartus, mes neturime nieko bendro su kibernetinėmis atakomis“, – kaltę neigė Pchenjanas. „Šis žingsnis yra didelė JAV politinė provokacija, kurios tikslas yra sukiršinti tarptautinę bendruomenę ir Korėjos Liaudies Demokratinę Respubliką, gadinant jos orų įvaizdį“, – atstovą cituoja valstybinė naujienų agentūra KCNA. Ekspertai teigia, kad Šiaurės Korėjos kibernetinių atakų taikiniai išsiplėtė ir nebėra vien politiniai, bet ir finansiniai. Pietų Korėjos kriptovaliutų keitykla antradienį paskelbė užsidaranti po to, kai antrą sykį šiemet patyrė skaudžią kibernetinę ataką. Pirmuoju išpuoliu prieš keityklą apkaltinta buvo būtent Šiaurės Korėja. Jo metu iš „Youbit“ buvo pavogta beveik 4 tūkst. bitkoinų, kurių vertė tuomet siekė maždaug 5,5 mlrd. vonų (5 mln. dolerių).