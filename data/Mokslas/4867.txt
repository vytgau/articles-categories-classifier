Honkonge šimtai žmonių čiupo savo telefonus ir išėjo į gatves, norėdami pagauti pažymėtą pokemoną. Vienose pirmųjų pasaulyje „Pokegame“ varžybų dalyvavo daugiau kaip šeši šimtai žmonių, kuriems nesutrukdė net svilinantis 34 laipsnių karštis. Visi jie buvo sukišę galvas į savo telefonus. Varžybos prasidėjo 14 valandą vietos laiku. Jų organizatoriai savo „Facebook“ puslapyje skelbė, kurį pokemoną reikia sugauti konkrečiuose rajonuose. Varžybų dalyviai turėjo padaryti visų dvylikos pokemonų trijuose rajonuose momentines ekrano kopijas. Be dvylikos pagrindinių pokemonų varžybų dalyviai taip pat galėjo sugauti pažymėtus retus pokemonus, kurie keliomis minutėmis sumažina jų bendrą laiką. Varžybų nugalėtojas 21 metų Frankie laimėjo 3 tūkstančius Honkongo dolerių (apie 350 eurų), kuriuos ketina panaudoti mokslo mokesčiams padengti. Šis žaidimas Honkonge spėjo tapti tikru hitu, nors startavo tik liepos 25 dieną.