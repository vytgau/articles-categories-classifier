Antivirusinių programų „eScan“ kūrėjai perspėja, kad kalėdinis šurmulys vilioja ne tik pirkėjus, bet ir kibernetinius sukčius. Tobulėjant kibernetinėms grėsmėms, taikomi ir nauji sukčiavimo metodai. Vis dažniau pasitelkiami išpirkos reikalaujančios kenksmingos programos – tyrimų duomenimis, net 93 proc. sukčiavimo el. laiškų platina išpirkos reikalaujančius kenkėjus kaip prisegtus failus ar nuorodas į atsisiuntimą. „Jei gavote el. paštu kalėdinių dovanų pasiūlymą iš nežinomo siuntėjo, reikėtų būti atsargesniems ir nespausti laiške esančių nuorodų, neatidaryti prisegtų dokumentų. Geriau tokių pasiūlymų ieškoti oficialiose ir jau žinomose el. parduotuvėse. Kitas sukčių metodas – vilioti pirkėjus į netikras el. parduotuves, kuriose prašoma užsiregistruoti nurodant kuo daugiau asmeninių duomenų“, – pataria „eScan“ antivirusines programas platinančios įmonės „Baltimax“ pardavimų vadovas Deividas Pelenis. Saugumo ekspertai taip pat pataria atsargiau naudotis paieškos sistemomis, nes programišiai naudoja svetainių optimizavimą (SEO), kad priviliotų kuo daugiau vartotojų į savo kenksmingus puslapius. „Prieš perkant dovanas el. parduotuvėse svarbu įsitikinti, kad jos turi saugų ryšį užtikrinantį https sertifikatą. Taip pat verta atidžiau tikrinti lankomos svetainės adresą, nes sukčiai sukuria fiktyvias el. parduotuves, kurios prisidengia žinomų prekių ženklų pavadinimais. Pasitaiko atvejų, kad sukčiai net naudoja identišką svetainės dizainą“, – teigia D. Pelenis. „eScan“ atstovai pataria būti atidiems ir atsiskaitymo metu – atkreipti dėmesį, ar mokėjimo puslapis taip pat yra apsaugotas https sertifikatu, ar atsiskaitant neprašoma daugiau duomenų, nei reikėtų dovanos įsigijimui. Pasak ekspertų, saugiausia mokėjimus atlikti naudojantis namų ar darbo internetu, nes viešas Wi-Fi ryšys gali būti pažeistas programišių. Perkant dovanas internetinėse parduotuvėse pravartu nuolat tikrinti el. bankininkystės sąskaitas, ar nemokėta už nesirinktus pirkinius ar paslaugas. Grėsmę duomenų apsaugai gali kelti ir šiuo metu sparčiai populiarėjančios įvairių el. parduotuvių programėlės, jei jos diegiamos ne iš oficialių svetainių. Ieškantys išskirtinių pasiūlymų interneto forumuose gali sulaukti ne tik nuolaidų, bet ir nepageidaujamų virusų. „Svarbiausia – apsaugoti savo kompiuterį antivirusine programa, laiku atnaujinti operacinę sistemą ir programas, kad kylančiomis saugumo spragomis nepasinaudotų programišiai, – pataria „Baltimax“ atstovas. – Pamažu populiarėjant atsiskaitymui mobiliaisiais įrenginiais, patariama apsaugoti ir savo išmaniuosius telefonus ar planšetinius kompiuterius“.