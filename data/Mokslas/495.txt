Išmaniųjų telefonų pardavimai per praėjusius metus nebeaugo, ir dabar gamintojai suka galvą, kaip pritraukti naujų pirkėjų. Vieni vilioja geresnėmis kameromis, kiti – didesniais ekranais. Barselonos telekomunikacijų mugė kasmet sulaukia bemaž visų didžiausių gamintojų, tik „Apple“ niekada nedalyvauja. Todėl, kai antras pagal dydį mobiliųjų telefonų pardavėjas čia nematomas, matomumo siekia didžiausias – Pietų Korėjos konglomeratas „Samsung“. Kas penktas pasaulyje parduodamas telefonas yra šios markės, ir pernai bendrovės dalis rinkoje vos padidėjo. Dar atidarymo išvakarėse „Samsung“ pristatė 9-ąją svarbiausio savo modelio „Galaxy“ modifikaciją. Gamintojas ypač giria jo kamerą, kurios lęšiai leidžia geriau fotografuoti prieblandoje, be to, filmuoti itin sklandų sulėtintą vaizdą. Tiesa, kai kurie konkurentų telefonai, pasak kritikų, tai siūlo jau seniau. Šio modelio tikslinė auditorija – jaunimas, vaizdo įrašais ir nuotraukomis besidalijantis socialiniuose tinkluose.