Apklausus energetikos specialistus ir buitinės technikos pardavėjus įvardinta, kaip pigiau virti arbatą: ant dujinės viryklės, elektrinės viryklės ar elektriniame virdulyje. Dėl kainos aišku viena – vidutiniškai pigiausia virti vandenį ant dujinės viryklės. „Vienareikšmiškai 20-30 proc. yra pigiau virti arbatą naudojant dujinę viryklę nei elektrinį virdulį, aišku, priklausomai nuo to, koks virdulys yra: ekonomiškas ar nelabai, koks jo dugnas, kaip jame pasiskirsto šiluma“, - kalbėjo Kauno technologijos universiteto Šilumos ir atomo katedros docentas Valdas Lukoševičius. Jis paaiškina paprastai: jei elektros kilovatvalandės kaina siekia 0,11 euro, perskaičiavus dujas į palyginamą vienetą, jų kaina siektų 0,05-0,06 euro, tačiau ant dujinės viryklės vanduo šildomas ne taip efektyviai kaip elektros virdulyje, tad kainos skirtumas yra apie 30 proc. Dujos ne taip efektyviai šildo vandenį, nes degdamos gamina ir šilumą. Jeigu naudojate elektrinę kaitlentę – kaina dar didesnė, nei naudojant elektrinį virdulį. „To priežastis – šiluma išsisklaido į aplinką nuo kaitlentės ir efektyvumas sumažėja kaip ir dujinės viryklės atveju. Nes virdulio atveju kaitintuvas yra virdulio viduje ir vandenį kaitina tiesiogiai, tad nuostoliai yra tik per sieneles, o ne iškart į aplinką“, - sakė V. Lukoševičius. Tai DELFI patvirtino ir Lietuvos energetikos instituto Energetikos kompleksinių tyrimų laboratorijos vyriausias mokslo darbuotojas Vaclovas Miškinis. Žinoma, svarbu atminti, kad be elektros ir dujų kainos egzistuoja ir kitas vertės matavimo vienetas, tai – laikas, kiek reikia laukti, kol vanduo užvirs. „Vandens užvirimo virdulyje laikui įtakos turi nemažai faktorių, pavyzdžiui, virdulio galia, vandens kietumas, virdulio viduje esančios kalkių nuosėdos, net kokiame aukštyje naudojamas virdulys. Kuo galingesnis virdulys, tuo greičiau užverda vanduo ir tai aktualu taupantiems laiką“, - sakė prekybos tinklo „Senukai“ atstovė Rūta Pakalnytė. Pasak jos, sutaupyti laiko ir elektros energijos galima naudojant virdulius, kurių technologija leidžia virti mažą kiekį vandens, t.y. kai virdulyje yra numatyta apsauga nuo perkaitimo dažnai verdant. „Tada galima saugiai, greitai ir pigiau užvirti vandenį tik vienam puodeliui arbatos ar kavos. Virti vandenį virdulyje ant kaitlentės nėra ekonomiškiau negu virti elektriniame virdulyje, kadangi energija naudojama ir pačiai kaitlentei, ir virduliui kaitinti“, - komentavo ji. Bendrovė atliko eksperimentą ir gavo tokius duomenis. „Eksperimentui naudojome Vilniuje esantį 11 laipsnių Celsijaus vandenį. Bandėme užvirti 1 litrą vandens su 2000 W galios elektriniu „Philips“ virduliu, tiek pat vandens su dujine virykle ir su standartine keramine kaitlente. Rezultatai tokie, aišku, jie nėra oficialūs: su elektriniu virduliu 2000 W – 3 min. 51 sek., su dujine virykle – 8 min. 06 sek., su keramine kaitlente – 9 min. 51 sek. Matyti, kad su elektriniu virduliu susitaupo laiko“, - rašoma komentare. Tad galima daryti tokią išvadą: jei neturite dujinės viryklės, greičiau ir pigiau vandenį užvirinti elektriniu virduliu nei ant elektrinės kaitlentės.