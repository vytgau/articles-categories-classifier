Mokslininkai ketvirtadienį paskelbė atradę keleivinio lėktuvo dydžio ertmę Egipto Didžiosios piramidės centre, kur ji niekam nežinoma ir nepaliesta išbuvo 4 500 metų. Ertmė dar neištyrinėta. Tai viena iš keturių dabar žinomų piramidės ertmių, tarp kurių yra Karaliaus ir Karalienės kambariai ir Didžioji galerija. Piramidė buvo pastatyta viešpataujant senovės Egipto 4-osios dinastijos faraonui Cheopsui (Chufu). Jis valdė 2589–2566 metais prieš mūsų erą. Ketvirtadienį žurnale „Nature“ paskelbtame straipsnyje tarptautinė mokslininkų komanda rašo, kad 30 m ilgio ertmė yra giliai piramidėje virš didžiosios galerijos ir kad jos skerspjūvis yra panašus į šio tunelio. Patalpos paskirtis neaiški. Atradimas buvo padarytas naudojant kosminių spindulių miuonų, kurie prasiskverbia į akmenį panašiai kaip rentgeno spinduliai, tik dar giliau, tomografiją.