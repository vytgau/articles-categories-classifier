Tiesioginio skrydžio iš Vilniaus į Honolulu Havajuose tikriausiai niekada nebus. Tačiau hipotetinis jo maršrutas yra gana išskirtinis ir labai įdomus geografinio Žemės pažinimo prasme. Savaime suprantama, skrydžių planai ir tikslūs orlaivių maršrutai sudaromi atsižvelgiant į gausybę kriterijų. Tačiau, jei vienintelis kriterijus būtų skrydžio nuotolis, tai iš Vilniaus pakilęs ir į Honolulu Havajuose skrendantis, trumpiausią kelią pasirinkęs lėktuvas turėtų sukti beveik tiesiai į Šiaurę. Skamba kiek netikėtai, tiesa? Šiuo atveju orlaivis kirstų Latviją, Estiją, Suomijos įlanką, praskristų netoli Nordkapo Norvegijoje, toliau per Barenco jūrą, palikdamas Svalbardą kairėje. Toliau skristų skersai Arkties vandenyno, palikdamas Šiaurės ašigalį kairėje (apie 193,5 km nuo jo), tada kirstų Aliaską, Beringo jūrą, Aleutų salas ir galiausiai pasuktų į Pietus ir skristų per Ramųjį vandenyną iki pat Havajų. Toks maršrutas sudarytų šiek tiek daugiau nei 11500 kilometrų. Bet koks kitoks maršrutas būtų daug ilgesnis. Tikriausiai klausiate, kodėl tai, ką dabar perskaitėte taip prieštarauja logikai? Ogi todėl, kad daugelis yra įpratę žiūrėti į dvimatį žemėlapį, kuris toli gražu neatspindi tikrų Žemės sausumos santykinių dydžių ir juo labiau atstumų tarp jų. Jei turite po ranka gaublį, užmeskite į jį akį ir abejonė, ar tekste minėtas atstumas yra pats trumpiausias, kaipmat išsisklaidys. 