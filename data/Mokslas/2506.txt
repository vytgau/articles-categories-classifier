Tokius rezultatus atskleidė rinkos tyrimų bendrovės „Kantar TNS“ vasario–balandžio mėnesiais atliktas interneto auditorijos tyrimas ir telekomunikacijų bendrovės „Tele2“ statistiniai duomenys, rašoma pranešime spaudai. Remiantis interneto auditorijos tyrimo rezultatais, didžiuosiuose miestuose naudojimasis internetu yra statistiškai reikšmingai didesnis – Vilniuje internetu naudojasi 86,2 proc. gyventojų, Kaune – 89 proc., Klaipėdoje – 98,5 proc. Tuo tarpu mažiausiai internete naršo Šiaulių, Panevėžio bei Utenos apskričių gyventojai. „Interneto vartojimo mobiliuose įrenginiuose pagal regionus tendencija yra panaši, kaip ir bendru atveju – didžiųjų miestų gyventojai yra stipriau adaptavę technologijas. Internetu mobiliuosiuose įrenginiuose Vilniuje naudojasi 65 proc., Kaune – 51,4 proc., Klaipėdoje – 72 proc. visų internetu besinaudojančių gyventojų“, – sako „Kantar TNS“ Medijų projektų vadovė Agnė Goberytė. Tokius rezultatus vadovė sieja ir su vartotojų amžiumi – didžiuosiuose miestuose daugiau jauno amžiaus gyventojų, kuriems internetas yra tapęs kasdiene komunikacijos priemone. A. Goberytė patikslina, kad, tyrimo duomenimis, iš viso internetu naudojasi 79,1 proc. Lietuvos gyventojų. Jauniausioje respondentų amžiaus grupėje – 15-19 m. – internetu naudojasi visas 100 proc. gyventojų, 20-29 m. amžiaus grupėje internetu naudojasi 98,8 proc. gyventojų, vyriausioje – 60-74 m. – internetų naudojasi 45,8 proc. gyventojų. Internetu mobiliuosiuose įrenginiuose naudojasi 49,7 proc. Lietuvos interneto naudotojų, kurių didžiąją dalį sudaro jaunimas. Pasak A. Goberytės, Lietuvoje internetu dažniausiai naudojasi 15-49 metų amžiaus, aukštesnįjį ar aukštąjį išsilavinimą įgiję, darbingo amžiaus gyventojai. Mobiliuose įrenginiuose dažniausiai naršo jaunesni 15-29 amžiaus miestų gyventojai.