Šis modelis yra laikomas itin svarbiu tolesnei elektromobilių gamintojos ateičiai. Savo ketvirtinius veiklos rezultatus paskelbusi „Tesla“ taip pat pranešė, kad artėja prie savo tikslo iki antrojo šių metų ketvirčio pabaigos per savaitę gaminti 5 tūkst. „Model 3“ automobilių. Laiške akcininkams kompanijos vadovas Elonas Muskas sakė, kad sunku pateikti tikslių prognozių dėl šio pigesnio automobilio gamybos. „Tačiau galime tvirtai pareikšti, kad imamės daugelio veiksmų sistemiškai spręsti gamybos kliūčių problemą, .. ir šie veiksmai turėtų gerokai padidinti mūsų gamybos mastą per likusį pirmojo ketvirčio laikotarpį ir antrame ketvirtyje“, – rašoma laiške. „Tesla“ pranešė per praėjusį ketvirtį patyrėjusi rekordinį 675 mln. JAV dolerių nuostolį. Jos apyvarta siekė 3,3 mlrd. JAV dolerių. Bendrovė skelbia per praėjusį ketvirtį klientams pristačiusi 29967 automobilius, įskaitant 1542 „Model 3“ automobilių. Nuo 35 tūkst. JAV dolerių kainuojantis „Model 3“ automobilis yra itin svarbus „Tesla“ siekiui tapti masinės gamybos kompanija ir pakeisti automobilių rinką. Kiti kompanijos modeliai kainuoja maždaug dvigubai brangiau. Antradienį E. Muskui priklausanti kita stambi kompanija – „SpaceX“ – į kosmosą raketa „Falcon Heavy“ išskraidino automobilį „Tesla Roadster“. „Tesla“ pastaruoju metu paskelbė planų dėl elektrinio sunkvežimio, elektromobiliams ir kitiems tikslams skirtų baterijų gamybos išplėtimą bei elektromobilių įkrovimo stotelių tinklo išplėtimą. Verta paminėti, kad praėjusį mėnesį „Tesla“ paskelbė neįprasta vadovo darbo apmokėjimo planą, pagal kurį E. Muskui bus mokamas atlyginimas tik pasiekus tam tikrus tikslus. Atlygis bus mokamas pagal naują dešimties metų trukmės akcijų suteikimo planą, pagal kurį E. Muskas gali gauti milijardų vertės akcijų arba nieko, jeigu kompanija nepasieks savo tikslų.