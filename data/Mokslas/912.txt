Tačiau kaip atskirti, kuri mobilioji aplikacija verta dėmesio, o kuri tik paskutinis mados klyksmas nevertas jūsų laiko? Pateikiame penkias praėjusiais metais daug vartotojų dėmesio sulaukusias „Android“ telefonams skirtas mobiliąsias programėles, rašoma pranešime žiniasklaidai. „Datally“ Ši paprasta programėlė vartotojams padeda sekti ir suvaldyti mobiliųjų duomenų perdavimą išmaniajame telefone. Naudojantis ja žmogui daug paprasčiau suprasti, kur jis sunaudoja savo mėnesinį duomenų planą. „Datally“ parodo ne tik kokiu metu vartotojas aktyviausiai naudojasi mobiliaisiais duomenimis, bet ir kurios programėlės „suvalgo“ daugiausiai duomenų. Taip pat ji pasiūlo netoliese esančius „Wi-Fi“ prisijungimo taškus bei pataria, kaip sumažinti išnaudojamų duomenų suvartojimą. Kiekvieną kartą kai vartotojas naudojasi šia programėle, telefono ekrane pasirodo specialūs „burbuliukai“, kuriuose rodoma, kiek duomenų išnaudoja tuo metų įjungta programėlė. Naudodamas „Datally“ vartotojas gali atsirinkti programėles, kurioms nuolatinis internetinis ryšys yra leistinas, o kurioms ne. Nors visos šios programėlės funkcijos yra įdiegtos „Android“ sistemoje, tačiau „Datally“ programėlėje viskas pateikiama patogiau. „Motion Stills“ Pastaruoju metu judantys GIF paveikslėliai smarkiai išpopuliarėjo. Juos randame socialiniuose tinkluose, originaliais ir trumpais video filmukais kasdien dalinamės vieni su kitais. Jei naudojatės telefonu, kuriame įdiegta „Android“ operacinė sistema, ir dar neatradote, kaip galėtumėte patys sukurti GIF, siūlome išbandyti „Motion Stills“ programėlę. Tai „Google“ siūloma programa, kuri suteikia galimybę užfiksuoti trumpus vaizdo įrašus ir paversti juos originaliomis ir pačio vartotojo kurtomis judančiomis nuotraukomis. Vos vienu paspaudimu galima užfiksuoti ir sukurti 3 sekundžių video klipą. Vartotojas atsidaręs programėlę matys visas savo kada nors darytas nuotraukas arba galės iš karto fotografuoti ir kurti naują GIF. Tai labai patogi ir lengvai valdoma programėlė, kuri leidžia vartotojo sukurtais GIF dalintis su draugais, siųsti elektroniniu paštu ar per kitas programas. „Keep“ „Keep“ – tai programėlė ir paslauga prieinama visiems „Google“ („Android“ ir „Gmail“) vartotojams. Nors užrašinių programėlių yra ne viena dešimtis, tačiau pastaroji itin patogi dėl savo integralumo. Ši programėlė leidžia vartotojui visą savo užrašų archyvą pasiekti ne tik kompiuteryje, bet ir išmaniajame telefone, naršyklėje įvedus keep.google.com adresą. „Keep“ akį traukia dėl savo paprasto, spalvingo ir funkcionalaus dizaino. Virtualūs programėlėje esantys užrašų lapeliai gali būti skirtingų 9 spalvų, vartotojai gali kurti žymas, o jų užrašus gali pildyti ir kiti asmenys. Ši funkcija puikiai pasitarnaus šeimai ar draugų kompanijai, kuri, pavyzdžiui, pildo bendrą pirkinių sąrašą. „Galaxy Care“ Nors ši programėlė sukurta dar 2015 m., tačiau ji vis dar neabejotinai užima tvirtą poziciją geriausių programėlių sąraše. Tai nemokama programėlė „Samsung“ išmaniųjų telefonų savininkams Lietuvoje. Atsisiuntę ją į savo naują telefoną, galite būti užtikrinti, kad jūsų įrenginys bus apdraustas nuo ekrano dūžių ar vandens žalos. Vartotojui įsigijus naują telefoną tereikia per 30 d. parsisiųsti ir aktyvuoti šią programėlę. Sugedus telefonui, „Samsung“ darbuotojas telefoną nemokamai paima ir pristato į aptarnavimo centrą, todėl vartotojui nebereikia vykti į aptarnavimo centrą pačiam. Reikia pažymėti, kad šią paslaugą bendrovė nemokamai teikia ne visiems išmaniesiems, o tik flagmanams. „Snapseed“ Prieš kelerius metus sukurta nuotraukų retušo programėlė iš karto susilaukė palankių įvertinimų. Vienas iš pagrindinių „Snapseed“ privalumų – itin patogus ir intuityvus valdymas. Ir nors iš pirmo žvilgsnio ji gali pasirodyti gana paini ir neskirta siekiantiems greito rezultato, tačiau ilgiau ja pasinaudojus nesinori grįžti prie kitų nuotraukų retušavimo programėlių. Daugumą korekcijų atliksite, o efektus ar filtrus pasirinksite braukdami pirštais per savo išmaniojo telefono ekraną. Šis valdymo būdas leidžia be klaidų ir tolygiai retušuoti nuotraukas. Dar viena išskirtinė šios programėlės savybė – pakeitimų rinkiniai „Stacks“. Visi pakeitimai, kurie buvo atlikti nuotraukoje, yra sugrupuojami į tam tikrą rinkinį. Jį patogu peržiūrėti, norint išmesti nereikalingą efektą ar jau padarytą korekciją. Šia programėle nuotraukoje tobulai išryškinsite vieną ar kelis objektus – užrašą, logotipą ar produktą.