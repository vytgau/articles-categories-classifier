Retas pasakytų, kad žmonių artimi giminaičiai neandertaliečiai buvo patrauklūs. Bet juos pašiepti reiškia pašiepti save: Homo sapiens su Homo neanderthalensis praleido daug intymių akimirkų ir jų genai sudaro 1–4 procentus žmonių genomo. Kitų žmoginių primatų – Denisovo žmonių (Denisovans) – DNR irgi slypi šiuolaikinio žmogaus genome. Denisovo žmogus – priešistorinis hominidas, kurio palaikai rasti Sibire, Denisovo urve (Altajaus kraštas). Šio tipo žmonės gyveno maždaug prieš 40 tūkst. metų, o jų arealas sutapo su neandartaliečių ir šiuolaikinių žmonių (Homo sapiens) gyvenamąja teritorija. Iš Denisovo žmogaus palaikų rasta (2008 m.) tik dalis pirštakaulio ir dantis (didesnis, nei kitų hominidų). Tačiau iš šių negausių radinių pavyko nustatyti šio žmogaus DNR ir atskleisti tarprūšinį kryžminimąsi. Naujas tyrimas žurnale „Cell“ rodo, kad senoviniai romantiški santykiai neapsiriboja Sibiru: per Pietų Aziją keliavę žmonės irgi poravosi su kita iki šiol mažai žinoma Denisovo žmonių grupe. „Tai revoliucinis tyrimas“, – sakė Davidas Reichas, tyrinėjantis senovinę DNR Harvardo universitete ir nesusijęs su tyrimu. Tai vienareikšmiškai trečiasis kryžminimosi įvykis, papildantis anksčiau nustatytus tarp Denisovo žmonių ir neandertaliečių.