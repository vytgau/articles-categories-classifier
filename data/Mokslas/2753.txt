Gegužės 8 dieną, Pekine esančioje „Lunar Palace 1“ laboratorijoje prasidėjo ambicingas mokslinis projektas, kurio metu bus išbandoma pirmoji šalyje bioregeneracinė gyvybės palaikymo sistema. Projektas pavadintas „The Lunar Palace 365 Project“. Prie jo dirba aštuoni absolventai iš Pekino aeronautikos ir astronautikos (BUAA) universiteto. Eksperimentas lygiai 365 dienas vyks 160 metrų ploto ir 500 kubinių metrų talpos „Lunar Palace 1“ kapsulėje. Skelbiama, kad per metus truksiantį projektą savanoriai dirbs ir gyvens absoliučiai nuo aplinkos atribotoje laboratorijoje, kur galės simuliuoti ilgą misiją be menkiausio įsikišimo iš išorės. Tai pirmoji tokia bioregeneracinė gyvybės palaikymo bazė Kinijoje ir trečioji panaši pasaulyje. „Lunar Palace 1“ – kol kas labiausiai pažengusi tokia uždara gyvybės palaikymo sistema pasaulyje. Tokios sistemos yra gyvybiškai svarbios astronautams, daug laiko praleidžiantiems misijose kosmose. Kuo tobulesnės tokios gyvybės palaikymo sistemos, tuo ilgiau ir saugiau galima tyrinėti kosmosą ir kitas planetas. Šią bazę sudaro du augalų kultivavimui skirti moduliai ir vienas integruotas modulis, kuriame įrengta gyvenamoji patalpa, darbo kambarys, vonios kambarys ir atliekų utilizavimo patalpa. Projekto metu laboratorijoje bus auginama nemažai eksperimentinių augalų ir daržovių. Ekskrementai biofermentacijos procesui bus perkeliami į specialią kapsulę. Maisto liekanos ir kiti šalutiniai produktai po perdirbimo bus naudojami kaip trąšos augalų priežiūrai. Vyriausioji „Lunar Palace 1“ dizainerė Liu Hong teigia, kad ši eksperimentinė bazė yra žymiai modernesnė nei prieš tai rusų ir amerikiečių sukurtosios. Kiekvienas savanoris projekto įgyvendinimo metu atliks jam specialiai paskirtas užduotis, visą jų veiklą nuotoliniu būdu stebės mokslininkai ir tyrėjai. Skelbiama, kad savanoriai bazėje dirbs rotacijos principu, o tai reiškia, kad pirmąsias 60 dienų kapsulėje praleis pirmoji komanda, tada ateinančioms 200 dienų juos pakeis antroji komanda. Už likusias 105 eksperimento dienas vėl bus atsakinga pirmoji komanda.