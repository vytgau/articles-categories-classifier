Ulrike Basten iš Gėtės Universiteto Frankfurte atliko tyrimą, kuriame dalyvavo 309 žmonės. Jie iš pradžių atliko testą jų intelektui įvertinti, o vėliau jų smegenys buvo nuskanuotos naudojant pažangią medicininę įrangą. Rezultatai parodė, kad ryšiai tarp skirtingų modulių protingų žmonių smegenyse yra stipresni. Vadinamieji moduliai nėra kažkoks anatomiškai apibrėžiamas terminas. Tai - tik sąvoka, apibrėžianti skirtingas smegenų dalis, įprastai atliekančias skirtingas funkcijas. Pasirodo, protingesnių žmonių galvose daugelis smegenų modulių įprastai yra labiau susiję, nors kai kurie iš jų, pasirodo, yra kaip tik susijungę mažiau. Mokslininkai šią struktūrą lygina su socialiniais tinklais - ne visi žmonės, kurie socialiniuose tinkluose yra jūsų draugų sąraše, jums yra vienodai svarbūs ir ne su visais jūs vienodai dažnai kalbatės. Taigi, nors visi esate jungiami bendros struktūros, ryšiai su kai kuriais žmonėmis yra stipresni. Taip ir šie moduliai yra susiję visų žmonių smegenyse, tačiau, kaip rodo šis tyrimas, protingų žmonių smegenyse vieni moduliai yra susiję stipriau, o kiti - silpniau. Vaizdžiai tariant, jų smegenyse kitaip išvedžiotos elektros linijos. Ta pati mokslininkų komanda anksčiau publikavo kitą tyrimą, kuris parodė, kad protingų žmonių smegenų centrai aktyvuojasi kitaip, tačiau šio proceso mokslininkams dar nepavyko paaiškinti. Gali būti, kad ryšys tarp modulių ir buvo ta trūkstama detalė, kuri paaiškina kitokias smegenų centrų aktyvacijos schemas. Tačiau mokslininkai pabrėžia, kad šioje srityje dar daug reikia nuveikti, o patys rezultatai dar nieko nepaaiškina. Juk smegenų moduliai yra tik mūsų sugalvotas smegenų padalijimas - ryšiai tarp skirtingų modulių gali priklausyti ir nuo to, kaip mes savo schemose dalinsime šį organą. Mokslininkai taip pat pabrėžia, kad biologiniai intelekto įrodymai, tokie kaip tvirtesni ryšiai tarp skirtingų smegenų dalių ir kitokia regionų aktyvacijos schema, proto pilnai nepaaiškina. Šie ryšiai gali nulemti intelektą, tačiau visko gali būti, kad tolimesni tyrimai parodys, kad protinis darbas nulemia stipresnius ryšius.