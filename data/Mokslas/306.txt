Pirmieji juos išbandyti progą gavo žiniasklaidos atstovai. Visi iš anksto užsisakiusieji, įrenginiais galės džiaugtis nuo balandžio 6 d. Pastaraisiais metais „Sony“ išmaniaisiais telefonais tikriausiai naudojosi tik ištikimieji šio gamintojo fanai. Jau keletą metų didelių pasikeitimų nuo „Sony Xperia Z5“ serijos modelių vartotojai neišvydo. Šiek tiek patobulintas dizainas, šiek tiek geresnė kamera. Tačiau naujų vartotojų nesuviliodama kompanija prarasdavo rinkos dalį ir konkurentai vis labiau įsitvirtindavo.  Nepaisant visko, ištikimų gerbėjų „Sony“ turi ir Lietuvoje. Viename renginyje sutikau Žilviną Grigaitį, kuris, pasirodo, yra ištikimas „Sony“ fanas. „Sony“ telefonais naudojuosi jau apie 5 metus. Šiuo metu turiu „Sony Xperia XZ1“ ir juo labai džiaugiuosi. Pirma – tai foto kamera, nes jos galimybės man palieka gerą įspūdį. Reikia būti įvairiuose renginiuose pasaulyje, todėl kamera man labai svarbi. Antra – dizainas. Nėra aptakumų, pakankamai statiškas, gal net grubus ir valdymo sistema man suprantama. Gaila, kad šis modelis neturi galimybės fotografuoti po vandeniu ir nėra radijo, bet išplėstos funkcijos mane džiugina,“ – dalino įspūdžiai verslininkas. Pagaliau nauja išvaizda ir garso sistema Naujai pristatyti „Sony Xperia XZ2“ ir „Sony Xperia XZ2 Compact“ į rinką žengia su nauju dizainu. „Ambient Flow“ vadinama išorė yra labiau išlenkta ir turi mažiau aštrių briaunų, kurie būdingi ankstesniems „Sony“ įrenginiams. Bevielis įkrovimas, patobulinta ekrano technologija ir daugiausia dėmesio skiriama funkcijoms, kurios iš tikrųjų turės įtakos jūsų naudojamam telefonui. Viena iš tokių yra dinaminė vibracijos sistema, kurią naudoja ir „Apple“ savo telefonuose. „iPhone“ modeliai turi galimybę įvairiais būdais vibruoti, priklausomai nuo to, kas yra ekrane (pvz. kai žaidžiate šaudydami automatinį ginklą). „Sony Xperia XZ2“ modelis aprūpintas nauju jutiminiu funkcionalumu, kuris sustiprina vaizdo įspūdį papildomais telefono virpesiais. Tam naudojama „Sony“ sukurta dinaminė virpesių sistema, kuri analizuoja garso takelio duomenis ir leidžia pajusti filmų, žaidimų ar vaizdo siužetų veiksmą savo rankose. „Sony Xperia XZ2“ turi 5,7 colių įstrižainės HDR ekraną su „Full HD+“ palaikymu. 3D išlenktas ekrano stiklas su „Gorilla Glass 5“ apsauga iš abiejų pusių, o „Sony Xperia XZ2 Compact“ 5 colių su pagrindinėmis didesniojo modelio techninėmis ypatybėmis. Ekrano kraštinių santykis pagaliau 18:9. Nuo šiol korpusas yra siauresnis ir ilgesnis, todėl telefoną patogiau laikyti rankoje. Be to, telefone pritaikyta „Sony BRAVIA“ televizoriuose sutinkama technologija „X-reality for mobile“, kuri gali išplėsti bet kokio vaizdo šaltinio spalvų ir kontrasto spektrą prilygindama jį HDR formatui. Pirštų atspaudų skaitytuvas perkeltas iš šono ant nugarėlės. Taip pat išlieka apsauga nuo dulkių ir vandens IP65/IP68. Patobulintas garsas ir 3D skanavimas Naujuose modeliuose „3D Creator“ gali pasiūlyti dar daugiau lankstumo naudojantis trimačio skanavimo funkcija nei „Sony Xperia XZ1“ modelyje. Trimačius vaizdus nuo šiol galima nuskenuoti ne tik per pagrindinę, bet ir per priekinę telefono kamerą, o patobulintas jų apdorojimas užtikrina geresnę galutinę paveikslėlių kokybę. Be to, nuskenuotais ir sugeneruotais trimačiais objektais nuo šiol pasidalinti galima „Facebook“ paskyroje tiesiai iš „3D Creator“ programėlės. Gaila, bet naujieji „Sony“ flagmanai atsisako tradicinio 3.5 mm ausinių lizdo ir tam palieka USB-C jungtį. Kai kuriems tai sukelia nepatogumų. Telefono korpuso priekinėje dalyje integruoti stereo garsiakalbiai su „S-Force Front Surround“ funkcija yra galingiausi garsiakalbiai, kurie kada nors iki šiol panaudoti „Xperia“ modelyje. Aukštą garso kokybę užtikrina „Sony“ patirtis audio srityje plėtojant aukštos garso raiškos formatą „Hi-Resolution Audio“ bei signalo glaudinimo algoritmą „DSEE HX“. Garso kokybė užtikrinama ir per belaidę „Bluetooth“ jungtį, kur aukštos raiškos signalui perduoti naudojamas LDAC algoritmas. 4K HDR filmavimo kokybė ir sulėtinimas 960 fps FullHD raiška. Naujos kameros gaimybės Žinoma, įdomiausia išlieka kameros galimybės. Skaičiai „Sony Xperia XZ2“ išlieka tie patys kaip ir „Xperia XZ1“ – 19 MP, tačiau atsiranda galimybė filmuoti 4K HDR kokybe, o sulėtintai 960 kadrų per sekundę filmuos jau FullHD raiška. „Xperia XZ2“ įdiegtos „Motion Eye“ kameros galimybės, kuri tampa pirmąja pasaulyje mobiliojo telefono kamera, galinčia įrašinėti 4K HDR formato vaizdo turinį. Ši kamera leidžia užfiksuoti itin tikroviškus, detalius ir natūralias spalvas perteikiančius vaizdus, kuriais iš karto galima pasidalinti per HDR tipo televizorių ar „YouTube“ svetainėje.  Ne tik „Huawei“, bet jau ir „Asus“ kompanija Barselonoje „Mobile World Congress“ parodoje pristatė telefoną, kuriame kamera veikia naudojant dirbtinį intelektą, kuris atpažįsta 16 scenų taip parinkdamas tinkamiausius nustatymus. „Nesu tikras ar dirbtinis intelektas tam reikalingas. „Sony“ telefonuose panaši technologija jau veikia 5 metus. Jei fotografuoji maistą, judančius objektus ar iš arti, kamera persijungia į reikiamą scenos režimą. Tai tiesiog paprasti algoritmai, kuriems DI įsikišimo nereikia. Ateityje tai bus labai svarbus faktorius, tačiau šiai dienai mūsų telefonai puikiai veikia ir be DI“, – telefonų pristatyme teigė Rikard Skogberg „Sony“ viešųjų ryšių atstovas. Abu „Sony“ modeliai naudoja naujausią „Qualcomm Snapdragon 845“ procesorių. „Xperia XZ2” telefone integruota 3180 mAh talpos baterija, kai „Xperia XZ2 Compact“ 2870 mAh. Bateriją galima įkrauti belaidžiu būdu naudojantis specialiu įkrovimo stovu. Taip pat abu turi 4 GB RAM darbinės ir 64 GB vidinės atminties su galimybę praplėsti micro SD kortele iki 400 GB. Baltijos šalyse bus prekiaujame dvi SIM korteles palaikančiais modeliais. „Sony Xperia XZ2” bus galima pasirinkti iš keturių spalvų: sidabrinės „Liquid Silver“, juodos „Liquid Black“, žalios „Deep Green“ ir rožinės „Ash Pink“. Kaina Lietuvoje 799 eurai. „Sony Xperia XZ2 Compact“ bus baltos „White Silver“, juodos „Black“, žalios „Moss Green“ ir rožinės „Coral Pink“, o kaina bus 599 eurai. 