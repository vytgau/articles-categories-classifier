Vertikalaus dviračio parkavimo įrenginio idėja autoriui gimė sprendžiant gyvenimišką užduotį – kaip siaurame balkone sutalpinti 5 šeimos dviračius. „Ilgai naršiau internete, tačiau paieškos nedavė jokių apčiuopiamų vaisių, viskas, ką pavykdavo rasti – kabliai, stovai, laikikliai – man netiko. Tad kilo idėja pačiam pabandyti sukurti mechanizmą, kuris taupytų vietą ir būtų patogus naudoti, leistų priparkuoti dviratį nenaudojant fizinės jėgos bei elektros energijos“, – pranešime cituojamas dabar bendrovės „Parkis“ direktorius B. Rauba. Taip per beveik metus gimė pirmasis „Parkio“ prototipas, pagamintas iš faneros. Pažįstami ir draugai, pamatę sukonstruotą įrenginį, pradėjo girti idėją, drąsinti ir prašyti tokio paties. Sulaukęs moralinio palaikymo, B. Rauba investavo į tolesnius projekto tobulinimo darbus, kol įrenginys tapo funkcionuojantis ir saugus naudoti. Užsieniečių palaikymas Nors lietuviai šią dviračių parkavimo naujovę pasitiko su abejingumu ir piktais komentarais, „Parkio“ proveržis įvyko tuomet, kai kūrėjai nusprendė sudalyvauti minios finansavimo platformoje „Kickstarter“ ir čia pristatyti savo išradimą pasaulio vartotojams. B. Rauba tikina, kad tokio dėmesio nesitikėjo nė vienas jų komandos narys – susidomėjusių užsieniečių laiškai pradėjo plaukti kiaurą parą, atsirado begalė norinčių prekiauti šiuo įrenginiu savo šalyse, o užsakymai pasipylė iš viso pasaulio, tad be planuotų surinkti 12 tūkst. eurų, „Parkis“ surinko gerokai daugiau: iš viso apie 70 tūkst. eurų.  „Parkį“ panoro įsigyti klientai iš Argentinos, Japonijos, Brazilijos, Kanados, JAV, Tailando, Australijos. Tai privertė pagalvoti apie dar efektyvesnę išradimo apsaugą. „Norint patentuoti išradimą skirtingose šalyse reikia nemažai investicijų ir tiksliai žinoti savo rinkos geografiją. Šiandien mes dar esame išgryninimo procese, stebime, kuriose šalyse tokia investicija būtų prasminga ir naudinga. Be to, pradedame dairytis investuotojų, nes verslas auga, o gamybos mastai didėja“, – teigia „Parkio“ išradėjas. Potencialą svarbu apsaugoti Pagaminę pirmąjį prototipą ir suvokę, kad gaminys yra unikalus, verslo partneriai pradėjo domėtis, kaip apsaugoti savo išradimą. „Žabolienė ir partneriai METIDA“ patentų grupės vadovo dr. Jaceko Antulio teigimu, šiais laikais, ieškant partnerių bei pardavimo kanalų, patentavimas yra ne papildomas privalumas, o būtina sąlyga. „Konkurencija vis stiprėja ir rinkos dalyviai suinteresuoti pardavinėti tik unikalias prekes išskirtinėmis teisėmis. Akivaizdu, kad toks dviračių parkavimo sprendimas turi puikų potencialą – jis yra techniškai pakankamai paprastas ir unikalus, tuo pačiu metu kompaktiškas, be to, pati idėja atliepia šių laikų optimizacijos erą. Kita vertus, išradėjai dirbo ilgus metus, o nukopijuoti įrenginį kur kas paprasčiau nei sukurti, todėl svarbu išradimą apsisaugoti“, – pabrėžia dr. J. Antulis. Šiuo metu vyksta „Parkio“ patentavimo procesas, kūrėjai siekia apsaugoti savo prekių ženklą ir gaminio konstrukciją. Pasak J. Antulio, šiais laikais šansą išgyventi turi tik tas verslas, kuris pats kuria unikalius produktus bei maksimaliai saugo savo intelektinį turtą. Pradžioje visas gamybos proceso tobulinimo ir patentavimo išlaidas kūrėjai finansavo patys, tačiau dabar sieks gauti valstybės paramą patentavimo išlaidoms kompensuoti. „Šiais metais kovo mėnesį Mokslo, inovacijų ir technologijų agentūra turėtų paleisti priemonę išradimų patentavimo bei dizaino registravimo išlaidoms dengti – tai itin svarbi bei ligai laukta parama Lietuvos išradėjams“, – sako dr. J. Antulis. Išaugę pardavimai ir užsienio šalių atstovų susidomėjimas paskatino kūrėjus aktyviau galvoti apie masinę gamybą. B. Rauba tikina, kad įvairios užklausos suteikė idėjų ir paties išradimo tobulinimui, todėl įmonė planuoja tolimesnę plėtrą. 