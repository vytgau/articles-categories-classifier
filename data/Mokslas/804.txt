Naujoji technologija, prieinama su „Tableau“ 10.5 versija, leidžia penkis kartus greičiau pateikti duomenis ir tris kartus greičiau sugeneruoja analitikos rezultatus, rašoma pranešime žiniasklaidai. Pasak „Tableau“, pristatyta naujiena pakelia verslo analitiką į naują lygį. „Naudojant „Tableau“ platformą su „Hyper“ duomenų variklio technologija, duomenų analitikai galės pateikti milijardus duomenų eilučių greičiau nei per dešimt sekundžių. Itin greita ir lengva naudoti vizuali analitika leis dar daugiau organizacijų gauti naudingų įžvalgų iš savo duomenų. Didžiuojamės šiuo pasiekimu, kuris buvo sklandžiai integruotas į „Tableau“ produktus“, – teigia „Tableau“ produkto vadovas Francois Ajenstat. „Hyper“ ne tik leidžia analizuoti duomenis sparčiau, bet ir lengviau apdoroja itin didelius informacijos kiekius, tad vartotojams nebereikia riboti savo duomenų – galima pateikti ir ištraukti bet kokius duomenis pagal įmonės poreikius. Dėl greitesnių užklausų apdorojimo, sudėtingi valdymo skydeliai (angl. dashboard) atidaromi greičiau, o pridėti papildomus duomenis jau atliktose analitikos vizualizacijose galima tiesiog akimirksniu. Naujasis duomenų variklis „Hyper“ buvo sukurtas Miuncheno technikos universitete, Vokietijoje. Jo esmė – šiuo metu patentuojama greitos atminties sistema, sukurta dirbti su dideliais analitikos krūviais nestabdant sistemos veikimo. „Spartėjantis gyvenimo ir darbo tempas diktuoja pokyčius ir mūsų naudojamoms technologijoms. Spartesnė ir, svarbiausia, įmonių poreikių neribojanti analitika, kuri leidžia analizuoti milžiniškus kiekius duomenų, ženkliai prisideda prie verslo analitikos pažangos ir atveria naujas galimybes“, – tvirtina „Tableau“ sprendimų atstovas Lietuvoje Darius Jonaitis. Duomenų analitikams, norintiems išbandyti „Hyper“ privalumus, tereikia atnaujinti naudojamus „Tableau“ sprendimus į 10.5 versiją, tam nereikia jokios duomenų migracijos. Kartu su „Hyper“ buvo pristatytos dar dvi naujienos: naujas „Tableau Server“, skirtas „Linux“ platformos naudotojams, ir naujas įrankis „Viz in Tooltip“, leidžiantis palengvinti duomenų vizualizaciją. Penkiolika metų duomenų analitikos rinkoje veikiančios „Tableau“ rinkos kapitalizacija šiuo metu sudaro 5,7 miljardus JAV dolerių. Pasak žurnalo „Forbes“, naujos technologijos „Hyper“ įdiegimas turėtų padaryti ženklų postūmį versle.