JAV biržų operatoriai „Chicago Mercantile Exchange“ (CME) ir „CBOE Futures Exchange“ penktadienį gavo Prekybos prekių ateities sandoriais komisijos (CFTC) leidimą pradėti prekiauti bitkoino ateities sandoriais. Visgi komisija savo pranešime pažymėjo, kad, vykdydami operacijas su bitkoinais, investuotojai turi atsižvelgti į didelį kriptovaliutos kurso kintamumą bei kitą riziką ir elgtis atsargiai. Sekmadienį bitkoino kursas buvo pasiekęs naują – 11,773 tūkst. JAV dolerių – rekordą, tačiau iki sesijos pabaigos kiek sumažėjo. „Coindesk.com“ duomenimis, pirmadienio ryte virtualioji valiuta kainavo apie 11,459 tūkst. JAV dolerių. Nuo metų pradžios bitkoino kursas pakilo daugiau kaip 1 tūkst. proc. ir šios kriptovaliutos rinkos kapitalizacija sudaro beveik 193 mlrd. JAV dolerių.