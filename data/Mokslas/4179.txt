Pranešime žiniasklaidai rašoma, kad šiame konkurse studentų komanda pristatė savo sukurtą žarnyno bakterijų programavimo metodą. 2015 m. iGEM konkurse pirmą kartą dalyvavusi VU studentų komanda taip pat pelnė aukso medalius. Šiemet komandos pasiruošimas konkursui vyko beveik metus. Antrą kartą Lietuvai prestižiniame konkurse atstovaujantys VU studentai siekė, jog jų sukurta metodika palengvintų įgimta liga – fenilketunorija (PKU) – sergančių vaikų gyvenimą. Jie kūrė metodą žarnyno bakterijų programavimui, kuris palengvintų šia įgimta liga sergančių vaikų gydymą, t.y., išspręstų mitybos problemą. Vienam vaikui, kuriam diagnozuota PKU, Lietuvoje per metus skiriama apie 12 tūkst. eurų tinkamam maistui įsigyti. Tačiau tik 50 proc. sergančių vaikų pavyksta visiškai laikytis tinkamo mitybos rėžimo. „Šiemet mūsų komandoje buvo beveik 20 studentų, todėl tai suteikė galimybę imtis didelės apimties projekto ir rungtis sudėtingiausioje konkurso kategorijoje – medicinoje. Projekto veikla buvo nukreipta į paveldimą ligą fenilketonuriją. Jos metu reikia sekti aminorūgšties fenilalanino kiekį ir vengti maisto produktų, turinčių didesnį šios maisto medžiagos kiekį. Mūsų sukurtos bakterijos geba „išgaudyti“ fenilalaniną dar žarnyne, prieš jam patenkant į kraujotaką. Dirbti su šia liga pasirinkome todėl, kad Lietuvoje sukaupta didžiulė patirtis gydant fenilketonuriją“, – teigia Vilnius iGEM narys Karolis Šablauskas. Komandos tikslas yra tęsti nuveiktus darbus ir toliau garsinti Lietuvos kaip biotechnologijų šalies vardą. Rengdamasi konkursui Vilnius iGEM komanda glaudžiai bendradarbiavo su fenilketonurijos asociacija „Dalia“, įvairiais šia liga sergančius pacientus prižiūrinčiais specialistais. Kuriant naujas technologijas, ypač gyvybės mokslų srityje, labai svarbu tinkamai informuoti visuomenę, tad šiuo tikslu buvo surengti atvirų diskusijų ciklai įvairiomis aktualiomis temomis, mokiniams 11 mokyklų visoje Lietuvoje pristatytos gyvybės mokslų naujovės. Vilnius iGEM komandai pasirengti konkursui padėjo ir šio projekto rėmėjai, tokie kaip biotechnologijų įmonė „Amilina“ ir daugumą reagentų tyrimams teikusi „Thermo Fisher Scientific“. iGEM konkursas yra metinis tarptautinis sintetinės biologijos renginys, skirtas mokiniams, universitetų studentams bei universitetų absolventams. Komandos, sudarytos iš įvairių disciplinų atstovų, visą vasarą ruošia genetiškai suprojektuotas sistemas, naudodamiesi standartinėmis biologinėmis dalimis, vadinamomis Biobricks. iGEM komandos dirba laboratorijose bei už jų ribų, kurdamos sudėtingus projektus ir pristatydamos mokslo idėjas visuomenei. Konkursas išskirtinis tuo, kad didžioji dalis atliktų projektų yra pritaikomi praktikoje, sprendžiant aktualias problemas aplinkosaugos, medicinos, gamybos ir kitose srityse.