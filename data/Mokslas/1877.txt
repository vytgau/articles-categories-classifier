Mobiliems „Android“ ir „Apple“ įrenginiams skirtame žaidime žaidėjai atveria savo kavinę ir turi ne tik gaminti maistą jos lankytojams, bet ir pasirūpinti pačiais produktais. Tarkime, norint pagaminti traškučių, reikia pasodinti ir nurinkti bulvių, o prireikus hamburgerio pirmiausia teks užsiauginti grūdus ir pastatyti mėsos parduotuvę, rašoma pranešime spaudai. Viso „Happy Cafe“ yra daugiau nei šimtas įvairaus sudėtingumo patiekalų receptų, suskirstytų į kelias populiarias pasaulio virtuves kaip amerikietiška, japoniška ir itališka. Ateityje planuojama pristatyti ir kitų kraštų patiekalus. Pasak „Nordcurrent“ vadovės Viktorijos Trofimovos, su „Happy Cafe“ studija toliau tęsia eksperimentus su pasaulyje labai populiaria ir lietuvių kūrėjų mėgstama maisto žaidimų tematika ir šį kartą ją papildo naujais ūkio priežiūros ir resursų valdymo elementais. Taip pat žaidime daugiau dėmesio skirta socialiniams aspektams: žaidėjai gali jungtis prie „Facebook", pasižvalgyti po kitų žaidėjų kavines, daryti specialias užduotis, rungtis turnyruose. V. Trofimova pasakoja, kad kuriant „Happy Cafe“ žaidimą labai pravertė patirtis, sukaupta kelerius metus dirbant su „Cooking Fever“, kurį pasaulyje jau išbandė daugiau nei 100 milijonų žaidėjų. Tad naujasis žaidimas vos pasirodęs pateko į pagrindinius „Google“ ir „Apple“ parduotuvių puslapius ir populiariausių žaidimų sąrašus JAV, Anglijoje, Prancūzijoje, Vokietijoje ir daugelyje kitų šalių, o per pirmąsias kelias dienas jau sulaukė milijono žaidėjų.