Atsakomybę už atakas prieš vyriausybės, Aukščiausiojo Teismo ir Nacionalinės asamblėjos tinklapius prisiėmė grupuotė, pasivadinusi „The Binary Guardians“. „Šie teroristiniai veiksmai, kurie trečiadienį paveikė „Movilnet“ GSM platformą, be ryšio paliko septynis milijonus iš 13 mln. valstybinio operatoriaus klientų“, – nurodė mokslo ir technologijų ministras Hugbelas Roa. Venesueloje taip pat veikia du privatūs mobiliojo ryšio operatoriai: ispanams priklausantis „Movistar“ bei „Digitel“. H.Roa teigimu, šie ryšio sutrikimai buvo dalis kibernetinių atakų, prasidėjusių pirmadienį, kai buvo įsilaužta į kelias dešimtis vyriausybinių institucijų bei privačių kompanijų tinklapių. Ministras nurodė, kad dėl šių atakų septynios valstijos neteko interneto ryšio, nors jis ir anksčiau veikė su pertrūkiais. „Šios atakos buvo surengtos su užsienio agentų pagalba; bandyta dar kartą pakenkti mūsų šalies ryšiams“, – nurodė H.Roa. Jis sakė, kad dėl incidento buvo pradėtas tyrimas.