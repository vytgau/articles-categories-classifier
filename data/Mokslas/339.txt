Klausimas nėra toks jau keistas. Nustebtumėte sužinoję, kiek daug žmonių yra nepatenkinti savo ūgiu. Kartais tai – asmeninių kompleksų klausimas. O kartais – šiuolaikinių grožio standartų įtaka. Jei kada išgirsite moteris kalbant apie tai, kokios išvaizdos vyrai joms patinka labiausiai, tarp pačių įvairiausių skirtingų savybių tikriausiai bus paminėtas ir ūgis. Kai kurie žmonės ryžtasi net ūgio didinimo operacijoms, kad tik patys sau būtų patrauklesni. Ūgį didinančios operacijos metu į šlaunis ar blauzdas implantuojami tempiantys įrenginiai, kurie per kurį laiką padidina žmogaus ūgį. Tai panašu į dantų breketus, tik veikiamas ne sąkandis, o jūsų kaulai, kurie operacijos metu dar būna ir sulaužomi. Įtaisas yra gana didelis, o procedūra – labai skausminga. 5 cm žmogus gali paaugti per 50-70 dienų, priklausomai nuo jo ištvermės. Pasekmės gali būti liūdnos – tempiamas kaulas plonėja ir silpnėja. Suaugę žmonės taip pat gali augti ir dėl įvairių sutrikimų. Auglys smegenyse gali sukelti gigantizmą – smegenys nenustoja išskirti augimo hormonų. Šį sutrikimą ir turi patys aukščiausi pasaulio žmonės. Egzistuoja ir dar keli hormonų veiklos sutrikimai, skatinantys viso kūno ar jo dalių augimą. Tačiau ir visiškai sveikas suaugęs žmogus gali paaugti nesiguldamas ant operacinio stalo. Žmogus dukart per savo gyvenimą patiria augimo šuolį. Pirmą kartą būdamas kūdikiu (iki 3 metų amžiaus), o antrą – paauglystėje (dažniausiai – būdamas 10-17 metų). Šių ūgio šuolių metu kaulų galuose susidaro augimo plokštelės. Vos jos užsidaro, augimas sustoja. Dėl įvairių priežasčių (tarp jų ir prastos mitybos), šios augimo plokštelės gali likti atviros ilgesnį laiką. Tai reiškia, kad augimas, nors ir lėtesniais tempais, tęsiasi ilgesnį laiką. Kitaip tariant, kai kurie jūsų pažįstami žmonės gali toliau augti ir būdami 25-erių ar net šiek tiek vyresni. Pasitikėti kokiomis nors tabletėmis ar liaudiškomis priemonėmis paprasčiausiai neverta. Net ir ne tokie aukšti žmonės gali būti laimingi ir sėkmingi, todėl tiesiog priimkite savo ūgį. Juk pasaulyje yra pačių įvairiausių žmonių. Moterys įprastai yra žemesnės už vyrus. Kodėl? Helsinkio universiteto mokslininkai mano, kad tiesa slypi X chromosomoje. Nuojauta kužda, kad ūgio skirtumą turėtų nulemti Y chromosoma, kurią turi tik vyrai. Tačiau mokslininkai teigia, kad egzistuoja procesas, kurio metu kai kurios X chromosomos funkcijos yra pritildomos – taip apsisaugoma nuo žalingų mutacijų. Šis procesas taip pat tarsi prislopina augimą į aukštį. Vyrai turi tik vieną X chromosomą, todėl jos variacijos nėra slopinamos. Kitas paaiškinimas, jau iš evoliucinės biologijos srities, teigia, kad vyrai augo stipresni ir aukštesni dėl to, kad jiems reikėjo medžioti. Tam reikia nemažai fizinės jėgos, o ir dydis praverčia. Moterys tuo metu daugiau rinko gamtos gėrybes – augalus, grybus, vaisius ir uogas. Tam ūgio nereikėjo, kaip ir fizinės jėgos.