Nešiojamojo kompiuterio įsigijimo procesas gali pasirodyti gluminantis, juk tenka rinktis iš šimtų skirtingų modelių, kelių kiekvieno modelio dydžių ir mažiausiai trijų skirtingų operacinių sistemų. Ką jau kalbėti apie kainas, kurios svyruoja nuo maždaug 150 iki 5000 eurų. Laimei, rasti tinkamą nešiojamąjį kompiuterį kur kas paprasčiau ir pigiau nei aptikti Higso bozoną. Kaip rašo livescience.com, šie 6 patarimai neabejotinai padės išsirinkti tinkamą pirkinį, kuris tobulai atitiks jūsų poreikius ir biudžetą. 1. Mažesnis ekranas reiškia didesnį portatyvumą. Daugumos nešiojamųjų kompiuterių ekrano dydžiai svyruoja tarp 28 ir 43 centimetrų. Visa sistema derinama taip, kad atitiktų ekraną, todėl mažesni nešiojamieji kompiuteriai yra lengvesni ir kompaktiškesni, o didesni būna masyvesni ir sveria daugiau. Jei nešiojamojo kompiuterio netenka dažnai kur nors nešiotis, 38 cm ekranas tiks kuo puikiausiai. Jei vis tik ketinate šį nepakeičiamą pagalbininką nešiotis su savimi, jums labiau tiks 33 ar 35,5 cm modelis, pavyzdžiui, „Dell XPS 13“, garantuojantis idealiausią balansą tarp ekrano dydžio ir portatyvumo. Vaikams iki 12 metų bus patogesnis variantas, kurio ekranas – 29,5 ar 32 cm, o štai 43 centimetrų ekrano nešiojamąjį rinktis vertėtų tik tuo atveju, jei ketinate jį laikyti ant darbo stalo. 2. Rinkitės nešiojamąjį kompiuterį, kurio raiška siektų mažiausiai 1080 pikselių. Jei galite sau tokį variantą leisti (tokių variantų galima rasti net ir kainų kategorijoje iki 400 JAV dolerių (341 euro), įsigykite nešiojamąjį kompiuterį, kurio ekrano raiška siekia mažiausiai 1920 x 1080 (tą patį reiškia 1080 arba „full HD“ užrašas). Tokia raiška suteikia galimybę lengviau skaityti internetiniuose puslapiuose pateikiamą informaciją jų nesklaidant ir turint galimybę atsiversti du puslapius greta, kad atliktumėte kelias užduotis vienu metu. 3. Rinkitės nešiojamąjį kompiuterį, kurio baterijos darbo laikas siekia mažiausiai 8 valandas. Jei planuojate dalį laiko su kompiuteriu praleisti ne prie elektros lizdo, kad ir lovoje ar ant sofos, ieškokite nešiojamojo kompiuterio, kurio baterijos darbo laikas būtu didesnis nei 8 valandos. Puikus pavyzdys su netrumpą darbo laiką turinčia baterija už adekvačią kainą – „Asus ZenBook UX330UA“. Šio modelio baterijos darbo laikas siekia 9 valandas. Tiesa, žaidimų kompiuteriai, kuriems reikia tikrai daug energijos, – šios taisyklės išimtis. 4. „Chromebook“ operacinė sistema tinkama vaikams, tačiau „Windows“ ar „macOS“ kur kas labiau tiks visiems kitiems. „Google's Chrome OS“ operacinė sistema dažnai naudojama mokyklose, nes ja lengva naudotis vaikams ir sudėtinga apkrėsti virusiais. Geriausias šiuo metu rinkoje siūlomas „Chromebook“ variantas – „Asus Chromebook Flip C302CA“. Vis tik dar karta vertėtų akcentuoti, kad nešiojamasis kompiuteris su „Windows 10“ operacine sistema ar „MacBook“ suteiks kur kas daugiau funkcionalumo. Jei negalite apsispręsti rinkdamiesi tarp „Windows“ ir „macOS“, atkreipkite dėmesį, kad pirmasis variantas suteikia kur kas daugiau pasirinkimų prieinamomis sąlygomis, įskaitant nešiojamuosius kompiuterius su liečiamais ekranais, o „MacBook“ variantai garantuoja didesnę apsaugą ir geresnę programinę įrangą nuotraukų ir vaizdo įrašų redagavimui. 5. „Du viename“ variantą rinkitės tik tada, jei jums reikalingas liečiamas ekranas. Didelė šiandieninių nešiojamųjų kompiuterių dalis yra „du viename“ variantai su galimybe rinktis įprastinį ar planšetės veikimo režimus. Tokie variantai, pavyzdžiui, „Lenovo Yoga 920“ tinkami, jei iš tikrųjų ketinate ekraną liesti. Vis tik dažniausiai už tą pačią sumą galite įsigyti geresnėmis charakteristikomis pasižymintį įprastinio veikimo nešiojamąjį kompiuterį. Paprastai „du viename“ variantai būna brangesni, o baterijos darbo laikas – trumpesnis, lyginant su neliečiamų ekranų variantais. 6. Esminės specifikacijos: „Core i5“, 8 GB operatyvioji ir 256GB SSD disko atmintis. Jei esate pasirengę naujam nešiojamajam kompiuteriui skirti daugiau nei 600 JAV dolerių (512 eurų), turėtumėte ieškoti varianto su „Intel Core i5“ procesoriumi („Intel Core i7“ ar „AMD Ryzen Mobile“ taip pat tinka), 8 GB operatyviąja atmintimi, 256 GB SSD disko atmintimi ir 1080 pikselių raiškos ekranu. Itin svarbu rinktis ne kietąjį, o SSD diską, nes pastarasis garantuoja spartesnį programų veikimą.