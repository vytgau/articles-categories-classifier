Lietuvai tapus asocijuota CERN nare, doktorantams, studentams ir mokslininkams atsivers dar didesnės galimybės dirbti ir stažuotis CERN, o pramonės įmonės galės dalyvauti CERN pirkimuose, rašoma pranešime spaudai. Asocijuota narystė CERN padės parengti tarptautinio lygio Lietuvos mokslininkų, inžinierių ir informacinių technologijų specialistų komandą, kuri dalyvautų dideliuose tarptautiniuose moksliniuose, technologiniuose projektuose fizikos, radiobiologijos, medicinos fizikos, branduolinės fizikos srityse. Lietuva turi bendradarbiavimo su CERN potencialą ne tik fizikos ir informatikos bei švietimo, bet ir pramonės bei medicinos srityse. CERN projektuose dalyvauja Lietuvos mokslininkai ir tyrėjai bei studentai, kurie parsiveža į Lietuvą naujas žinias, mokslinius kontaktus, įgytą kvalifikaciją. CERN stažuojasi Lietuvos fizikos ir informacinių technologijų mokytojai. Lietuvos mokslininkai su CERN kontaktus užmezgė po Lietuvos nepriklausomybės atkūrimo, o dvišalis Lietuvos ir CERN bendradarbiavimas prasidėjo 2004 metais, kai buvo pasirašytas susitarimas dėl Lietuvos institucijų dalyvavimo CERN atliekamuose didelių energijų dalelių fizikos bandymuose. 2017 m. birželio 27 d. Vilniuje pasirašytas Lietuvos ir CERN susitarimas dėl asocijuotos narystės įsigalios Prezidentės teikimu jį ratifikavus Seimui. Netoli Ženevos veikiančiame CERN centre įsikūrusi didžiausia pasaulyje dalelių fizikos laboratorija, čia įrengtas Didysis hadronų greitintuvas. Centras ne tik atlieka priešakinius mokslo eksperimentus, bet ir prisideda ir prie technologinio progreso. Būtent CERN buvo sukurtas internetas. Šiuo metu CERN veiki tinklynas, kuri yra viena pajėgiausių skaičiavimo sistemų pasaulyje, prie kurio praktiką atlikti turi galimybę ir informacinių technologijų studentai iš Lietuvos.