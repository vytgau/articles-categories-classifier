Žmonės dažnai patys sau neatsako į klausimą, kodėl jie nori pokyčių. Taip pat trūksta žinių, kaip išsiugdyti teisingus įpročius, palaikymo ar bendraminčių. Laimei, gyvename technologijų amžiuje, tad pristatome TOP 5 išmaniuosius įrenginius, kurie padės įgyvendinti Naujųjų metų pažadus atsikratyti nereikalingo svorio. Įrenginys, kurį kiekvienas rasime savo kišenėje Jeigu esate tvirtai apsisprendęs keisti gyvenimo būdą, tačiau norite tai daryti mažais žingsneliais ir be didelių investicijų, pats laikas iš kišenės išsitraukti išmanųjį telefoną. Tik šį kartą ne tam, kad panaršytumėte po socialinius tinklus ir net nepastebėję praleistumėte pusvalandį žiūrėdami į mielų gyvūnėlių vaizdo įrašus. Sakoma, kad geriausiai motyvuoja aiškiai matomi pasiekti rezultatai. Būtent čia jums ir pagelbės mobilusis telefonas. Yra begalė nemokamų programėlių, kurias parsisiuntę galėsite skaičiuoti nueitus žingsnius, kalorijas. Taip pat gausu programėlių, kurios primins pajudėti, leis susidaryti mitybos ir sporto planą. Vienos iš populiariausių yra „My Fitness Pall“, kuri pagal dabartinį ūgį ir svorį bei siekiamą svorį parinks, kiek kalorijų jums reikia suvartoti. Štai „FitNotes“ leis susidaryti treniruočių programą, o „Runkeeper“ ar „Endomondo“ rodys nueitą, nubėgtą atstumą. Viskas, ką reikia padaryti – įsirašyti programėlę ir sekti rezultatus! Svarstyklių bijoti nereikia Dar vienas prietaisas, kuris gali padėti siekti užsibrėžtų tikslų yra išmanios svarstyklės. Kuo jos skiriasi nuo paprastų? Išmanios svarstyklės parodo ne tik kūno svorį, bet ir riebalų bei raumenų masės santykį, kūno masės indeksą ir kita. Kodėl tai naudinga? Klaidingai manoma, kad pagrindinis rodiklis metant svorį yra kilogramai. Juk raumenys sveria daugiau nei riebalai, tad gražėjant figūrai, skaičiukai gali ženkliai nekisti. Tai dažnai demotyvuoja, nes pasikliauname tik kilogramais, o būdami itin savikritiški, pasikeitusį vaizdą veidrodyje ne taip lengvai pastebime. Taigi, jei vertinsite ne tik sumažėjusius kilogramus, bet ir pasikeitusį raumenų bei riebalų masės santykį, rezultatai matysis aiškiau, greičiau ir paprasčiau. Motyvacija neblės, o tik didės. Laikrodžiai seniai rodo daugiau nei laiką Dirbate sėdimą darbą? Net nejaučiate, kaip prie darbo stalo nepajudėję praleidžiate pusdienį? Pats laikas įsigyti išmaniąją apyrankę, kuri skaičiuos žingsnius, kalorijas ir nuolat primins, kad reikia pajudėti. Galite įsigyti išmaniąją apyrankę, kuri nustatytu laiku suvibruos ir paskatins atsistoti, nueiti bent 100 žingsnių. Žinoma, išmaniosios apyrankės turi kur kas daugiau funkcijų nei žingsnių skaičiavimas. „Jeigu sportuojate, specialioje programėlėje telefone matysite, kokio tipo pratimus atlikote. Pasirinktu tempu pasiekėte apšilimo režimą ar riebalų deginimo. Analizuojant šiuos skaičius galima pasiekti dar geresnių rezultatų, – pranešime spaudai pasakoja „ACME Europe“ Produktų skyriaus vadovas Ignas Rumbutis. – Programėlėje taip pat galite stebėti paviršinio ir gilaus miego laiką, atitinkamai nueiti miegoti ar keltis anksčiau. Gera savijauta ir aukštas motyvacijos lygis stipriai susiję. Pats naudoju išmaniąją apyrankę su pulsometru, kuri turi skirtingus sporto režimus. Man patinka stebėti, kaip kinta rezultatai atliekant įvairius pratimus. Juk kalorijos deginamos skirtingai einant, bėgant ar žaidžiant tenisą“. Užsibrėžtų tikslų siekti klausantis mėgstamos muzikos – lengviau Elementaru, bet dažnai pamirštama, kad muzika gana stipriai veikia mūsų psichiką ir parinkta teisingai gali padėti siekti savo tikslų. Svarbu neužmiršti ir tinkamos įrangos jai klausyti. Kalbame ne apie prabangią namų garso sistemą, o, tiesiog, ausines. Jeigu jūsų šių metų tikslas – kasdien nueiti daugiau žingsnių, jums puikiai tiks belaidės į ausis kišamos ausinės. Neužima daug vietos, laidai nesusipainioja, patogu ir paprasta visada turėti su savimi. Jeigu nusprendėte aktyviai sportuoti, rinkitės būtent sportui skirtas ausines. Jos atsparios prakaito lašams, dažnai turi specialius kabliukus, kad intensyviai judant nekristų iš ausų. Gera muzika ir komfortas padės įveikti tas papildomas 10 minučių ant bėgimo takelio. Jei sporto salė, dviračiai, grupiniai užsiėmimai negelbėja Bėgimo takelis niekada nebuvo jūsų draugas? Ilgi pasivaikščiojimai greitai pabosta, o dviratis atrodo praeitų metų išradimas? Rinkitės riedžius! Iš pirmo žvilgsnio atrodo „koks čia sportas, kai tave veža“. Patikėkite, vien bandant išstovėti ant riedžio dirba dauguma kūno raumenų. Norint pasukti, apsisukti, sustoti ar judėti greičiau reikia pasitelkti tam tikras raumenų grupes, ypatingai kojų ir nugaros. Vienintelis trūkumas – elektrinių transporto priemonių kaina. Ji prasideda nuo šimto eurų, tačiau jeigu norėsite įsigyti kokybiškesnį, greitesnį, patikimesnį riedį, teks sumokėti bent jau penkis šimtus. Taigi, tegul būtent šie metai būna tokie, kokių norite. Įgyvendinkite galbūt mažas, bet jums labai reikšmingas permainas. Siekite tikslų ne vieni – pasitelkite išmaniuosius įrenginius, juk tam jie ir buvo sukurti!