Atnaujinus operacinę sistemą iki „iOS 10.1“ arba iki „iOS 10.1.1“, kai kurie „iPhone“ modeliai galutinai išsijungia, nors jų telefonų akumuliatoriai nėra visiškai išsikrovę: taip nutinka, kai akumuliatoriaus ikona rodo apie 30 proc. Tada, kai telefonai prijungiami prie akumuliatoriaus pakrovėjo, jie pradeda krautis nuo 30 proc. žymės. „Hacker News“ ir „Reddit“ vartotojai skundėsi susidūrę su panašiomis situacijomis. Businessinsider.com žurnalistai taip pat buvo patyrę neplanuotus išsijungimus. Panašu, kad skunduose nurodomos vis kitos nesklandumų aplinkybės. „iPhone“ dažnai išsijungia tuo metu, kai telefonas pasiekia apie 30 proc. akumuliatoriaus įkrovimo lygį: kartais tai nutinka dar neperžengus 30 proc. ribos. Nesklandumus patiria „iPhone“ modelių „6s“, „6s Plus“, „6“, „5s“ turėtojai. Anksčiau lapkritį „Apple“ pranešė, kad bendrovė nemokamai pakeis baterijas tiems naudotojams, kurių telefonai linkę netikėtai išsijungti. Bendrovės atstovai teigė, kad „problema paveikė tik mažą kiekį „iPhone 6s“ telefonų“, pagamintų nuo 2015 m. rugsėjo iki spalio. Businessinsider.com rašė, kad bendrovė „Apple“ buvo paprašyta pakomentuoti situaciją, tačiau to nepadarė.