„Kenkėjo platinimui programišiai pasinaudojo populiariais internetiniais vaidmenų žaidimais, kuriuose vienu metu dalyvauja daug žaidėjų. Šie žaidimai buvo modifikuoti, kad jie galėtų atsiųsti kitus virusus“, – pranešime cituojamas ESET kenksmingų programų tyrėjas Tomašas Gardonas. Tarp pakenktų žaidimų buvo naudojami keli „Aeria Games“ žaidimai, platinami neoficialiose svetainėse. „Joao“ kenkėjų atsisiuntėjas taip pat buvo platinamas su anime stiliaus žaidimu „Grand Fantasia“. „Joao“ virusu užkrėsti žaidimai galėjo rinkti informaciją iš žaidėjų kompiuterių, atsisiųsti papildomus komponentus iš valdymo ir kontrolės serverio. ESET tyrėjai nustatė, kad šie komponentai pasižymėjo įsilaužimo pro galines duris, šnipinėjimo ir DDoS funkcijomis. Pasak programinės įrangos platintojos „Baltimax“ pardavimų vadovo Deivido Pelenio, žaidėjai vis dažniau tampa programišių taikiniu. „Žaidimų rinka nuosekliai auga – daugėja ne tik kompiuterinių, bet ir išmaniesiems telefonams pritaikytų žaidimų. Tai masina programišius, siekiančius pasipelnyti iš vartotojų duomenų: bankininkystės prisijungimų, socialinių tinklų paskyrų ir kitų asmens duomenų“, – teigia D. Pelenis. Nors įprastai kenkėjais užkrėsti žaidimai prastai veikia arba įdiegus žaidimą paaiškėja, kad jį žaisti visiškai nepavyks, „Joao“ kūrėjai pasistengė, kad vartotojai nepastebėtų jokio skirtumo. Tad antivirusinių programų bei ugniasienių nenaudojantys žaidėjai lengvai tapo programišių aukomis. „Su atakomis susiduriame ir Lietuvoje. Šiemet per mūsų kvalifikacijos į „GameOn“ kompiuterinių žaidimų turnyrą turėjome nutraukti kovas, nes viena komanda patyrė DDOS ataką, kurios nesugebėjo sustabdyti. Teko komandą pašalinti iš žaidimo ir skirti jiems techninį pralaimėjimą. Taip nutiko todėl, kad žaidėjai nenaudojo VPN ir neapdairiai saugojo savo kompiuterių duomenis – kiti žaidėjai galėjo juos paviešinti“, – pasakoja „GameOn“ vadovas Artūras Rumiancevas. Pasak jo, žaidėjai su kenkėjais ir programišių atakomis dažnai susiduria ne tik, kai žaisdami internete išjungia antivirusinę programą, bet ir atsisiųsdami kenksmingas, dažniausiai piratines programas, kad veiktų jų norimi žaidimai.