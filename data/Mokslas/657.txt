Tą pošlykštį kvapą sukelia bakterijos, kurios maitinasi žmonių odos gabalėliais, kurie įstringa oro kondicionierių viduje. Šį kvapą žmonės prilygina šlapimui – jis yra labai nemalonus ir auga kartu su oro kondicionieriaus amžiumi. Kinų mokslininkai pabandė išsiaiškinti, kas jį sukelia, ir nustatė, kad senuose kondicionieriuose kaupiasi keratino, mūsų odoje esančio baltymo, skaidymo atliekos. Kitas tyrimas pabandė tiksliau išsiaiškinti nemalonaus kvapo priežastis. Buvo tirtos įvairios pelėsio ir bakterijų rūšys. Visgi, paaiškėjo, kad keratino skaidymo proceso metu išskirtas amoniakas, kuris skleidžia šlapimą primenantį kvapą, ir yra dvoko priežastis. Kondicionieriaus naudojimo metu į jį patenka ore pasklidusios žmogaus odos dalelės ir pleiskanos. Jos tampa bakterijų maistu. Kuo ilgiau veikia kondicionierius, tuo daugiau maisto turi šios bakterijos ir tuo daugiau nemalonaus kvapo kambaryje. Šio kvapo susidarymui, beje, galima užkirsti kelią reguliariai keičiant filtrus. Ore skraidančios odos dalelės iš tiesų gali sukelti ir didesnių problemų. Oregono valstijos universitetas nustatė, kad odos dalelės ir jomis mintančios bakterijos sukelia didžiąją dalį chirurginių operacijų metu prasidedančių infekcijų. Medicininis personalas visada dėvi pirštines, specialią aprangą ir kepures, o pacientas yra uždengiamas specialiu audiniu. Visgi, atviros odos lopinėliai vis tiek po truputį atsikrato viršutinio sluoksnio. Taigi, ore yra odos dalelių. Žinoma, operacinės turi labai modernias ir švarias ventiliacijos sistemas, tačiau ir jos negali visiškai pašalinti itin mažų odos gabalėlių. Problema dar paaštrėja, kuomet paciento temperatūros palaikymui naudojami orą pučiantys šildytuvai. Mokslininkai teigia, kad dabartinėmis priemonėmis odos dalelių debesų operacinėse beveik neįmanoma išvengti, tačiau geriausia išeitis būtų atsisakyti orą maišančių šildymo priemonių. Kita vertus, jei jūs ruošiatės operacijai, labai bijoti nereikėtų, nes infekcijas operacinėse pasigauna tik 2 proc. pacientų ir tik 3 proc. iš šių nelaimingųjų nuo to miršta. Žmogaus oda nuolat atsikrato kieto viršutinio sluoksnio. Jis atsiskiria labai mažomis dalelėmis, kuriomis mes vėliau patys ir kvėpuojame. Tai dažniausiai nėra didelė problema, tačiau reguliarus namų valymas ir vėdinimas yra būtinas, siekiant išvengti nemalonių kvapų.