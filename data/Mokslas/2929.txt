Tyrimų bendrovės „IHS” ekspertai tikina, kad kiekvienas už 935 JAV dol. mažmeninę kainą parduotas išmanusis telefonas į jo gamintojo sąskaitą atneš 88,2 JAV dolerių pelno. Tačiau visi šie skaičiavimai yra gana santykiniai, nes nėra patikimų duomenų apie visas išlaidas, kurios galiausiai paveikia galutinę kainą. Tiksliai žinoma tik „Samsung“ išlaidos rinkodarai ir logistikai, taip pat tai, kad kompanijos veiklos pelno marža siekia 10,8 proc. Populiariausių prekinių ženklų prietaisų didžiąją kainos dalį sudaro išlaidos reklamai, tyrimai, įvairaus plauko specialistų atlyginimai, jų darbo vietų įrengimas, išlaikymas ir t.t. Visa tai sudaro sąlygas sukurti naujas technologijas ir neleidžia rinkai užsistovėti vietoje, vartotojus nuolat viliojant vis geresniais, greitesniais ir patogesniais sprendimais. Daug paprasčiau apskaičiuoti išmaniojo telefono komponentų savikainą, ir „IHS” specialistai tai padarė, išnagrinėję flagmano gamyboje panaudotas medžiagas bei techninę įrangą. Taigi, „Samsung Galaxy S8“ su 64 GB vidinės atminties gamintojui atsieina 307,5 JAV dol. Pasak ekspertų, jei „Samsung“ sugebės parduoti planuojamus 50 milijonų išmaniųjų telefonų, Pietų Korėjos milžino grynasis pelnas sieks 3-4,4 mlrd. JAV dol. Palyginimui priminsime, kad praėjusių metų rugsėjį aukščiau minėta analitikų bendrovė įvertino „iPhone 7“ savikainą, kuri tuo metu siekė 224,8 JAV dol., o jo kaina buvo apie 800 JAV dol. Gamintojo grynasis pelnas už vieną parduotą įrenginį siekė apie 184 JAV dol.