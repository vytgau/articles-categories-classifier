Apie tai pranešė „SpaceX“ prezidentė Gwynne Shotwell, pasisakydama 33-ajame Kosminiame simpoziume, praneša „SpaceNews“. „SpaceX“ pirmąją raketos nešėjos „Falcon 9“ pakopą projektavo daugkartiniam naudojimui, tačiau kompanija iki šiol skelbė tik numanomą daugkartinio pakopos naudojimo ekonomiją. Iš pradžių „SpaceX“ įkūrėjas Elonas Muskas sakė, kad pirmosios „Falcon 9“ pakopos gali būti panaudotos iki dvidešimties kartų ir pažymėjo, kad daugkartinis „Falcon 9“ naudojimas palydovų pakėlimą į orbitą gali atpiginti 30 proc., palyginti su kitų šiuolaikinių raketų nešėjų naudojimu. 2016 metais paaiškėjo, kad „SpaceX“ klientams siūlo dešimties procentų nuolaidą, naudojant jau skridusias pirmąsias pakopas. Nepaisant sėkmingo pakartotinio paleidimo, „SpaceX“ tik visai neseniai pranešė, kiek naudingesnis pakartotinis pakopos naudojimas, palyginti su naujos gamyba. Pasisakydama 33-ajame Kosminiame simpoziume, „SpaceX“ prezidentė G. Shotwell tikslių skaičių neminėjo, tačiau pateikė apytikslę informaciją apie realią ekonomiją, įskaitant pirmos pakopos rengimo pakartotiniam skrydžiui atliktus remonto ir atnaujinimo darbus. Pasak „SpaceX“ prezidentės, išlaidos šiems darbams buvo „gerokai mažesnės, nei pusė naujos pirmosios pakopos kainos“.  Ji pabrėžė, kad ateityje darbų bus atliekama mažiau, o ilgainiui „SpaceX“ tikisi pereiti prie 24 valandų trukmės pakopos parengimo pakartotiniam pakilimui ciklo. „Kalbant apie pakartotinį panaudojimą, mes iš tiesų manome, kad rimtai vertinti šią technologiją galima tik tada, jei pirmoji pakopa pakartotiniam skrydžiui gali būti parengta taip pat greitai, kaip grąžinti lėktuvą iš reiso“, - sakė ji. Ateityje „SpaceX“ dar planuoja sumažinti pakilimo kainas klientams, tačiau menkiau, nei sumažės pati pakartotinio pakilimo kaina, nes kompanija planuoja atgauti dalį lėšų, išleistų daugkartinės „Falcon 9“ kūrimui. 2017 metų kovo pabaigoje „SpaceX“ pirmą kartą paleido jau anksčiau naudotą pirmąją raketos nešėjos „Falcon 9“ pakopą, o paskui vėl ją nutupdė. Vėliau paaiškėjo, kad kompanijai pavyko nutupdyti apsauginį gaubtą. Be to, 2017 metų vasarą planuojami pirmieji sunkiosios klasės raketos nešėjos „Falcon Heavy“ bandymai, kai „SpaceX“, tikėtina, pabandys nutupdyti antrąją pakopą, tačiau kol kas nėra žinoma, kokia bus antros pakopos pakartotinio naudojimo nauda.