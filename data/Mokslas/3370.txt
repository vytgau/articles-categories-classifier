„Grobuonis“ jau yra legenda. Tiek dizaino sprendimai, tiek žiniasklaidoje skambus jo pavadinimas tapęs karinio drono sinonimu. Vis tik realybėje šis 22-us metus skaičiuojantis aparatas nėra toks mirtinas, koks gali atrodyti iš žinių reportažų. Jį netgi galima pavadinti vienu iš įspūdingiausių žiniasklaidos burbulų. Dronų pagaminta vos kiek daugiau nei 300. Iš šio skaičiaus dar mažiau, vos iki 100, yra tikri koviniai dronai galintys patys naikinti taikinius. MQ-1 įpėdinis yra MQ-9 Reaper (liet. Giltinė). Būtent šis modelis, pristatytas 2007 metais, taps nepilotuojamų oro atakų pagrindu. Kuo jis geresnis? Kariškių atsakymas – viskuo. Pirmasis dronas buvo kurtas kaip žvalgybinis orlaivis ir tik pasikeitus situacijai po rugsėjo 11-osios išpuolių, jis buvo perdarytas į tai, ką dabar dažnai matome spaudoje. Tuo tarpu antrasis buvo kurtas žinant, ką jis turės atlikti ir mokantis, kaip tą reiks įgyvendinti. Dėl to artimoms iš oro paramos operacijoms jis daug kartų tinkamesnis ir gabenamos amunicijos kiekiu. „Grobuonis“ gali gabenti apie 200 kilogramų naudingo krovinio, tai maždaug 2 „Hellfire“ raketos, galinčios naikinti sunkiai šarvuotus taikinius, arba iki 6 „Griffin“ lengvųjų raketų, skirtų naikinti mažiau apsaugotus taikinius. „Giltinė“ turi ženkliai didesnį keliamąjį resursą bei net 7 tvirtinimo taškus. Tai leidžia ne tik gabenti daugiau taikinius naikinančių raketų, bet panaudoti ir lazeriu nutaikomas išmaniąsias bombas GPU-12. Palyginimui, pastaroji bomba, sverianti 230 kg, kainuoja 22 tūkst. JAV dolerių už vienetą ir daro daug žalos, o viena „Hellfire“ raketa sunaikina vieną taikinį, bet jos panaudojimas atsieina 110 tūkst. JAV dolerių. Tai yra penkiskart brangiau. Be to, naujesnis orlaivis yra ir ženkliai greitesnis. Medžiojant partizaniniame kare kovojančius oponentus greita dislokacija leidžia tikėtis geresnių rezultatų. Pavėluosi ir visa misija žlugs. Tad, kai šių metų liepos 1-ą dieną MQ-1 bus pradėti atitraukti iš tarnybos vietų, teroristai nesijaus ramiau. Atitraukimas, planuojama, užtruks apie 3 mėnesius. Neabejotinai kai kurios šiandieninės operacijos turės būti atidėtos. Tą leido suprasti 20-osios oro atakos eskadrilės vadas teigęs, kad iki 30 proc. savo pajėgumų praradimas bus kurį laiką jaučiamas. Tačiau naujesnė technika padės geriau pasitikti ateityje kilsiančius iššūkius. O į trūkstamas pozicijas bus perkami naujesni ir modernesni aparatai. Vargu, ar per tą trumpą laiką ISIS ar kokia panaši jėga spės pasiekti skambesnių laimėjimų. Tiesa, dabar už naują oro pajėgų nepilotuojamą lėktuvą vietoje 4 milijonų reiks mokėti 11.