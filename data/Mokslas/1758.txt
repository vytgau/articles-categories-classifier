Skundas vienam San Francisko teismui pateiktas trijų moterų vardu. Jos teigia, kad „Google“ Kalifornijoje vykdo „sistematinę ir plačiai apimančią diskriminaciją dėl atlyginimų ir kėlimo pareigose prieš moteris darbuotojas“. Moterų advokatai nori pasiekti, kad šiam skundui būtų suteiktas grupinio ieškinio statusas, kad būtų galima atstovauti didesniam skaičiui moterų, dirbusių bendrovėje „Google“. Pastaroji visus jai metamus kaltinimus neigia. „Mes tikrai sunkiai dirbame, kad sukurtume puikia darbo aplinką visiems ir suteiktume visiems galimybes klestėti, – sakė „Google“ atstovė Gina Scigliano. – Kalbant apie šį konkretų ieškinį, mes jį išnagrinėsime, tačiau su pagrindiniu kaltinimu nesutinkame.“ Minėtoms moterims atstovaujantys advokatai kaltina „Google“ pažeidus Kalifornijos lygaus atlygio įstatymą. Jų teigimu, „Google“ moterims nuolat skirdavo „žemesnės grandies“ darbus, mažiau mokėjo ir suteikė mažiau galimybių būti paaukštintoms, lyginant su vyrais darbuotojais.