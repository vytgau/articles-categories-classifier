Perseidų meteorų strėlės žvaigždėtame danguje sužimba skriejančiai apie Saulę mūsų planetai kertant Svifto-Tutlio kometos orbitą. Meteorai įsižiebia kai kadaise kosminėje erdvėje praskriejusios kometos pažertos dulkelės papuola į Žemės atmosferą ir sudegdamos žybteli meteorų šviesa. Svifto-Tutlio kometa atrasta 1862 m., o paskutinį kartą arčiausiai žemės praskriejo 1992 m., kito jos sugrįžimo laukiama po 130 metų – 2126 m. rugpjūčio 5 d. Tuomet ji bus matoma plika akimi. Astronomai Svifto-Tutlio kometos sukeliamą meteorų srautą vadina Perseidais, nes stebint iš Žemės atrodo, kad meteorų „strėlės“ susikryžiuoja Persėjo žvaigždyno srityje. Perseidai regimi kasmet nuo liepos 17 iki rugpjūčio 24 d. Etnokosmologas Jonas Vaiškūnas sako, kad gausiausiai „krentančių žvaigždžių“ šiemet turėtų iškris naktį iš rugpjūčio 11 į 12 d. Įspūdingiausio reginio galima tikėtis po vidurnakčio kai nusileis priešpilnis Mėnulis ir jo šviesa nestelbs silpnesnių meteorų žybsnių. Pasak NASA meteorų ekspertų Perseidai šiemet gali pradžiuginti gausesniu meteorų srautu nei paprastai. Anot mokslininkų, galima tikėtis nuo 150 iki 200 meteorų per valandą. Vadinasi, per minutę, idealiomis sąlygomis, galėtume išvysti 2-3 meteorus. Jei prognozės išsipildytų, tai būtų gausiausi Perseidai nuo 2009 metų. „Tarptautinė meteorų organizacijos duomenimis Perseidų meteorų srauto maksimumas turėtų pasireikšti rugpjūčio 12 d. tarp 16 ir 18:30 val. Lietuvos laiku. Tačiau žinomas prancūzų dinamikos specialistas Žeremis Vobajona teigia, kad 7 valandomis anksčiau gali įvykti ir papildomas Perseidų pikas. Tad stebėti Perseidų maksimumą patartina tiek naktį iš ketvirtadienio į penktadienį tiek ir iš penktadienio į šeštadienį. Geriausia tai daryti po vidurnakčio nusileidus priešpilniui Mėnuliu“, – teigia etnoastronomas J. Vaiškūnas. Pasak etnoastronomo, rugpjūtis ne veltui vadinamas „krintančių žvaigždžių“ mėnesiu, mat meteorų kiekį rugpjūčio danguje dar padidina ir kiti panašiu laiku kaip ir Perseidai besireiškiantys meteorų srautai, o būtent: Kapa Cignidai (Gulbės žvaigždyne, VIII. 03 – VIII.25) ir Akvaridai (Vandenio žvaigždyne, VII.12 – VIII.23), Kaprikorinidai (VII. 03 – VII.15) ir kai kurie kiti. Kitas nemažiau įspūdingas meteorų srautas Geminidai mūsų lauks šių metų gruodžio 14 d. tuomet žvaigždėtu dangumi turėtų praskrieti nuo 100 iki 120 meteorų per valandą. Jei jums pavyks ne tik pamatyti, bet ir įamžinti šį nepaprastą vaizdą, prašome Jūsų – pasidalinkite nuotraukomis ir vaizdo įrašais su tais, kuriems to padaryti nepavyko! Jūsų nuotraukų lauksime el.paštu pilieciai@delfi.lt. 