Vartotojų technologijų asociacijos prezidentas Gary Shapiro šiuo klausimu nepalankiai įvertino Jungtinę Karalystę, lygindamas ją su Prancūzija, Nyderlandais bei Izraeliu. Vienas iš renginyje dalyvaujančių britų bendrovių vadovų teigė, kad ši kritika yra pagrįsta. Tačiau JK tarptautinės prekybos departamento vadovas tikina, kad jie teikia „tikslingą paramą“. CES yra vienas didžiausių metinių technologijų renginių, kuris suteikia galimybę bendrovėms susitikti bei derėtis su mažmeniniais prekybininkais, taip pat viešai pademonstruoti savo produktus žurnalistams bei analitikams. Manoma, kad iki sekmadienio vyksiantį renginį aplankys apie 177 tūkst. lankytojų. Šių metų CES renginyje dalyvauja beveik penkis kartus daugiau Prancūzijos bendrovių nei JK. G. Shapiro manymu, kasmet Prancūzijos bendrovių daugėja dėl šios šalies valdžios pastangų padedant vietiniams verslininkams. „Matome, kad kitos šalys pastebi jų pastangas, - teigia Asociacijos prezidentas. - Pastebėjome, kad Nyderlandai ir kitos valstybės šiemet itin stipriai vejasi. Tačiau Jungtinė Karalystė, atvirai kalbant, truputį atsilieka. Šiemet pas mus vieši JK ministras, tačiau didelio jų aktyvumo CES konferencijoje nematome. Manau, kad tai, tam tikra prasme, gėdinga. Kai neseniai viešėjau Londone, šią problemą iškėliau vienam iš ministrų ir jis atsakė: „Taip, tai neįtikėtina. Man leidžia vykti į renginį Teksase, tačiau dėl neaiškių priežasčių kelionė į Las Vegasą vertinama neigiamai. Tai – ganėtinai trumparegiškas požiūris.“ CES taiko nuolaidas stendams „Eurekos“ parko startuolių zonoje. Šių metų renginyje yra Prancūzijos, Ukrainos, Čekijos, Saudo Arabijos, Olandijos, Izraelio, Naujosios Zelandijos ir Jungtinių Valstijų stendai, kuriuos remia valdžios agentūros, siekiančios padėti vietiniams verslininkams.