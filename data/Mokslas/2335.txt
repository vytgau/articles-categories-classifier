Fondas „Libertad“ investuos į kompanijas, užsiimančias technologijų inovacijomis tokiose srityse kaip robotai, energijos akumuliavimas, duomenų šifravimas, asmenybės profiliavimas, teksto analizė. „Mossad“ išplatintame reklaminiame vaizdo įraše matoma lauko kavinėje sėdinti agentė, kuri įsideda kontaktinius lęšius su veidų atpažinimo programa, kad identifikuotų savo taikinius. „Libertad“ tinklalapyje rašoma, kad fondas siūlo skirti iki 568 tūkst. JAV dolerių „svarbių, perspektyvių ir novatoriškų projektų moksliniams tyrimams ir plėtrai, mainais neprašydamas akcijų“. Izraelio premjero biuro išplatintame pareiškime rašoma, kad mainais į finansavimą „Mossad“ gaus licenciją naudoti sukurtas technologijas nemokėdamas jokių autorinių atlyginimų už intelektinę nuosavybę.