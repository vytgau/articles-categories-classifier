Šiuo metu vartotojai, lankydamiesi ar laikinai apsigyvenę kitoje ES šalyje, dažnai negali naudotis interneto turinio paslaugomis, kaip antai klausytis muzikos, žaisti žaidimų, žiūrėti filmų, pramoginių programų ar sporto renginių, nors jie šias paslaugas užsiprenumeravę savo šalyje. To priežastis – naudojimąsi šiomis paslaugomis kitoje šalyje riboja teritorinė ir išimtinė licencijavimo praktika. Naujosios ES taisyklės pašalins šiuos apribojimus ir suteiks galimybę naudotis minėtu mokamu interneto turiniu laikinai esantiems kitoje ES šalyje dėl atostogų, studijų ar verslo. Jos bus taikomos tik mokamoms interneto paslaugoms, tokioms kaip „Netflix", „Amazon Prime" ar „Spotify". Nemokamoms paslaugoms perkeliamumo prievolės nebus, tačiau jų teikėjai turės lengvesnę galimybę padaryti jas prieinamas visoje ES. Naujasis teisės aktas leis interneto turinio paslaugų teikėjams imtis „tinkamų ir proporcingų priemonių“ patikrinti savo abonento nuolatinę gyvenamąją vietą, pavyzdžiui, remtis elektroniniu identifikavimu, mokėjimo informacija, viešomis mokesčių deklaracijomis, pašto adresu ar IP adresu. Paslaugų teikėjai privalės informuoti klientus apie jų naudojamą nuolatinės gyvenamosios vietos tikrinimo metodą, taip pat imtis priemonių apsaugoti šiuos duomenis. „Tai žingsnis link bendros skaitmeninės rinkos, kurios laukia ES piliečiai. Naujosios taisyklės padidins paslaugų mobilumą nepamindamos autorių teisių apsaugos“, – pažymėjo EP pranešėjas Jean-Marie Cavada (Liberalai ir demokratai, Prancūzija). Naujosioms taisyklėms pritarė 586 EP nariai, nepritarė 34, o susilaikė 8. Jos jau suderintos su ES Taryba, tačiau joms įsigalioti būtinas formalus ES Tarybos pritarimas. ES valstybės turės 9 mėnesius pasirengti jas taikyti. Europos Komisijos duomenimis, 64 proc. europiečių internetu siunčiasi muziką, žaidimus, filmus ar nuotraukas.