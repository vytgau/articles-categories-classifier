Anksčiau buvo manoma, kad Saulės sistema buvo didžiausia planetų sistema, sudaryta iš žvaigždės Saulės ir aštuonių kitų planetų. „Kepler“ teleskopo ir „Google“ dirbtinio intelekto pagalba nustatyta, kad jau anksčiau atrasta Kepler-90 žvaigždė taip pat turi aštuonias planetas. Iki šiol buvo žinoma apie septynias iš šių planetų, tačiau neseniai atrasta ir aštuntoji, pavadinta Kepler-90i. „Žvaigždės Kepler-90 sistema yra kaip maža mūsų Saulės sistemos versija. Pirmą kartą nuo to, kai mūsų Saulės sistemos planetos buvo atrastos prieš tūkstančius metų, mes esame tikri, kad mūsų Saulės sistema nėra vienintelė ir didžiausia planetų sistema“, – sakė astronomas Andrew Vanderburgas. Deja, norėjusieji išgirsti naujienų apie nežemiškos kilmės gyvybę, turi nusivilti. Kepler-90i yra taip arti savo žvaigždės, kad temperatūra joje siekia daugiau kaip 400 laipsnių karščio. Ji yra panaši į Saulės sistemos planetą Merkurijų. Panašiausiu atstumu nuo savo žvaigždės kaip ir mūsų Žemė yra nutolusi kita planeta – Kepler-90h. Naudodamiesi šiuolaikine pažangia technika mokslininkai ateityje žada daugiau reikšmingų atradimų. „Kepler“ kosmoso observatorija į orbitą iškelta dar 2009 metais. Tuomet buvo planuojama, kad teleskopo misija truks vos 3,5 metus, tačiau jis puikiai veikia iki šiol. Pastaruosius kelerius metus „Kepler“ skanavo artimiausias žvaigždes, rinkdamas informaciją, kurioje turėtų būti ir gyvybei tinkamų planetų ženklai. Tik nedidelė šios informacijos dalis buvo peržiūrėta ir apdorota – jos kiekis yra tiesiog per didelis. NASA kreipėsi pagalbos į „Google“, kad kompanijos dirbtinio intelekto sistemos padėtų apdoroti duomenis. Iš tikrųjų pažangios technologijos leidžia greitai peržiūrėti didelį informacijos kiekį. „Kepler“ jau aptiko daugiau nei 2000 egzoplanetų. Turint omenyje dirbtinio intelekto galimybes, tikriausiai buvo atrastas dar ne vienas šimtas. Dabar mokslininkams teks nagrinėti šių planetų poziciją žvaigždės atžvilgiu, atmosferos sudėtį ir kitas charakteristikas. Tikslas – patikrinti, kokia tikimybė, kad toje planetoje yra nežemiškos gyvybės.