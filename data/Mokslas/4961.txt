„Šiandien ryšys su „Philae“ buvo nutrauktas“, – naujienų agentūrai AFP sakė Vokietijos aerokosminio centro (DLR) atstovas Andreas Schuetzas, esantis Kelne įsikūrusiame skrydžių valdymo centre. „Tai yra ... visuomenei ir mokslui jaudinamos ir sėkmingos misijos pabaiga“, – pridūrė jis. Ryšį nuspręsta išjungti, siekiant taupyti energijos atsargas zonde „Rosetta“, kuris atnešė „Philae“ prieš 67P/Čuriumovo-Gerasimenko kometos ir dabar sukasi aplink ją, skaičiuojant paskutines istorinės misijos savaites. „Philae“ paskutinį kartą sėkmingai užmezgė ryšį su Žeme praeitų metų liepos 9 dieną, bet vėliau zondo, nusileidusio skardžio šešėlio temdomoje vietoje, energijos atsargos išseko. Visgi ryšio linijos buvo paliktos atviros, išliekant mažytei tikimybei, kad „Philae“ dar atgis. Naudodama saitažymę #GoodbyePhilae (Viso gero, „Philae“), Europos kosmoso agentūra (ESA) paskelbė „Twitter“ žinutę „Rosetta“ vardu: „Galvoju apie nuostabius nuotykius, kurių patyriau su @Philae 2014 metais prie kometos #67P@.“ Šio išsiskyrimo išvakarėse taip pat buvo paskelbta žinutė „Philae“ vardu: „Man atėjo laikas atsisveikinti. Rytoj @ESA_Rosetta ryšio su manimi modulis bus išjungtas visiems laikams...“ Skalbyklės dydžio zondas nusileido ant kometos paviršiaus 2014 metų lapkričio 12 dieną, tęsiant ESA novatorišką „Rosetta“ misiją, per kurią buvo renkami duomenys, galintys suteikti užuominų apie gyvybės Žemėje kilmę. Zondo nusileidimas nebuvo visiškai sklandus: „Philae“ nesugebėjo prisitvirtinti harpūnais prie kometos ledinio paviršiaus ir triskart nuo jo atšoko, kol galiausiai nutūpė arti skardžio, dėl kurio metamo šešėlio aparato saulės baterijos gaudavo mažiau energijos negu planuota. Vis dėlto prieš nutrūkstant ryšiui „Philae“ spėjo atsiųsti daug duomenų apie tą dangaus kūną, kuriuos mokslininkai analizuos dar ne vienerius metus, nurodė DLR. „Rosetta“ tebesisuka aplink 67P, bet kometai tolstant nuo Saulės, kurios šviesa maitina zondo akumuliatorius, būtina kiek įmanoma apriboti energijos suvartojimą. Pačios „Rosetta“ misija baigsis rugsėjo 30 dieną, kai zondas bus nukreiptas įsirėžti į kometos branduolį ir prisidėti prie „Philae“.