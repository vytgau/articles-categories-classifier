Jeffas Bezosas, „Amazon“ vadovas, dabar yra vienas iš turtingiausių pasaulio žmonių, tačiau jį mėgsta toli gražu ne visi darbuotojai. Štai kelios istorijos įrodančios jo agresyvų požiūrį į verslą. Jeffas Bezosas didžiuojasi savo darbuotojais, jiems skiria premijas, darbas „Amazon“ turi nemažai privalumų. Vis dėlto, žmonėms sunku nepastebėti ir epizodų, kuomet Bezosas naudoja psichologinį spaudimą tiek prieš darbuotojus, tiek prieš konkurentus. Štai kelios istorijos, kurias prisimena „Amazon“ dirbę žmonės. 1. „Tu tinginys ar tiesiog nekompetentingas?“ Jeffas Bezosas nemėgsta klystančių žmonių ir tai pabrėžia kaskart kai kas nors padaro tai, kas jam nepatinka. Bezoso tirados, kuomet jis ramiu balsu, bet labai griežtais žodžiais išsako savo nepasitenkinimą kelia didžiulį psichologinį stresą. Brad Stone, knygos apie Bezosą autorius, išskiria kelias citatas: „Jei dar kartą išgirsiu šią idėją, man teks nusižudyti; „Kodėl tu gadini mano gyvenimą?“; „Aš tau patikiu pasaulinio lygio operacijas, o tu ir vėl mane nuvili“; „Atsiprašau, ar aš šiandien išgėriau savo kvailumo tabletes?“ 2. Prezentacijos, kurios niekada gerai nesibaigia „Amazon“, kaip ir kitose didelėse įmonėse, nuolat rengiamos prezentacijos. Taip skirtingų padalinių atstovai gali pristatyti savo pasiekimus ir idėjas. Bezosas prezentacijų požiūriu yra labai griežtas, dažnai pertraukinėja žmones ir nesidrovi jų idėjų vadinti kvailomis. Steve Yegge, buvęs „Amazon“ programuotojas, teigia, kad prezentacijos prieš Bezosą yra tarsi gladiatorių kautynės, po kurių telieka sugrįžti į savo darbo vietą išsilaižyti žaizdoms. Beje, kalbama, kad Bezosas nekenčia „Powerpoint“. Pasak jo, į skaidres dedamos idėjos praranda gylį, o pati prezentacija – išsamumą. „Powerpoint“ neleidžia efektyviai pateikti ryšio tarp skirtingų minčių ir parodyti, kokią įtaką jos daro skirtingiems įmonės vykdomiems procesams. Taigi, iš esmės tai reiškia, kad „Powerpoint“ naudojimas „Amazon“ prezentacijose yra negalimas. 3. „Amazon“ dirbti nebus lengva Jeffas Bezosas pats pripažino, kad pokalbiuose dėl darbo jis žmonėms pasakydavo, kad pas jį dirbti bus nelengva. „Tu gali dirbti ilgai, sunkiai ar protingai, bet Amazon.com negali pasirinkti tik dviejų iš trijų“, Bezosas sakydavo potencialiems darbuotojams. Taip jis, beje, perspėdavo ir apie streso kupiną psichologinį klimatą kompanijoje. Bezosas nemėgsta žmonių, kurie darbą baigia numatytu metu. Todėl jis „Amazon“ gyvavimo pradžioje darbuotojams net nesuteikdavo nemokamų autobusų bilietų, nes nenorėjo, kad darbuotojai darbą baigtų pagal viešojo transporto grafiką. 4. Gepardas prieš gazelę „Amazon“ savo knygas parduoda nemažai leidėjų. Jie su kompanija turi sutarti dėl atlygio, o ten, kur prasideda pinigai, Bezosas elgiasi kaip alkanas žvėris. Jis yra sakęs, kad „Amazon“ su smulkesniais leidėjais turi derėtis kaip gepardas su gazele. 5. Lenktynės prieš saviškius Bezosas yra įsitikinęs, kad Amazon.com paieškos sistemą reikia nuolat tobulinti. Kartą jis tam paskyrė dvi komandas ir nei vienai nepasakė apie kitą. Iš esmės, jos varžėsi viena su kita, o ne dirbo kartu. Kai kurie darbuotojai tai sužinoję paliko kompaniją. 6. Pats sau specialistas Viena iš labiausiai Bezoso charakterį atspindinčių istorijų įvyko kuomet Bezosas iš „Apple“ persiviliojo kompiuterių mokslininką Larry Teslerį. Pastarasis yra labai gerbiamas ir žinomas, todėl jį prisikviesti į kompaniją nebuvo lengva. Tačiau po to Bezosas keletą metų ignoravo visus jo patarimus ir pasiūlymus. Kai kurie spėja, kad Bezosas Teslerį pasamdė tik tam, kad jis nedirbtų pas konkurentus.