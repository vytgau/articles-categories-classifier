„Huawei P10” - ko gero, šiuo metu bene įspūdingiausias telefonas rinkoje. Na, bent jau kol savo kozirių nemetė „Samsung“ ir „Apple“. Dvi įspūdingos „Leica“ galinės kameros, kai „Leica“ vardas, kuris fotografams beveik tas pats, kas „Porsche“ - automobilių žinovams, į „Apple“ panašus minimalistinis dizainas – kovo pabaigoje pasirodysiantis „Samsung Galaxy S8” tikrai turės su kuo konkuruoti. „Huawei“ jau seniai įrodė savo kūrinių kokybę, o sujungus ją su garsiuoju kinų sugebėjimu pasiūlyti geresnes kainas gauname ypač gerą modelį. Ką pasiūlys konkurentai? „Samsung“ naująjį „Galaxy S8“ pademonstruos tik kovo pabaigoje, ir, panašu, kad pagrindiniu jų koziriu taps vaizdo kokybė: panašu, kad ekrano raiška sieks 568 pikselius kvadratiniame colyje – kone trečdaliu daugiau nei „Huawei P10“, kurio raiška siekia 432 pikselius kvadratiniame colyje. Maža to, „Samsung“ sugebėjo pasiekti neregėtą iki tol ekrano santykinį dydį – žadama, kad ekranas užims 84 proc. priekinės korpuso dalies. Žinoma, tokie įspūdingi vaizdo parametrai turės ir savo kainą: „Samsung“ flagmanai tradiciškai yra vieni brangiausių rinkoje. Ką rinksis Lietuvos gyventojai? „Samsung“ yra populiariausias prekės ženklas mūsų rinkoje: kas antras Lietuvoje parduodamas telefonas – su „Samsung“ prekės ženklu. Maža to, vartotojai renkasi vis brangesnius modelius – matome, kad brangiausiojo segmento ribos kasmet plečiasi. Tačiau „Huawei“ nenusileidžia: jis didžiuojasi tuo, kad yra sparčiausiai augantis telefonų pardavėjas Lietuvoje. Siūlydama kokybę už patrauklią kainą, „Huawei“ bando atsikąsti „Samsung“ rinkos dalį, o „iPhone“ primenančiu dizainu siekia privilioti šio prekės ženklo gerbėjus. Iki šiol bendrovei sekėsi – jų pardavimai kasmet dvigubėjo, tačiau vargu ar „Samsung“ lengvai užleis pozicijas. Ką gi – gamintojų kova visada yra gera žinia pirkėjams. Sugrįžusi legenda Lietuvos nepasieks LG gerbėjams teks nusivilti. Neatlaikiusi spaudimo, ši kompanija iš Baltijos šalių ir kai kurių kitų rinkų pasitraukė dar praėjusiais metais. Tuo tarpu „Nokia“ sugrįžimo laukia visi tie, kurie su nostalgija prisimena ankstesnį 3310 modelį, pasirodžiusį ir buvusį itin populiariu amžių sandūroje. Naująjį „Nokia 3310“ laikyti rankoje malonu. Tiesa, jis ne toks didelis, kaip senosios kartos telefonas – mažesnis ir aukščiu, ir pločiu, ir storiu, ir svoriu. Bet tai netrukdo, o priešingi – atrodo šviežiai ir naujai, neatbaidys ir naujos kartos telefonų vartotojų. Besibaiminantys, kad klasikinis modelis taps dar vienu išmaniuoju, gali nusiraminti. Taip, jame veikia internetas, bet senojo standarto (2.5 G). Vienintelis dalykas, kuo negalėjo pasigirti originalusis 3310, yra dabartinio naujoko turimas spalvotas ekranas. O štai atnaujintos „Nokia 3310“ akumuliatorius, pasitelkus naujas technologijas, tampa tikru rekordininku: budėjimo režimu jis turėtų „laikyti“ apie mėnesį. 4K ir mėgavimasis lėtumu Dauguma išmaniųjų telefonų dažniausiai giriasi savo greitumu. Tuo tarpu „Sony Xperia XZ Premium“ siekia kitokių rekordų: filmavimo itin sulėtintu būdu (angl. slow mottion). 960 kadrų per sekundę – tuo negali pasigirti ne tik konkurentai, bet net ir kai kurie filmavimo įrangos gamintojai. Nors tai – tik vyšnaitė ant torto. Pagrindinis telefono privalumas – tai yra pirmasis telefonas, palaikantis 4K raišką: nuo šiol telefonuose bus galima matyti tą patį, ką ir 4K televizoriaus ekrane. Žinoma, toks telefonas tikrai nebus pigus, ir jo kaina kol kas net neskelbiama, bet mėgstantiems išbandyti tai, kas techologijų pasaulyje naujausia - neblogas taikinys. O juk žinome, kad apie 30 proc. Lietuvoje parduodamų telefonų patenka į 400 ir daugiau eurų segmentą. Pirmadienį Barselonoje prasidėjusi „Mobile World Congress“ technologinių paroda - jubiliejinė. Renginys, kurio ištakos siekia 1987-uosius, kaip ir tada, taip ir šiemet yra tarsi langas į ateitį – čia galima susipažinti naujausiomis technologijos ir sprendimais, skirtais tiek paprastiems vartotojams, tiek verslui.