JAV technologijų bendrovė „Apple“ po 5 metų pertraukos susigrąžino populiariausio išmaniųjų telefonų pardavėjo pasaulyje vardą, praneša „Reuters“. Kompanija pateikė savo pirmojo fiskalinių metų ketvirčio ataskaitą, kuri parodė, jog „Apple“ telefonų pardavimai bei beveik 18 mlrd. dolerių pelnas nesunkiai aplenkė išankstines Volstrito prognozes. Pirmojo ketvirčio metu amerikiečiai pardavė 78,29 mln. „iPhone“ telefonų. Palyginimui, praėjusiais metais tokiu pat laikotarpiu šis skaičius siekė 74,78 mln. vienetų. „Apple“ aplenkė pagrindinio konkurento išmaniųjų telefonų rinkoje „Samsung“ pardavimus, kurie, kompanijos „Strategy Analytics“ duomenimis, siekė 77,5 mln. „Apple“ varžovus įveikė pirmą kartą nuo 2011-ųjų. Tačiau geras nuotaikas kompanijoje kiek drumsčia prognozės šiam ketvirčiui. Pagrindinė to priežastis - stiprus doleris, kuris kenkia tokioms firmoms kaip „Apple“, kadangi gamintojas didžiąją dalį savo produkcijos parduoda užsienyje, tad yra priverstas kelti kainas. Analitikai ir investuotojai jau laukia jubiliejinio dešimtojo „iPhone“ serijos telefono, kuris, pasak gandų, turės geresnę liečiamojo ekrano technologiją, belaidžio krovimo galimybę bei pereis prie aukštesnės rezoliucijos OLED ekrano. Tuo tarpu pelnas paslaugų srityje, kur „Apple“ teikia tokias paslaugas kaip „App Store“, „Apple Pay“ ir „iCloud", pirmąjį metų ketvirtį ūgtelėjo 18,4 proc. ir pasiekė 7,17 mlrd. dolerių. Prie to prisidėjo padidėjęs prenumeratorių skaičius bei tokių žaidimų kaip „Pokemon Go" ar „Super Mario Run" sėkmė.