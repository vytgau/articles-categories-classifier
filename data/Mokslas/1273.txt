Podoktorantūros stažuočių projektams skirta 4,35 mln. eurų ES investicijų, rašoma pranešime spaudai. „Podoktorantūros stažuotės duoda puikią galimybę jauniems mokslininkams pradėti tarptautinio lygio karjerą Lietuvoje. Kad beveik šimtas jaunų Lietuvos mokslo daktarų turi potencialą atlikti tokio lygio mokslinius tyrimus, pripažino tarptautiniai ekspertai. Tad perspektyviam Lietuvos mokslo jaunimui jų pasirinktame kelyje belieka palinkėti kuo didžiausios sėkmės, nes jie yra Lietuvos mokslo ateitis“, – sako švietimo ir mokslo ministrė Jurgita Petrauskienė. Savarankišką mokslinę veiklą pradės 30 fizinių mokslų, 20 socialinių mokslų, 17 technologijos, 15 biomedicinos ir žemės ūkio, 13 humanitarinių mokslų daktarų. Dalis podoktorantūros stažuotojų atvyks iš užsienio valstybių, tarp jų ir daktaro laipsnį Lietuvoje įgiję, tačiau mokslinę veiklą užsienyje pradėję vykdyti šalies tyrėjai. Daugiausiai podoktorantūros tyrėjų dirbs Vilniaus universitete – 40. Kauno technologijos universitete stažuosis 12 tyrėjų, Vilniaus Gedimino technikos universitete – 9, Vytauto Didžiojo universitete ir Fizinių ir technologijos mokslų centre – po 6, Mykolo Romerio universitete ir Lietuvos agrarinių ir miškų mokslų centre – po 4, Gamtos tyrimų centre – 3, Lietuvos istorijos institute ir Vilniaus dailės akademijoje – po 2 tyrėjus. Po vieną podoktorantūros tyrėją dirbs Lietuvos edukologijos, Lietuvos sveikatos mokslų ir Klaipėdos universitetuose, Lietuvos kultūros tyrimų, Lietuvos agrarinės ekonomikos, Lietuvos energetikos institutuose bei Lietuvos socialinių tyrimų centre. Podoktorantūros stažuotėms skiriamos lėšos numatytos stažuotojo dvejų metų moksliniams tyrimams, mokslinėms išvykoms į užsienio mokslo centrus, ekspedicijas bei Lietuvos mokslo ir studijų institucijų išlaidoms, susijusioms su tyrėjų stažuotėmis, padengti. Podoktorantūros stažuočių konkurso laimėtojus patvirtino Lietuvos mokslo taryba, projektus vertino tarptautinės ekspertų grupės. Pagrindiniai atrankos kriterijai – podoktorantūros stažuotės projekto vadovo ir stažuotojo mokslinė kompetencija, mokslinio tyrimo projekto idėja ir reikšmė, kokybė ir įvykdomumas. Podoktorantūros stažuočių konkursui iš viso buvo pateikta 208 paraiškos. Stažuotės prasidės šių metų gruodį. Iš viso 2014–2020 m. ES struktūrinio finansavimo etapu podoktorantūros stažuočių finansavimui pagal tris kvietimus numatoma skirti virš 10,4 mln. eurų. 2007–2013 m. podoktorantūros stažuotes yra gavę 225 jaunieji mokslininkai.