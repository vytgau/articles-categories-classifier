Po 48 val. nepertraukiamo darbo iš 28 projektų buvo išrinkti net 7 nugalėtojai – nuo išmanių vandens ženklų ir holograminės reklamos švieslentės iki kompiuterinių žaidimų, rašoma pranešime spaudai. Programinės įrangos takelyje pirmąją vietą užėmė ir „TeleSoftas“ įsteigtą 600 Eur prizą laimėjo komanda „SmarMark“ sukūrusi išmanius vandens ženklus, apsaugančius nuotraukas nuo plagijavimo. Antraisiais tapo ir „Tesonet“ įsteigtus 400 Eur gavo „Lead miner“, sukūrę tiesioginių kontaktų paieškos sistemą mažiems verslams. Trečiaisiais liko ir specialųjį prizą, originalias „Tesonet“ kuprines gavo komanda „Podcasterson“, sukūrusi programėlę, leidžiančią iš „YouTube“ susigeneruoti podkastus, kurių galima klausytis mobiliuoju telefonu. Žaidimų kūrimo takelis šį kartą pasižymėjo didžiausiu populiarumu – jame rungėsi net 16 komandų. Pirmąją vietą užėmė ir „Game Insight“ įsteigtą 1000 Eur vertės industrinę kelionę laimėjo komanda „Weekend warriors“, sukūrusi nuotaikingą žaidimą „Mushrooming“, kviečianti brautis per augančius ir besiplečiančius grybus. Antrą vietą užėmė ir metinę narystę žaidimų kūrimo platformoje „Unity“ laimėjo komanda „Drochido“, sukūrusi komisiją itin prajuokinusį žaidimą, kviečiantį rungtis, kas stipriau pakratys telefoną. Techninės įrangos takelyje geriausiais tapo ir „Business Hive“ įsteigtą 3 mėn. narystę jų bendradarbystės erdvėje laimėjo holograminę reklamos švieslentę per savaitgalį pagaminusi komanda „HoloAds“. O žymaus lietuvių startuolio „Deeper“ įsteigtą išmanų žvejybos ieškiklį, gavo komanda „Smart Walkie talkie“, pristačiusi racijos prietaisą integruojamą į išmanaus telefono dėklą. Iš viso jubiliejiniuose „Hacker Games“ buvo pristatyti 28 projektai. Iš jų 10 programinės įrangos, 16 žaidimų ir 2 techninės įrangos prietaisai. Šiame hakatone dalyvavo beveik 200 žmonių ne tik iš Lietuvos, bet ir Lenkijos, Baltarusijos bei Indijos. Šį kartą programinės įrangos takelis pasižymėjo pačiomis įvairiausiomis idėjomis – nuo programėlių, padedančių įsiminti melodijas, ar skatinačių pasitikėjimą žmonėmis, iki šiuo metu versle aktualios susipažinti su reikiamais žmonėmis per renginius (ang. networking) padedančios platformos. Tuo tarpu žaidimų kūrėjai netikėtai išsiskyrė didele kovinių žaidimų gausa, o taip pat pristatė ir kelis virtualios realybės bei strateginius žaidimus. Šventinių „Hacker Games“ žaidynių nugalėtojus komisijai išrinkti padėjo ir žymūs svečiai iš užsienio: Silicio slėnyje įsikūrusio tarptautinio akceleratoriaus „500 Startups“ atstovė Pietryčių Azijoje (angl. Growth Hacker in the Residence) Justyna Piotrowska, žymaus Europos verslo verslui (B2B) akceleratoriaus „Startup Wise Guys“ startuolių programos vadovė Šiaurės šalims Lone Jensen ir vieno stipriausių Europos akceleratorių, Nyderlanduose įkurto „Rockstart“ prekės ženklo ir bendruomenės vadovas Andrii Degeleris. Jubiliejinius „Hacker Games“ įgyvendinti padėjo tarptautinė IT paslaugas globaliai teikianti bendrovė „DXC Technology“, prisidėjusi prie renginio savo patirtimi, mentoriais ir pagalba. Nuo 2013 metų Lietuvoje vykstančios kūrybinės dirbtuvės, kitaip vadinamos hakatonais (angl. Hackathon) trunka 48 val. be pertraukos. VšĮ „Verslios Lietuvos“ startuolių ekosistemos komanda „Startup Lithuania“ per metus organizuoja keturis „Hacker Games“ renginius. Šių renginių tikslas – suburti įvairiausiomis technologijomis besidominčius ir technologijų srityje dirbančius profesionalus ir skatinti naujų technologinių sprendimų kūrimą. Artimiausias hakatonas kitais metais, kovo mėnesį vyks Kaune.