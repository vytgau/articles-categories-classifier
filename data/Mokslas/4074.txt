„Dažniausiai lietuviai perka fizines prekes, daug rečiau įsigyja skaitmenines, tokias kaip muziką ar elektronines knygas. Pajamos iš e-komercijos mūsų šalyje 2016 metais siekia 420 milijonų eurų“, – teigia elektroninio verslo ekspertas, „Synergy Effect“ vadovas Tomas Vilmanas. Bendrovės pranešime spaudai teigiama, kad Ukraina yra viena iš greičiausiai besiplečiančių e-komercijos rinkų Europoje. Lyginant su 2014 metais, rinka šioje šalyje išaugo net 35 proc., beveik tiek pat patobulėjo Turkija (34,9 proc.) ir Belgija (34,2 proc.). Be daug žadančios e-komercijos plėtros, plečiant rinką už valstybės sienų susiduriama su tokiais iššūkiais kaip teisinis nenuoseklumas, valstybės mokesčių klausimai (PVM) ir logistika. Populiariausių internetinių parduotuvių viršūnėje: amerikiečiai, anglai, vokiečiai ir prancūzai Europoje e-komercijai nemažai įtakos turi didžiausios ir visame pasaulyje puikiai žinomos amerikiečių internetinės parduotuvės. 2012 m. „Amazon“ buvo pati lankomiausia internetinė parduotuvė Europoje. Šiuo metu tarp dešimties geriausių internetinių parduotuvių Europoje galime rasti tik tris Amerikos parduotuves – „Amazon“, „Staples“ ir „Apple“. Sąraše puikuojasi ir „Otto“ (Vokietija), „Tesco“ (Jungtinė Karalystė), „Groupe Casino“ (Prancūzija), „Shop Direct“, „Home Retail Group“ (Jungtinė Karalystė), „Zalando“ (Vokietija) ir „John Lewis“ (Jungtinė Karalystė). Tyrimai rodo, kad tik apie 43 proc. vyresnių nei 14 metų žmonių Europoje apsiperka internetu ir tik 16 proc. perka kitoje šalyje. „Maždaug 70 proc. visų Europos gyventojų naudojasi internetu, o tai reiškia, kad potencialas – 821 milijonas vartotojų. Maždaug du trečdaliai interneto naudotojų yra pirkę internetu. Dažniausiai perkamos prekės yra rūbai. Nustatyta, kad kasmet ši rinka išaugs bent 10 proc. Lietuvoje, šalyje su bene sparčiausiu internetu pasaulyje, toks apsipirkimo būdas nėra itin populiarus, tik 32 proc. interneto vartotojų perka internetu. Akivaizdu, kad pilnas internetinių pardavimų potencialas dar nėra pasiektas“, – teigia bendrovės pardavimų vadovė Julija Jakubauskienė. 2016 m. pabaigoje elektroninių paslaugų vertė Europoje perkops 510 milijardų eurų Tikimasi, kad per 2016 m. visi internetiniai prekių ir paslaugų pardavimai sieks 510 milijardų eurų sumą, o tai net 12 proc. daugiau nei praėjusiais metais. Maždaug 300 milijonų pirkėjų Europoje praėjusiais metais pirkdami internetu išleido po 1500 eurų. „Iš numatomų 510 milijardų eurų apyvartos beveik pusė ateis iš Vakarų Europos, o Rytų Europa generuos tik apie 24,5 milijardo eurų. Apmaudu, tačiau Rytų Europos regionas yra lėčiausiai besiplečiantis šiais metais“, – teigia T. Vilmanas. Jungtinė Karalystė, Prancūzija ir Vokietija užima apie 60 proc. visos Europos rinkos. Kelis pastaruosius metus šios šalys buvo užtikrintos e-komercijos lyderės. Praėjusiais metais jos sudarė daugiau nei 60 proc. viso žemyno rinkos. Finansine prasme Jungtinė Karalystė nurungia kitas šalis su maždaug 160 milijardų eurų apyvarta. Jei kalbėsime apie šalį, kurioje e-komercija yra populiariausia, būtinai reikia paminėti Vokietiją. Šioje šalyje kasmet internetu apsiperka maždaug 51 milijonas žmonių, Anglija atsilieka net 8 milijonais vartotojų.