„Taip ilgai trunkančio ir tokios jėgos (uragano) nebuvo užregistuota per visą (Žemės) palydovų erą, prasidėjusią aštuntojo dešimtmečio pradžioje", - sakė „Meteo France“ meteorologas Etienne'as Kapikianas. „Ir jis nesilpsta“, – pridūrė mokslininkas, pasak kurio, „Irma“ veikiausiai išliks penktos kategorijos audra mažiausiai kol pasieks Bahamų salas. Penktai aukščiausiajai kategorijai priskiriamos audros, per kurias vėjo greitis viršija 252 kilometrus per valandą. Savo kelyje sutiktas mažas saleles su žeme lyginantis uraganas viršijo 2013 metų taifūno „Haiyan“ vėjo gūsių rekordą, kuris taip pat siekė beveik 300 kilometrų per valandą, tačiau po 24 valandų sumažėjo. Per aną audrą žuvo arba dingo apie 7 350 žmonių, buvo sugriauti ištisi miesteliai. Šiandien Haitį pasiekusi „Irma“ juda Terkso ir Kaikoso salų link, o tada į Bahamų salas. Pirminiais duomenimis, uraganas jau nusinešė 9 žmonių gyvybes, iš jų 8 žuvo prancūziškai kalbančioje Šv. Martyno salos dalyje. „Irma“ yra vienas galingiausių uraganų, kada nors užregistruotų Atlante, ir vienas iš dviejų galingiausių pasiekusių krantus Atlanto ir Karibų baseine, nurodė E.Kapikianas. Paskutinį kartą penktos kategorijos uraganas, kurio vėjo gūsiai siekė 295 km per valandą, buvo pasiekęs Floridą 1935 metais.