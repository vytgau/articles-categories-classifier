Tai – antrasis ir paskutinis dažnių keitimo etapas. Pirmasis buvo sėkmingai užbaigtas rugsėjo 27-ąją, jo metu atlikti pakeitimai 1800 MHz dažnių juostoje, rašoma pranešime spaudai. „Naktį iš penktadienio į šeštadienį vykdytas antrasis ir paskutinis dažnių keitimo etapas praėjo sklandžiai, kaip ir buvo tikėtasi, nes mobiliojo ryšio operatoriai atsakingai jam ruošėsi. Fiksuoti tik pavieniai nusiskundimai, didžioji vartotojų dalis rimtesnių trukdžių nepatyrė“, – sakė Lietuvos Respublikos ryšių reguliavimo tarnybos direktoriaus pavaduotojas dr. Mindaugas Žilinskas. Radijo dažniai buvo pakeisti po to, kai 2016 metų pradžioje trys mobiliojo ryšio tiekėjai RRT organizuotame aukcione įgijo teisę nuo 2017 m. lapkričio 1 d. iki 2032 m. spalio 31 d. naudoti 900 MHz ir 1800 MHz radijo dažnių juostas. Toks dažnių perskirstymas tarp operatorių Lietuvoje atliekamas pirmą kartą. Šis pokytis svarbus tuo, kad mobiliojo ryšio teikėjams buvo suteiktos vientisos, neišskaidytos dažnių juostos, kaip buvo iki šiol. Dėl to operatoriai galės maksimaliai išnaudoti suteiktus dažnius, sumažės trukdžių tikimybė, padidės mobiliojo ryšio tinklų talpa. Pernai vykusio RRT aukciono laimėtojai įsipareigojo per trejus metus nuo leidimo naudoti dažnius išdavimo dienos užtikrinti, kad ne mažiau kaip 98 proc. Lietuvos Respublikos teritorijos aprėps kiekvieno operatoriaus mobiliojo ryšio tinklas, kuriuo bus teikiamos viešosios judriojo telefono ryšio paslaugos. Kiekvienas leidimo turėtojas taip pat privalės užtikrinti, kad nuo 2020 m. sausio 1 d. spartusis belaidis plačiajuostis ryšys (30 Mb/s ir didesnės spartos) aprėptų teritoriją, kurioje gyvena ne mažiau kaip 85 proc. Lietuvos Respublikos gyventojų. Operatoriai už suteiktus dažnius bendrai į valstybės biudžetą įsipareigojo sumokėti 38,1 mln. eurų. Didelių sutrikimų pavyko išvengti. Besiruošiant dažnių keitimui spalio 28 dieną, RRT informavo vartotojus apie galimus trumpalaikius ryšio paslaugų sutrikimus 900 MHz dažnių juostoje: galimus balso telefonijos paslaugos, SMS žinučių, mobiliųjų duomenų perdavimo trukdžius arba susilpnėjusį ryšį patalpose ir atokiose vietovėse (mažuose miesteliuose, kaimuose). Mobiliojo ryšio operatoriai užtikrino, kad dažnių keitimo metu pagalbos skambučiai numeriu 112 veiktų net ir esant trukdžiams, kadangi buvo pasiekiamas nors vieno operatoriaus tinklas. Dauguma telefonų palaiko kelias dažnių juostas ir technologijas, taigi dažnių keitimas jiems didelės įtakos neturėjo ir įrenginiai automatiškai prisijungė prie pasiekiamo tinklo. Tiesa, pasitaikė atvejų, kuomet vartotojai pranešė apie paslaugų veikimo trukdžius. Pastarieji buvo operatyviai pašalinti, o jiems pasikartojant klientams rekomenduojama įrenginį išjungti ir įjungti iš naujo. Verta atkreipti dėmesį į tai, jog po dažnių keitimo gali neveikti itin seni, daugiau nei penkiolikos metų mobiliojo ryšio telefonai. Jei taip nutiko, informaciją apie galimus veiksmus vartotojams suteiks jų mobiliojo ryšio operatorius. Taip pat turint ir kitų klausimų dėl suprastėjusio paslaugų veikimo vartotojams rekomenduojama kreiptis į savo mobiliojo ryšio paslaugų teikėją. Taip pat patariama atkreipti dėmesį tiems mobiliojo ryšio vartotojams, kurie turi įsirengę papildomo ryšio stiprinimo įrenginius (angl. repeaters). Kai kuriais atvejais šią įrangą gali tekti atnaujinti arba pakeisti.