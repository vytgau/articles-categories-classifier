Mokslininkai atrado, kad žmonės nenukentėtų, jei bakterijoms naikinti būtų naudojamos trumpesnės UV spindulių bangos. Tokio tipo bangas skleidžiantis įrenginys labai pasitarnautų mokyklose, keleiviniuose lėktuvuose, maisto ruošimo fabrikuose, netgi operacinėse ar laboratorijose, kur svarbu užtikrinti švarą, rašoma sciencemag.org. Įprastos UV spindulių lempos naudojamos tik tuščiose erdvėse. UV spinduliai, kurių bangos ilgis yra apie 254 nanometrus, naikina bakterijas, bet gali pakenkti odai ir akims, sukelti kataraktą ar net vėžį. Fizikas Davidas Brenneris iš Kolumbijos universiteto pastaruosius 4 metus tyrė trumpesnių UV bangų poveikį odai ir akims. D. Brenneris su kolegomis ištyrė, kad trumpesnės bangos, pavyzdžiui, 222 nanometrų ilgio, taip pat išnaikina bakterijas, bet nepažeidžia audinių.