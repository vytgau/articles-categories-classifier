Saugumo firmos „McAfee“ ir Strateginių ir tarptautinių studijų centro parengtoje ataskaitoje nurodoma, kad intelektinės nuosavybės vagystėms tenka maždaug ketvirtadalis visų praėjusiais metais įvykdytų kibernetinių nusikaltimų vertės. Nustatyta, kad Rusija, Šiaurės Korėja ir Iranas yra pagrindiniai įsilaužėlių, puolančių finansų institucijas, šaltiniai. O Kinija pirmauja kibernetinio šnipinėjimo srityje, nurodoma ataskaitoje. Tyrėjai pažymi, kad kenkėjiško pobūdžio išpirkos reikalaujančios programos yra sparčiausiai augantis kibernetinių nusikaltimų komponentas. Taip pat nurodoma, kad nusikaltėliai visame pasaulyje naudoja tokius pačius įrankius duomenų ir tapatybės vagystėms, įsilaužimams į bankus ir kitiems kibernetiniams nusikaltimams vykdyti. O anonimiškumą padeda išlaikyti bitkoinų ir kitų kriptovaliutų naudojimas. „Skaitmeninis pasaulis pakeitė beveik kiekvieną mūsų gyvenimo aspektą, įskaitant ir nusikaltimus, todėl nusikaltimai tapo efektyvesni, ne tokie rizikingi, pelningesni, ir dar niekada nebuvo taip lengva juos įvykdyti“, – sakė „McAfee“ technologijų direktorius Steve‘as Grobmanas. Tuo tarpu Strateginių ir tarptautinių studijų centro viceprezidentas Jamesas Lewisas pažymėjo, kad kibernetinių nusikaltimų keliama geopolitinę grėsmė yra vienas pagrindinių tokių atakų elementų. „Mūsų tyrimas atskleidė faktą, kad Rusija yra kibernetinių nusikaltimų lyderė, kas atspindi jos internetinių įsilaužėlių bendruomenės įgūdžius ir panieką Vakarų teisėsaugai, – sakė J. Lewisas. – Šiaurės Korėja yra antroje vietoje, nes šalis vagia kriptovaliutų, kad finansuotų savo režimą. Mes taip pat stebime kibernetinių nusikaltimų centrų skaičiaus augimą ne tik Šiaurės Korėjoje, bet ir Brazilijoje, Indijoje ir Vietname.“