Medžiagų inžinerijos įmonė „Arconic“ neseniai pristatė 4,8 kilometro aukščio dangoraižio projektą, kuris būtų pastatytas iš medžiagų, kuriuos šiuo metu dar tik kuriamos. Šis architektūros stebuklas turėtų paviršius, kurie sugeria smogą bei įtraukiamus balkonus. Šis „bokštas“ tėra tik dalis ambicingos futuristinės kampanijos, pavadintos „The Jetsons“, darant sąsają su populiariu 1962-ųjų animaciniu serialu, kuriame vaizduojamas 2062-ųjų pasaulis. „Arconic“ inžinieriai, kartu su žinomais futuristais apmąstė ir pateikė galimas technologijas, kurios bus įmanomos ir ypač reikalingos praėjus keliems dešimtmečiams nuo šiandien. Viena iš „Arconic“ bendrovės medžiagotyros mokslininkių Sherri McCleary sako, kad vienas iš greičiausiai įgyvendinamų projektų yra „EcoClean“ dangos. Šie paviršiai leis statyti pastatus, kurie patys „nusivalys“ purvą ir dulkes bei valys aplinkui esantį orą. „Šis paviršius ne tik turės naudingą funkciją, bet ir atrodys estetiškai bei teiks naudą aplinkai, mažindamas teršalų kiekį“, – sako Sh. McCleary. „EcoClean“ paviršius veikia, naudodamas šviesą ir vandens garus, kurie susimaišę su šioje dangoje esančiomis cheminėmis medžiagomis, sukuria atomus, vadinamus laisvaisiais radikalais. Šie laisvieji radikalai prisijungia ore esančius teršalus ir suskaido juos arba priverčia juos nutekėti danga žemyn kartu su purvu ir dulkėmis – panašiai, kaip žmogaus kūnas atsikrato mirusių odos ląstelių. Rezultatas – švaresnis pastatas, užtikrinantis švaresnį orą aplink. Kita inžinierių sugalvota inovacija – speciali langų technologija, pavadinta „Bloomframe“. Iš esmės tai langas, turintis paslėptą variklį, galintį langą per kelias minutes paversti balkonu. „Arconic“ atstovai šias ir kitas technologijas demonstruoja įvairiose inžinerijos parodose – inžinieriai žada, kad jos pasirodys rinkoje jau „artimiausioje ateityje“. Kompanijos atstovai taip pat mato didžiulį potencialą dangoraižių statybose naudoti 3D spausdinimo technologiją, kuri leistų pasiekti daugiau nei keturių kilometrų aukščio pastatus. Tokiu būdu pagamintos medžiagos leistų dangoraižiams atlaikyti ypač stiprų vėją, vyraujantį tokiame aukštyje. Kiti „Arconic“ inžinierių ir futuristų sukurti dizaino ir inžinerijos stebuklai, kaip ir priklauso „The Jetsons“ kampanijai, apima skraidančius automobilius, pagamintus naudojant ypač lengvas ir patvarias medžiagas.