Na taip, tai gana vulgarus šio mokslinio pasiekimo apibūdinimas, nors jį jau kartoja ne tik žiniasklaidos priemonės, bet ir mokslininkai ir mokslo entuziastai. Kita vertus, kad ir koks juokingas šis apibūdinimas būtų, jis yra pakankamai tikslus - yra kaip yra, Urane yra tų pačių dujų, kurios stipriai veikia ir dujose, kurias šalina žmonės. Tiesa, pauostyti Urano nepavyks. Mokslininkas iš NASA Markas Hofstadteris teigia, kad Urano atmosferoje nėra pakankamai deguonies, kad žmogus ja galėtų kvėpuoti. Net jei šios planetos atmosfera nebūtų nuodinga, temperatūra yra tokia žema (Uranas - šalčiausia Saulės sistemos planeta, kur temperatūra nukrenta ir žemiau -200 laipsnių), kad uostyti dujų nėra įmanoma. Taigi, Urano kvapas veikiau yra tik kąsnis įdomias naujienas gaudantiems mokslo mėgėjams. Tai kodėl Uranas pasižymi nemaloniu kvapu? Viršutiniai Urano atmosferos sluoksniai yra sudaryti iš helio, vandenilio ir metano, tačiau giliau rastume amoniako, anglies dioksido, dar daugiau metano ir vandenilio sulfido. Būtent pastarosios dujo yra priežastis, dėl ko žmonių išskiriamos dujos dažnai turi nemalonų kvapą, primenantį pūvančius kiaušinius. Jų kvapas taip pat yra gana stiprus, lyginant su kitomis Urane esančiomis dujomis. Tai reiškia, kad būtent vandenilio sulfido kvapas dominuotų, jei planetą būtų įmanoma pauostyti. Tačiau tai tik paika istorija, nes Uranas šiuo atžvilgiu nėra unikalus. Labai panašią dujinę sandarą turi ir Neptūnas, ir dar daugybė planetų tiek mūsų sistemoje, tiek tolimesnėse visatos vietose. Visgi, anglakalbė žiniasklaida šią žinią paskelbė dėl to, kad būtent Urano kvapas jiems yra juokingas. Taip yra todėl, kad anglų kalboje žodžio „Uranus“ tarimas yra panašus į „your anus“ („tavo išangė“), taigi tokie juokeliai pasirašo patys. Kitos planetos taip pat pasižymi savo unikaliu kvapu. Marsas, manoma, turėtų stiprų dulkių ar net rūdžių kvapą, tuo tarpu Titanas, Saturno palydovas, NASA mokslininkų manymu, mums primintų degalinės kvapą. Kiekviena planeta turi savo savitą kvapą, tačiau, greičiausiai, visi jie būtų nemalonūs žmonėms jau vien todėl, kad mes esame pripratę prie Žemės planetos atmosferos.