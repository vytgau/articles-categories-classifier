„Investuoti į bitkoinus – tai labiausiai rizikingas sprendimas, kurį dabar galima priimti. Rizika tikrai didelė“, – kalbėjo jis, atsakydamas į Švedijos technologijoms skirtos svetainės „Breakit“ leidėjų klausimus. Nors E. Oldenburgas toli gražu ne pirmas kritikuoja investavimo į bitkoinus idėją, jo, kaip įmonės atstovo, nuomonė, ko gero, verta išskirtinio dėmesio. Jos svarbos nemenkina ir tai, kad Bitcoin.com įkūrėjas šiuo metu imasi naujos iniciatyvos – „Bitcoin Cash“ (BCH) – vadinamosios griežtosios bitkoinų atšakos (angl. – hard fork), kurią paleisti pavyko šių metų rugpjūtį. Pastaruoju metu, kaip rašoma svetainėje nordic.businessinsider.com, ji įsitvirtino kaip antra pagal stabilumą kriptovaliuta. „Tikra tiesa, kad visiškai neseniai pardaviau visus turėtus bitkoinus ir perėjau prie BCH“, – patikino E. Oldenburgas. Ypač palankų požiūrį į „Bitcoin Cash“ išreiškė ir E. Oldenburgo kolega Rogeris Veras. Viena iš didžiausių problemų, su kuria susiduriama pasirinkus bitkoinus, – tai dideli operacijų kaštai ir ilgas jų vykdymo laikas. Esama duomenų, kad operacijų bitkoinais mokesčiai kas tris mėnesius padvigubėja, be to, norint patvirtinti operaciją, šiuo metu tenka laukti vidutiniškai puspenktos valandos. Svetainėje „Ars Technica“ skelbiama, kad mokestis už vieną prekybos sandorį šiuo metu siekia 26 JAV dolerius (23 eurus). Nors bitkoinus pirkti ir parduoti šiandien visiškai nesudėtinga, problemos, pasak E. Oldenburgo, išryškėja tada, kai operacijos bitkoinais įrašomos į blokų grandinę – skaitmeninę didžiąją knygą, kurioje fiksuojamos visos operacijos. Bitkoinų tinkle per vieną sekundę galima atlikti ribotą skaičių operacijų. Jį dažniausiai lemia bloko dydžio atminties vienetai. Bitkoinų atveju jie užima 1 megabaitą. Juose ir įrašomos su blokų grandine susijusios operacijos. Šis apribojimas lemia didžiulę su kriptovaliuta ir jos konvertavimu susijusią riziką. Taip kalbėdamas E. Oldenburgas prieina prie išvados, kad senųjų bitkoinų tinklas apskritai tampa bevertis. Dėstydamas savo mintis E. Oldenburgas, be kita ko, pamini, kad investuotojai į bitkoinus šios rizikos dar nepajuto, kadangi tik perka kriptovaliutą, tačiau nėra bandę jos parduoti ar ja prekiauti. Pasak jo, vos tik žmonės supras, kaip tai veikia, jie ims pardavinėti turimus bitkoinus.