Kad ir kaip būtų, M. Zuckerbergas taip pat yra žmogus, todėl jam, kaip ir bet kuriam iš mūsų, būdingos ne tik genijaus savybės, bet ir ydos bei keistenybės. Keletas apie įvairias šios asmenybės puses bylojančių faktų pateikta svetainėje entrepreneur.com. Pirmieji išradimai – dar mokykloje Būdamas vos dvylikos Markas Zuckerbergas sukūrė tiesioginių pranešimų mainų programą ir pavadino ją „ZuckNet“. Naudodamas programą odontologu dirbęs išradėjo tėvas visada žinojo, kada atvyks pacientas. Garsėjo taupumu Nors šiandien gyvena puikiai įrengtuose namuose, o jam patarnauja aktoriaus Morgano Freemano balsu kalbantis dirbtiniu intelektu aprūpintas liokajus, per 2010 metais vykusį pokalbį su leidiniu „The New Yorker“ M. Zuckerbergas prisipažino, kad vietos, kur gyventi, visada ieško svetainėje „Craigslist“. „Facebook“ logotipo spalvą nulėmė konkretus regos sutrikimas Socialinio tinklo „Facebook“ logotipas, kaip žinia, yra mėlynas, mat M. Zuckerbergas neskiria raudonos ir žalios spalvų. Nebuvo aukšto lygio programuotojas Pirmasis M. Zuckerbergo programavimo vadovėlis – pradedantiesiems skirta knyga „C++ for Dummies“. Yra poliglotas M. Zuckerbergas visada domėjosi senovės kalbomis, kaip antai lotynų, be to, gali susišnekėti mandarinų dialektu. Atmetė daugybę „Facebook“ pirkimo pasiūlymų Norą įsigyti „Facebook“ buvo pareiškusi ne viena gerai žinoma įmonė. Pirkimų pasiūlymų M. Zuckerbergas buvo gavęs iš tokių informacinių technologijų milžinių kaip „NewsCorp“, „MySpace“, „Viacom“, „Yahoo“, NBC, „Microsoft“ ir „Google“, tačiau visus juos nedvejodamas atmetė. Su žmona susipažino ne itin romantiškomis aplinkybėmis M. Zuckerbergas su Priscilla Chan susituokė 2012 metais. Dabar jie – dviejų vaikų tėvai, be to, garsėja kaip filantropai. Pora susipažino eilėje į tualetą, kurioje atsidūrė per Harvardo universiteto studentų vakarėlį. Žavisi Steve‘u Jobsu Vieno iš „Apple“ įkūrėjų, jau mirusio Steve‘o Jobso vadovavimo stilius veikiausiai darė M. Zuckerbergui nemenką įspūdį. Labai gali būti, kad kaip tik jo įkvėptas ant pirmųjų savo vizitinių kortelių pareigų vietoje jis nurodė „I’m CEO, bitch“ (liet. – esu generalinis, velniai rautų). Sugeba pasijuokti iš savęs Nors kalbama, kad yra gana sudėtingo charakterio, vis dėlto sugebėjo teigiamai ir su humoru įvertinti jį parodijavusio aktoriaus Andy Sambergo pasirodymą laidoje „Saturday Night Live“. Noriai sportuoja 2016 metais M. Zuckerbergas išsikėlė tikslą per metus nubėgti 587 kilometrus (tiek mylių, kiek metai turi dienų), tačiau jį įgyvendino tik įpusėjus užsibrėžtam terminui – vasarą. Vadovaujasi A. Einsteino ir P. Picasso posakiais Vienais iš savo gyvenimo moto M. Zuckerbergas veikiausiai laiko Alberto Einsteino citatą „Viskas turi būti taip paprasta, kaip įmanoma, bet ne paprasčiau.“ ir Pablo Picasso posakį „Visi gimsta menininkais. Vienintelė problema – išlikti menininku suaugus.“. Šuo augintinis – taip pat įžymybė M. Zuckerbergo auginamas komondorų veislės šuo, vardu Beastas, turi nuosavą „Facebook“ gerbėjų puslapį, kurį, kaip patinkantį, jau įvertino daugiau nei 2 mln. internautų. Gerbėjų ratui galima priskirti M. Zuckerbergo dukterį, mat pirmasis jos ištartas žodis, anot „Facebook“ žinutės, buvo „šuo“. Prie asmeninio „Facebook“ puslapio darbuojasi tuzinas žmonių Anot pranešimų, M. Zuckerbergo „Facebook“ paskyrą prižiūri 12 asmenų komanda. Jie skaito komentarus, skelbia žinutes ir fotografuoja nuotraukas, galop atsiduriančias „Facebook“ puslapyje. Ypač stengiasi užsitikrinti privatumą M. Zuckerbergas yra ėmęsis keleto drastiškų ir ginčytinų veiksmų siekdamas užsitikrinti privatumą. 2014 metais už 100 mln. JAV dolerių (daugiau nei 80 mln. eurų) jis įsigijo žemės Havajuose ir tik pastaruoju metu apsisprendė nekelti bylų asmenims, kuriems šioje vietoje esantys sklypai atiteko kaip paveldas. M. Zuckerbergas taip pat yra pareiškęs norą nugriauti keturis greta savo namo Palo Alte, Kalifornijoje, esančius pastatus. Neatsiejama įvaizdžio dalimi tapusių marškinėlių kaina – 300–400 dolerių Be pilkų trikotažinių marškinėlių, džemperio su kapišonu, džinsų ir „Nike“ sportinių batų tiesiog neįmanoma įsivaizduoti kasdienio M. Zuckerbergo garderobo. Tokius pat drabužius, pasirodo, jis renkasi neatsitiktinai. 2014 metais, paprašytas paaiškinti, kodėl tenkinasi tokiais paprastais drabužiais, jis patikino siekiantis tarsi apvalyti savo gyvenimą nuo šiukšlių, paversti jį tokiu, kad tektų priiminėti kuo mažiau sprendimų, nebent tai būtų susiję su optimaliu pasitarnavimu bendruomenei. Neatsiejama M. Zuckerbergo įvaizdžio dalimi tapusių pilkų trikotažinių marškinėlių kaina, kaip paaiškėjo, svyruoja nuo 300 iki 400 JAV dolerių (240–321 eurų). Šis drabužis – iš Italijos mados namų „Brunello Cucinelli“ atkeliavęs gaminys. Socialiniame tinkle „Facebook“ jis neužblokuojamas Platformos autoriaus galima nebent nestebėti, tačiau užblokuoti nepavyks nei jo, nei jo žmonos Priscillos Chan. Jei vis dėlto pabandytumėte tai padaryti, netrukus išvystumėte klaidos pranešimą, informuojantį, kad konkretaus profilio dabar užblokuoti neįmanoma. Kodėl taip yra? Anot „Facebook“ atstovo, jei bandant užblokuoti kokį nors profilį arba puslapį atidaromas klaidos pranešimo langas, vadinasi, jau viršytas per konkretų laiką leistinų bandymų užblokuoti tą profilį limitas.