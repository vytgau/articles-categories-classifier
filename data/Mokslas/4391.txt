Pranešime žiniasklaidai rašoma, kad 27 proc. visų kelionių buvo įvertintos 8–9 balais iš dešimties, 23 proc. – ketvertu-septynetu, o ketvirtadalis – žemesniu balu. Vidutinis vienai vairuotojo kelionei suteikiamas balas – 7,6. ERGO programėlę per dvi savaites savo išmaniuosiuose įrenginiuose įsidiegė daugiau nei 11 tūkst. šalies vairuotojų. „Kartais net nedidelis žaidimas gali būti labai efektyvi saugumą keliuose didinanti priemonė greta sudėtingų ir brangių infrastruktūrinių sprendimų, todėl malonu pastebėti, kad ši bendra Susisiekimo ministerijos, LAKD ir ERGO „Vairuok saugiai“ iniciatyva ne tik tapo gana populiari tarp vairuotojų, bet ir demonstruoja faktą, kad vairavimo kultūra Lietuvoje kyla“, – pasidžiaugė susisiekimo ministras Rimantas Sinkevičius. „Vairuok saugiai“ programėlė leidžia vairuotojams kelionių automobiliu metu ją įsijungus įvertinti savo vairavimo saugumą. Programėlė fiksuoja greičio viršijimus, staigius stabdymus ar pavojingus pagreitėjimus. Atsižvelgusi į šiuos kriterijus, mobilioji aplikacija kelionę įvertina balais nuo 0 iki 10. Kuo vairuotojas kelyje pavyzdingesnis, tuo daugiau taškų jis surenka. Kelionė vertinama tik tuo atveju, jei jos metu įveikiamas ne trumpesnis nei 3 km atstumas. „ERGO Insurance SE“ Lietuvoje generalinis direktorius Saulius Jokubaitis tvirtina, kad programėlė iš tiesų skatina vairuotojus vairuoti saugiau – gan didelė dalis jų kelionių yra įvertinama aukščiausiu balu, o tai daugeliu atvejų lemia žinojimas, kad kiekvienas greičio pedalo spustelėjimas, neatsargus manevras yra fiksuojamas ir atsiliepia galutiniam vairuotojo įvertinimui. Kartu S. Jokubaitis pažymi, kad saugaus vairavimo požiūriu Lietuvos vairuotojams dar yra kur tobulėti, o programėlės fiksuojamų balų vidurkis tikrai gali būti aukštesnis. Saugiai vairuoti skatinančią programėlę „Vairuok saugiai“ nemokamai parsisiųsti ir įsidiegti gali visi išmaniųjų telefonų su „Android“ ir „IOS“ programine įranga turėtojai. Norint naudotis programėle tereikia, kad telefone veiktų GPS ir mobiliojo interneto ryšys. Papildomą motyvą vairuoti saugiai programėlės naudotojams suteikia galimybė gauti nuolaidą ERGO transporto priemonių valdytojų civilinės atsakomybės privalomajam draudimui įsigyti. Tam iš viso aplikacijoje reikia surinkti 100 taškų. Važiuojant nepriekaištingai tai galima padaryti vos per dešimt kelionių.