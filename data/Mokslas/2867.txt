Perskaitęs publikaciją, skelbiančią, kad išmaniųjų telefonų eros pabaiga artėja greičiau nei mes įsivaizduojame, jis rimtai susimąstė. Ją galite rasti čia. Juk tie, kuriuos domina išties daug žadančios inovacijos, nesiryš pirkti tik šiek tiek patobulinto gaminio susivilioję vien įmantriu dizainu. D. Gewirtzas prisipažįsta, kad kaip tik dėl šios priežasties pastaraisiais metais jam pavykdavo susilaikyti nuo daugybės pirkinių iš technologijų pasaulio. Apžvalgininkas pasakoja, kad praeitą vasarą ketino įsigyti nemažai vertingos įrangos, bet vidinis balsas kuždėjo, kad reikia palaukti. Publikacijos autorius su žmona vylėsi, kad vietoj turimų 128 GB „iPhone 6s Plus“ telefonų galės įsigyti „iPhone 7“ versijos modelius. Be to, trūks plyš reikėjo galingo nešiojamojo kompiuterio, kurį naudojant būtų galima dirbti prie įvairiausių projektų. Galiausiai, D. Gewirtzo žmona norėjo nusipirkti didesnę „iPad“ planšetę, kurios ekrane būtų patogu skaityti PDF failus ir žurnalus. Vasarą jokių naujovių paprastai nepasirodo. Tačiau rudenį technologijų aistruolius buvo žadama pradžiuginti keliais naujais „Apple“ telefonais ir nešiojamaisiais kompiuteriais. „Apple“ savo pažadus ištesėjo. Kiek vėliau buvo viliamasi, kad pavasarį pasirodys nauja 12,9 colio „iPad Pro“ versija. Jos kamera nebuvo tokia kokybiška kaip 9,7 colio „iPad Pro“, todėl daugiau nei metus buvo laukiama, kol bus išleista atnaujinta versija. Ją buvo tikimasi išvysti praeitą mėnesį kartu su patobulintomis „iPad“, „Mac Pro“ ir „Mac mini“ versijomis. Deja, taip nenutiko. O dabar pamėginkime paskaičiuoti, kiek pinigų būtų išleidęs D. Gewirtzas, jei savo planus būtų iš karto įgyvendinęs. Pasirodo, už „Apple“ gaminius per pastaruosius dvylika mėnesių jis būtų paklojęs beveik 6,5 tūkst. eurų siekiančią sumą. Du ypač daug vietos atmintyje turintys „iPhone 7 Plus“ būtų kainavę po maždaug tūkstantį eurų, keletu funkcijų papildytas 15 colių „MacBook Pro“ – maždaug 3,2 tūkst. eurų, o už 256 GB „Wi-Fi“ palaikančią 12,9 colio „iPad Pro“ būtų tekę pakloti dar daugiau nei tūkstantį. Kad galėtum sau leisti mokėti tokias sumas, turi tikrai nemažai uždirbti. Tačiau pakalbėkime apie visus ketintus įsigyti įrenginius. D. Gewirtzas tikina, kad „iPhone 6s Plus“ laiko geriausiu kada nors turėtu telefonu. Jis mano, kad tai puikus techninių pasiekimų pavyzdys. Žinoma, tam tikrų trūkumų išvardyti galima, bet funkcijų derinys, akumuliatoriaus veikimo trukmė ir ryšio sparta tiesiog puikūs. „Apple“ gaminiams beveik iš karto pavyko pavergti profesionaliai technologijas vertinančiųjų širdis, nes „iPhone“ ir „iPad“ labai paprasta naudoti. „Apple“ gaminių pasiūla apskritai labai pakeitė verslo srityje naudojamas technologijas. D. Gewirtzas sako, kad yra ypač patenkintas 4K raiškos vaizdo kamera. Nors kai įsigijo telefoną, nė nemanė, kad ją naudos, dabar be jos neapsieitų. Nereikia pamiršti, kad prie telefono galima prijungti nuotolinį mikrofoną ir įrašyti kokybišką garsą. Suprantate kur link sukame? Juk „iPhone 7“ modelyje nėra lizdo ausinėms prijungti. Nors vietoje „iPhone 6s Plus“ siūlomų 128 GB tikrai pravarčiau turėti „iPhone 7 Plus“ 256 GB atmintį, dagiau akivaizdžių naujesnės versijos pranašumų vargu ar atsirastų. Antras objektyvas mažai tenustebina, nebent norite fotografuoti tik tobulus portretus. Visgi labiausiai nustebinusi pasirodžiusio modelio naujovė buvo ausinių lizdo pašalinimas. Jei esi pratęs prie jo jungti ausines, tikrai suabejosi, ar verta įsigyti modelį, kuriame nėra lizdo: juk prie tokio telefono nebus įmanoma prijungti laido ir tuo pačiu metu naudoti mikrofono. Reikia nepamiršti, kad už tokį abejonių keliantį variantą ir laiko patikrintos galimybės praradimą straipsnio autoriui būtų reikėję sumokėti krūvą pinigų. „Apple“ tvirtino, kad ausinių lizdo teko atsisakyti todėl, kad jis neužimtų vertingos vietos. Visgi „Samsung“ sugebėjo kažkokiu būdu pristatyti modelį S8, funkcijų gausa nenusileidžiantį „iPhone 7“ ir turintį ausinių lizdą. Atvirai kalbant, „Samsung“ sprendimas perkelti pirštų atspaudų skaitytuvą į kitą pusę nebuvo labai protingas žingsnis, bet už tai, kad nebuvo atsisakyta ausinių lizdo, galima tik pagirti. O ką galima pasakyti apie nešiojamąjį kompiuterį? Naujasis „MacBook Pro“ yra be „MagSafe“ adapterio, o juk tai buvo viena iš pačių stilingiausių ir patvariausių maitinimo prijungimo priemonių. „MacBook Pro“ versijos kūrėjai atsisakė ir SD kortelės angos, nors kai kurie tokias korteles iki šiol naudoja. Pagaliau, pasirodžiusiame „MacBook Pro“ modelyje nėra nė vienos USB 3 angos. Vietoj jų siūloma naudotis USB C lizdais. USB C formatas, žinoma, labai pažangus, bet jis toli gražu ne vienintelis. Galbūt kam nors per USB 3 jungtį tenka jungtis prie, pavyzdžiui, 3D spausdintuvų ir atnaujinti įrangą. Juk per USB 3 jungiamasi prie daugybės specializuotų įrenginių, o konvertavimo aparatiniais saugumo raktais, kad ir kaip būtų gaila, ne visada galima pasitikėti. Šiek tiek nuliūdino ir tai, kad nebuvo pristatyta modelio, turinčio 32 GB laisvosios prieigos atminties. Po tokių svarstymų retas kuris ryžtųsi pakloti nemenką sumą už naują gaminį, tad nekeista, kad D. Gewirtzas nutarė palaukti, kol „Apple“ pristatys mažiau abejonių keliantį įrenginį. Dabar aptarkime „iPad Pro“. Didelės planšetės su nekantrumu laukusi D. Gewirtzo žmona naudojosi „Kindle DX“. Tai kaprizingas įrenginys su senus laikus primenančia sąsaja, be to, juo ypač nepatogu peržiūrėti PDF formato failus. Kadangi ji labiausiai yra pratusi prie „Windows“ operacinės sistemos, buvo svarstoma galimybė įsigyti kurį nors „Surface“ modelį, Kita vertus, pora naudojasi „iPhone“ telefonais, todėl racionalu pasirodė likti prie „Apple“. D. Gewirtzas patarė žmonai nepulti pirkti ką tik išleisto modelio, o palaukti bent iki kovo, kai pasirodys atnaujinta 12 colių „iPad“ versija. Kad taip nutiks, tikėjosi ne vienas technologinių naujovių besivaikantis entuziastas – juk pastaroji versija neišvengiamai seno ir buvo pats metas ją atnaujinti. Kaip paaiškėjo vėliau, 12 colių „iPad Pro“ „Apple“ neatnaujino. Jei būtų atrodę, kad žmonai mirtinai reikia naujo didesnio įrenginio, vis dar buvo galima įsigyti „iPad“. Laimei, taip nenutiko, todėl naujam įrenginiui skirti pinigai liko nepanaudoti. Visgi, prieš trejetą su puse metų publikacijos autorius sakosi priėmęs puikų sprendimą. Tada jam verkiant reikėjo galingo stalinio kompiuterio ir jis apsisprendė įsigyti „iMac“, o ne „Mac Pro“. Sprendimas visiškai pasiteisino, mat nuo to laiko jau praėjo 41 mėnuo, o tąsyk įsigytas „iMac“ iki šiol puikiai veikia ir yra pakankamai spartus, todėl nėra jokio reikalo jo keisti. Taigi, prieš įsigyjant daug kainuojantį naują įrenginį, visada reikia nuodugniai išanalizuoti savo įpročius ir atsakyti sau į klausimą, ko iš tiesų reikia. 