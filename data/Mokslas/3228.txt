Nuo kovo 20 iki kitų metų sausio 7 dienos Amerikos gamtos istorijos muziejaus lankytojai turės progą apžiūrėti mumijas, rastas Egipte ir Peru. Ketvirtadienį, kovo 16 d., buvo pristatyta mumijoms skirta ekspozicija, atgabenta iš Čikagos gamtos muziejaus kolekcijos. Daugelis mumijų nebuvo eksponuotos nuo pat 1893 metų, kai Čikagoje buvo surengta pasaulinio masto paroda. Kolekcijoje yra 18 eksponatų. Parodos lankytojai galės apžiūrėti juos interaktyviajame ekrane, suteikiančiame galimybę tarsi „išvynioti“ mumijas ir ištirti kelių amžių senumo palaikus. Mumijų ekspozicijos kuratorius Davidas Thomasas sako, kad paroda tikrai paliks neišdildomą įspūdį. Jos lankytojai galės įsitikinti, kaip mokslas ir technologijos padeda tyrinėti istorinę ir kultūrinę visuomenės raidą.