A. Žaltauskas teigia, jog sėkmę konkurse lėmė tai, kad sutapo jo ir įmonių Japonijoje lūkesčiai. Jaunasis robotikos specialistas tikisi praktikos metu ne tik pritaikyti studijose įgytas žinias ir įgūdžius, bet ir praplėsti savo akiratį. „Noriu pažinti kitokią darbo kultūrą, pažiūrėti į savo profesiją iš kitos perspektyvos, apsispręsti, kuria linkme toliau vystyti savo karjerą. Šiuo metu planuoju pasibaigus programai grįžti į Lietuvą ir pritaikyti viską, ką išmoksiu, Lietuvos darbo rinkoje. Tiesa, neatmetu galimybės, kad per metus mano požiūris gali pasikeisti“, – sako A. Žaltauskas. KTU šioje programoje dalyvauja nuo 2004-ųjų ir Augustas yra aštuntas studentas, pakviestas praktikai į Japoniją, rašoma pranešime spaudai. „Kai išgirdau apie galimybę praleisti metus Japonijoje, ji mane tiesiog sužavėjo. Pradėjau domėtis programa, skaityti buvusių dalyvių atsiliepimus, konsultuotis apie Japoniją su joje buvusiais draugais. Kuo daugiau skaičiau, tuo labiau supratau, kad negaliu praleisti šios galimybės“, – pasakojo Augustas. Jauno specialisto manymu, sėkmę atrankoje lėmė draugų parama, dėstytojo atsiliepimas ir jo paties motyvacija. „Japonijoje nesu lankęsis ir su japonų kultūra esu susidūręs tik renginiuose bei bendraudamas su japonais. Tačiau, kokia kelionė be iššūkių?“, – šypsosi A. Žaltauskas. Jis jau pradėjo savarankiškai mokytis japonų kalbos, ir tikisi, kad tai padės kasdienėse situacijose. KTU absolventas mano, kad su didžiausiais iššūkiais jam gali tekti susidurti darbe. „Darbo aplinkoje japonai garsėja savo punktualumu, preciziškumu ir griežtu taisyklių laikymųsi. Manau, kad gali būti sudėtinga perprasti jų darbo etiką ir įprasti jos laikytis“, – teigia vaikinas. Į Japoniją studentas iš Lietuvos išvyks rugsėjį ir ten gyvens metus. Atrinktieji „Vulcanus in Japan“ dalyviai (kasmet apie 40 iš įvairių Europos šalių) ne tik atlieka 8 mėnesių trukmės stažuotę japonų įmonėje, bet ir lanko kursus, kuriuose susipažįsta su japonų kultūra ir išmoksta japonų kalbos (4 mėnesių intensyvūs kursai). „Vulcanus in Japan“ – pramonei skirta stažuočių programa Europos Sąjungos studentams – veikia jau 20-tus metus. Jos pagrindinis tikslas yra skatinti bendradarbiavimą tarp Europos ir Japonijos pramonės įmonių. Atrinktiems studentams skiriama 1 900 000 Japonijos jenų (15 289 eurai) stipendija, kuri padengia kelionės ir gyvenimo išlaidas. Taip pat suteikiama nemokama gyvenamoji vieta. 