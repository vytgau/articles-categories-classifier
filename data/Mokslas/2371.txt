Į dažų sudėtį įeina naujas junginys, kurio veikimas primena silikagelio. Tai džiovinamą poveikį turinti medžiaga. Jos dedama į drėgmę sugeriančius maišelius, naudojamus siekiant apsaugoti maisto produktus ir kitus gaminius nuo neigiamo drėgmės poveikio. Kaip rašoma svetainėje courthousenews.com, Australijos RMIT universiteto mokslininkų komanda apie savo atradimą paskelbė žurnale „ACS Nano“. Publikacijoje teigiama, kad nauja medžiaga, sintetinis molibdeno sulfidas, veikia kaip puslaidininkis ir katalizuoja vandens skilimą į deguonį ir vandenilį. „Nustatėme, kad sumaišius junginį su titano oksido dalelėmis pavyksta išgauti saulės šviesą absorbuojančius dažus, kurie iš saulės energijos ir drėgmės prisotinto oro gamina vandenilio kurą“, – aiškina mokslininkų grupei vadovavęs Torbenas Daeneke. RMIT universitetas yra Melburne veikianti biudžetinė mokslinių tyrimų institucija. Titano oksidas yra įprastas dažų komponentas. Naujoji mokslininkų pasiūlyta medžiaga paprastą plytų sieną leis paversti kuro gamybos konstrukcija. „Naujasis išradimas turi nemažai pranašumų, – sako T. Daeneke. – Į sistemą nereikia tiekti švaraus ar filtruoto vandens. Kurą galima gaminti net toli nuo vandens esančiose vietovėse. Svarbu, kad oras būtų prisodrintas vandens garų.“ T. Daeneke kolega Kouroshas Kalantar-Zadehas teigia, kad vandenilis yra tinkamas kuro elementams, taip pat įprastiems degimo varikliams. „Šią sistemą galima naudoti netoli vandenyno esančiose labai sauso ir karšto klimato regionuose, – sako K. Kalantar-Zadehas. – Karštų saulės spindulių įkaitintas jūros vanduo ima garuoti, o absorbuojant garus gaminamas kuras. Kuro gamybos iš saulės ir vandens garų koncepcija yra labai neįprasta, bet verta dėmesio.“