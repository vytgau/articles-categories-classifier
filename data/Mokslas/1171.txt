Virtualiam asistentui galima pavesti daug įvairių kasdienių funkcijų, kurios atima darbuotojų laiką, pareiškė įmonės darbuotojai padalinio „Amazon Web Services“ (AWS) kasmet organizuojamoje konferencijoje. Ši paslauga jau yra prieinama kai kuriuose JAV regionuose. 2014 metų pabaigoje balsu valdomą garsiakalbį „Echo“ pristačiusi „Amazon“ pirmauja namams skirtų balso paslaugų rinkoje, o dabar, atsižvelgdama į vis didėjančią konkurenciją su „Alphabet“, „Apple“ ir „Microsoft“, bando įsitvirtinti ir biurų rinkoje, rašo JAV verslo dienraštis „The Wall Street Journal“. Prieš „Alexa for Business“ pristatymą „RBC Capital Markets“ analitikai prognozavo, kad iki 2020 metų prie balso asistento prijungtų įrenginių skaičius padidės iki 128 mln., o „Amazon“ įplaukos iš balsu valdomų paslaugų tuo pat laikotarpiu viršys 10 mlrd. JAV dolerių. Prireikus „Alexa“ padės svečiams rasti kelią iki konferencijų salės ar valgyklos, praneš techniniam skyriui apie sugedusį spausdintuvą arba pateiks kanceliarinių prekių užsakymą. Norintieji naudotis „Alexa for Business“ turi įsigyti įrenginius „Echo“ ir sumokėti abonentinį mokestį. Įrenginiai ir jų funkcijos susiejami ne su konkrečiu naudotoju, o su vieta ir galimybę jais naudotis gali turėti kiekvienas šalia esantis asmuo. Tačiau užsakovas, jei nori, gali apriboti prieigą – tokiu atveju abonentinis mokestis skaičiuojamas ne tik pagal įrenginių skaičių, bet ir pagal užregistruotų naudotojų skaičių.