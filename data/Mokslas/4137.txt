„Jautiena skaitysis, jei ir karvę dešimties metų papjausi. Lietuvoje yra kaip – papjauni karvę, parduotuvėj tai tampa jautiena. Parodykit, kuris prekybos centras parašė, kad karvieną pardavinėja. Aš dar tokio nemačiau. Visi sako jautiena. Jautiena – gerai. Bet tai yra mėsinio galvijo mėsa ir ji yra brangi. Ir Lietuvos parduotuvėse jų beveik nėra. Anksčiau prekiavo, bet projektas nutrūko“, – tikina V. Lapinskas. Valstybinės maisto ir veterinarijos tarnybos Veterinarijos sanitarijos ir maisto skyriaus valstybinė maisto produktų inspektorė Viktorija Septilkienė pripažįsta, kad niekas neįpareigoja pardavėjų nurodyti, jog jie prekiauja karviena. „Pagal teisės aktų reikalavimus visų galvijų, nepriklausomai nuo jų lyties, mėsa vadinama jautiena“, – teigia V. Septilkienė. Pasak specialistės, atsižvelgiant į galvijų produktyvumo savybes, jie skirstomi į mėsinius, mėsinius-pieninius ir pieninius galvijus: „Mėsiniai galvijai to paties amžiaus pieninių veislių galvijus visada pralenkia savo gyvąja mase ir didesne mėsos bei riebalų išeiga. Lietuvoje mėsai auginami mėsinių veislių galvijai, tačiau skerdyklose skerdžiami tiek mėsinių, tiek ir pieninių veislių galvijai.“ VMVT ir Žemės ūkio ir kaimo verslo informacijos centro duomenimis, per 2016 m. sausio – rugsėjo mėnesius keturiose didžiausiose Lietuvos skerdyklose, kurių produkcija daugiausia yra tiekiama į šalies prekybos centrus, iš viso paskersta 106 860 galvijų, iš jų 50 558 buvo karvės, o tai sudaro 47 proc. visų paskerstų galvijų. „Tačiau ši informacija neatspindi suvartojimo tendencijų, nes tik dalis paskerstų galvijų mėsos yra tiekiama vartotojui kaip šviežia atšaldyta ar užšaldyta mėsa, kita dalis naudojama mėsos produktų gamybai ar eksportuojama į kitas šalis“, – pabrėžia V. Septilkienė. V. Lapinskas sutinka, kad iš šios informacijos išvadų daryti nevertėtų: „Karviena tinkama mėsos gaminiams, labai puikus dalykas. Dešros, visi rūkyti gaminiai, jiems turi būti kuo senesnė mėsa, tuo geriau ji susistovi. Bet yra veislė išvesta pienui ir veislė išvesta mėsai. Žmonės kelis šimtus metų dirbo, kad išvestų tokias veisles. O visus pieninius galvijus po to parduoda mėsai. Klausimas, ką iš jų daro. Prastesnė mėsa eina šunų maistui, dešroms, pusfabrikačiams.“ Prekybininkai tikina viską darantys sąžiningai Prekybos tinklo „Norfa“ atstovas spaudai Darius Ryliškis DELFI tikina, kad jų prekybos centre karviena tikrai nėra prekiaujama. „Norfos prekybos centre mes prekiaujame išskirtinai jautiena. Karvienos nėra. Ten, kur pardavinėjama žalia šviežia mėsa, prekiaujama išskirtinai jautiena, tame tarpe ir gaminiais, pavyzdžiui, trumpo galiojimo jautienos dešrelės sveriamuosiuose skyriuose. Ten yra išskirtinai jautiena, o ne karviena“, – teigia D. Ryliškis. Pašnekovas pridūrė, kad negali garantuoti už termiškai apdorotus gaminius, iš ko jie iš tiesų pagaminti gali pasakyti tik pats gamintojas. „Maxima LT“ korporacinių reikalų departamento direktorius Rosvaldas Gorbačiovas neatsakė, ar jų prekybos centre galima nusipirkti karvienos, tik prabrėžė, kad jie prekiauja laikydamiesi visų teisės aktų. Teisės aktuose numatyta, kad nurodant mėsos rūšį būtina etiketėje parašyti jo amžių skerdimo metu, jei jis yra ne vyresnis nei 12 mėn. Jei galvijas vyresnis nei 12 mėn., tada būtina tai nurodyti, bet koks tikslus galvijo amžius rašyti neprivaloma. Tuo tarpu, nurodyti, ar prekiaujama pieninio, ar mėsinio galvijo mėsa nėra būtina, visą ją galima vadinti jautiena. „Todėl, pagal teisės aktų reikalavimus, mūsų parduotuvėse pjaustytos sveriamos mėsos vitrinose šalia prekės kainos nurodome, kokios rūšies mėsa tai yra. Taip pat ant maišelio, į kurį įdedame pirkėjo pasirinktą sveriamos mėsos gabaliuką, klijuojame etiketę, kurioje, be kitų duomenų taip pat tiksliai nurodome, kokios rūšies mėsa tai yra. Be abejonės, ant fasuotos mėsos pakuočių mėsos rūšį jau nurodo gamintojas. Tad galime teigti, kad mūsų parduotuvėse ypatingą dėmesį skiriame produktų kokybei ir prekiaujame kokybės bei ženklinimo reikalavimus atitinkančia mėsa ir jos gaminiais“, – DELFI sako R. Gorbačiovas. Kuo skiriasi? Lietuvos, Europos ir Pasaulio barbekiu čempionatų dalyvis Povilas Mikalajūnas tikina, kad jautiena ir karviena skiriasi kaip diena ir naktis. „Įsivaizduokit, jeigu viena karvė per parą duoda 15 litrų pieno. Tai karvei duodamas pats geriausias pašaras ir pats geriausias chemikalas. Purškiami kukurūzai, ten dedami specialūs dalykai, duoda kuo daugiau baltymų, kad iš jos išsunkti viską, kas galima. Tai ta karvė geriausiu atveju ištempia penkis sezonus. Ir kas iš jos lieka? Koks gali būti geras maistas iš jos? Kai ji maitinta, kad kuo daugiau duotų pieno, o net kaulų nebėra sveikų. Kiek iš jos atimama nenatūraliu būdu“, – sako P. Mikalajūnas. Pasak pašnekovo, norint gauti tikrai geros jautienos, ją reikia pirkti tiesiai iš mėsinius galvijų augintojų arba iš specializuotų mėsos parduotuvių. Jis pabrėžia, kad jei jautienos kilogramas kainuoja 10 eurų, greičiausiai tai bus karviena, nes tikra jautiena yra kur kas brangesnė.  Šviežia mėsa prekiaujančios parduotuvės „Gegio stalui“ bendraturtė Jūratė Valiukaitė sako, kad jautienos kainos kur kas didesnės nei tos, kurias matome prekybos centruose. „Mėsinių galvijų kainos yra tikrai nemažos. Tikrai ne tokios, kokias matome prekybos centruose. Vien supirkimo kaina pas ūkininkus yra virš 4 eurų. Ir kai tu žinai, kokios kainos yra pas ūkininkus, ir kai matai, kad prekybos centre už tokias pačias kainas jau pagamintas dalykas parduodamas, logiškai supranti, kad tai ne tas, kas sakoma“, – aiškina J. Valiukaitė. Pašnekovės teigimu, jautienos kumpio ar mentės kilogramas kainuoja maždaug 10 eurų, brandintos mėsos kepsniams kaina prasideda nuo 25 eurų, išpjova – mažiausiai 35 eurai, o šonkaulių kainos prasideda nuo maždaug 8 eurų. Jei jautieną randate gerokai pigiau, didelis šansas, kad tai nebus mėsinio galvijo mėsa. V. Septilkienė sako, kad yra ir dar vienas būdas apsidrausti, kad neapsigautumėte pirkdami jautieną. „Pagal juslines mėsos savybes, raumeninio ir jungiamojo audinio bei riebalų kiekius, spalvą, konsistenciją, galima spręsti apie mėsos maistinę vertę. Pieninių, o ypač vyresnio amžiaus galvijų mėsa gali būti tamsesnė, sausesnė ir kietesnė, nes labiau išsivystęs jų raumeninis audinys“, – teigia V. Septilkienė.