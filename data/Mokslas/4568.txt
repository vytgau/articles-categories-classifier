Pranešime žiniasklaidai rašoma, kad klientams tai reiškia, kad operatoriaus salonuose paslaugų sutartis jie skaitys ir pasirašys planšetinio kompiuterio ekrane. Nauja tvarka bus patogesnė tiek „Tele2“ klientams, tiek darbuotojams. Bus taupomas visų laikas, o sutarčių spausdinimo ir transportavimo atsisakymas prisidės prie gamtos apsaugos. Klientai pasirašytas sutartis galės gauti elektroniniu paštu ir visada pasiekti savitarnos sistemoje internete. Elektroninės sutartys jau sudaromos Vilniaus, Kauno, Klaipėdos, Šiaulių, Panevėžio, Marijampolės, Alytaus, Plungės, Šilutės, Prienų, Druskininkų, Utenos, Ukmergės ir Jonavos „Tele2“ salonuose. Sistema jau veikia beveik pusėje – 30 operatoriaus salonų, atnaujintos 82 konsultantų darbo vietos. Iki metų pabaigos sistema bus įdiegta visuose 69 „Tele2“ salonuose Lietuvoje. Tokią inovaciją „Tele2“ sukūrė pirmieji tarp Lietuvos mobiliojo ryšio operatorių ir, bendrovės žiniomis, apskritai pirmi šalyje. Tačiau „Teo“ atstovas spaudai Audrius Stasiulaitis tvirtina, kad e. sutartys nėra labai didelė naujovė: „Teo“ klientai jas pasirašo nuo šių metų vasario mėnesio. A. Stasiulaitis pabrėžė, kad šia galimybe daugiausiai naudojasi privatūs klientai, dėl skirtingų verslo valdymo procesų, e. sutartis sudariusiems verslo klientams papildomai siunčiamas ir popierinis darbų aktas. Pasirašyti sutartis popieriniu formatu vis dar svarbu daliai „Teo“ klientų. Visos anksčiau sudarytos popierinės sutartys su „Tele2“ klientais galios iki jose numatyto termino, o naujos sutartys bus pasirašomos tiktai elektronine forma. Planuojama, kad po 2018 metų absoliuti dauguma popierinių sutarčių su privačiais klientais bus pasibaigusios ir liks tiktai sudarytos elektronine forma. Mažesnės sutarčių spausdinimo, logistikos ir saugojimo išlaidos prisidės prie efektyvios operatoriaus veiklos ir klientams palankių paslaugų kainų. Pirmąją Lietuvoje elektroninę sutarčių sudarymo sistemą „Tele2“ sukūrė kartu su partneriais – IT bendrovėmis „Iterato“, „Metasite“ ir „iTo“. „iTo“ sukūrė vartotojams draugišką elektroninės sutarties peržiūros ir pasirašymo planšetėje darbo aplinką. „Iterato“ sukūrė naują el. sutarčių valdymo modulį klientų aptarnavimo IT sistemai, o „Metasite“ parengė elektroninį duomenų archyvą. Popierinių sutarčių atsisakymas yra dalis „Tele2“ įgyvendinamų gamtos apsaugos priemonių. Operatorius dar 2013 m. pradėjo naudotis žalia elektros energija, pagaminta Kauno hidroelektrinėje. Be to, atnaujinant „Tele2“ tinklą bazinės stotys pakeistos moderniomis, kurios naudoja 25 proc. mažiau elektros energijos.