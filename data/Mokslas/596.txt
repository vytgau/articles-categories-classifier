Europos kosmoso agentūrai buvo pateiktos 52 paraiškos iš Europos mokyklų. Iš jų atrinkta 10 projektų, o vienas jų - Vilniaus Jono Basanavičiaus progimnazijos ir J. Basanavičiaus gimnazijos moksleivių edukacinis projektas. Iš 10 vietų 3 buvo rezervuotos Vokietijos mokykloms, nes tuo metu Tarptautinėje kosminėje stotyje bus Vokietijos astronautas Alexanderis Gerstas. Dvi Lietuvos mokyklos, pavadintos Lietuvos Nepriklausomybės akto signataro, Lietuvos Tarybos pirmininko Jono Basanavičiaus vardu - Vilniaus J. Basanavičiaus progimnazija ir Vilniaus J. Basanavičiaus gimnazija - inicijavo projektą „Tiltas tarp Lietuvos ir kosmoso“. Moksleiviai galės užduoti klausimus Tarptautinės kosminės stoties astronautams Europos kosmoso agentūros paskirtu laiku. Ryšio seansas su orbitoje esančiais astronautais numatomas pirmadienį. Moksleiviams talkins ir ryšio technika bei techniniu pasirengimu rūpinasi Vilniaus universiteto radijo klubas ir Lietuvos radijo mėgėjų draugija. Lietuvos valstybės šimtmečio proga dviejų sostinės mokyklų sukurtas projektas „Tiltas tarp Lietuvos ir kosmoso“ apima daugybę įvairių edukacinių veiklų: mokslinę konferenciją, filmo sukūrimą, mokinių darbų parodą Seime ir mokyklose, matematikos ir fizikos uždavinių konkursą, susijusį su kosmosu, mokyklos reprezentacinės sienos J. Basanavičiaus gimnazijoje dekoravimą, dainuojamosios poezijos festivalį, mokinių debatus, kitas veiklas.