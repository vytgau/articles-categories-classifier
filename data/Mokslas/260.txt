„Cambridge Analytica“ yra Didžiosios Britanijos įmonė, kuri, kaip įtariama, surinko duomenis iš 50 milijonų „Facebook“ naudotojų siekdama paveikti prezidento rinkimus JAV. Tai sukėlė didžiulį skandalą. Buvęs šios įmonės darbuotojas Chrisas Wylie antradienį kaip liudytojas atvyko į Londone įsikūrusį Skaitmeninių technologijų, kultūros, žiniasklaidos ir sporto komitetą. Čia jis atskleidė, kad bendrovė „Palantir“ padėjo „Cambridge Analytica“ kurti algoritmus, kurie buvo naudojami apdorojant iš „Facebook“ nutekintus duomenis, rašoma bloomberg.com. Bendrovės „Palantir“ atstovai neigė Ch. Wylie žodžius ir tikino, kad nors „Cambridge Analytica“ siekė bendradarbiavimo, tokie pasiūlymai buvo atmesti. Tačiau aiškėja, kad vienas „Palantir“ darbuotojas vis dėlto tuo susidomėjo. „Mes sužinojome, kad 2013-2014 m. mūsų darbuotojas asmenine iniciatyva turėjo ryšių su žmonėmis, susijusiais su „Cambridge Analytica“. Mes tiriame šį atvejį ir imsimės atitinkamų veiksmų. „Palantir“ nėra susijusi su jokiais politiniais projektais. Mes nedirbome ir niekaip kitaip nedalyvavome politinėse kampanijose“, – sakė „Palantir“ atstovė Liza Gordon išsiųstame elektroniniame laiške „Bloomberg“ . „Palantir“ laiškuose „Bloomberg“ tikino, kad nesąžiningas darbuotojas yra Alfredas Chmieliauskas, kuris naudojo savo asmeninį „Gmail“, siekdamas palaikyti santykius su „Cambridge Analytica“. Susisiekti su A. Chmieliausku nepavyko, jis neatsakė į „Bloomberg“ prašymą pakomentuoti situaciją. Remiantis jo „Linkedin“ profiliu, nuo 2013 m. jis dirbo „Palantir“ verslo plėtros skyriuje.