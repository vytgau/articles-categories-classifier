„Facebook“ vadovas antradienį turėtų atsakinėti į klausimus vienoje Senato komisijoje, o trečiadienį turi pasirodyti Atstovų Rūmuose. „Facebook“ krizę sukėlė pranešimai, kad Didžiosios Britanijos duomenų analizės įmonė „Cambridge Analytica“, dirbusi Donaldo Trumpo 2016 metų rinkimų kampanijai, užvaldė iki 87 mln. „Facebook“ vartotojų privačius duomenis. „Facebook“ dėl to gresia tyrimai abipus Atlanto vandenyno. Sekmadienį „Facebook“ paskelbė suspendavusi kitą duomenų analizės firmą, JAV įsikūrusią „Cubeyou“, kai televizija CNBC pranešė, kad ši kompanija komerciniais tikslais naudojo „Facebook“ vartotojų informaciją, surinktą, kaip ir „Cambridge Analytica“ atveju, per psichologinių testų programėles. „Tai rimti pareiškimai ir mes suspendavome „Cubeyou“ feisbuke, kol atliekame tyrimą“, – elektroniniame laiške naujienų agentūrai AFP rašė „Facebook“ atstovas. „Jei jie atsisakys arba neišlaikys mūsų audito, jų programėlės bus uždraustos feisbuke“, – nurodė atstovas. Tuo tarpu JAV įstatymų leidėjai užsiminė, kad privatumo klausimu ketina būti griežti „Facebook“ ir kitoms interneto tarnyboms. „Svetainėms, tokioms kaip @facebook, artinasi atpildo diena“, – penktadienį socialiniame tinkle „Twitter“ parašė demokratų senatorius Edas Markey. „Mums reikia privatumo teisių įstatymo, kuriuo galėtų pasitikėti visi amerikiečiai“, – pridūrė jis. Atstovų Rūmų narys Ro Khanna, Kalifornijai atstovaujantis demokratas, sutiko, kad reikia įstatymo „amerikiečių orumui ir privatumui apginti nuo nesąžiningų veikėjų, tokių kaip „Cambridge Analytica“, kurie socialinės žiniasklaidos duomenimis naudojasi siekdami manipuliuoti žmonėmis“. Kaip tviteryje rašė R. Khanna, „savireguliacija neveiks“ ir „Kongresas privalo veikti dėl viešojo intereso, kad apsaugotų vartotojus ir piliečius“. Keli įstatymų leidėjai ir aktyvistai mano, kad JAV turėtų pasekti Europos duomenų apsaugos įstatymo, kuris turi būti įgyvendintas gegužę, pavyzdžiu. Šiame įstatyme numatytos griežtos pranešimų ir dalijimosi asmeniniais duomenimis internete sąlygos. 33 metų M. Zuckerbergas žurnalistams sakė, kad „Facebook“ Europos taisyklių laikysis visame pasaulyje, bet perspėjo, kad jų įgyvendinimo formatas gali nebūti „visiškai toks pats“ įvairiose šalyse ir regionuose. Pakeitimas politinėms reklamoms Penktadienį „Facebook“ paskelbė reikalausiantis, kad būtų nurodoma, kas moka už politines reklamas, ir tikrinsiantis mokėtojo tapatybę. Taip siekiama apriboti išorės kišimąsi į rinkimus. Pakeitimu norima išvengti Rusijos remiamų subjektų 2016 metų pastangų manipuliuoti pasikartojimo ir, taip pat, reaguojama į kritiką dėl anoniminių žinučių, paremtų „Facebook“ profilių duomenimis. M. Zuckerbergas sakė, jog kompanija papildomai nusamdys „tūkstančius žmonių“, kad naujoji sistema pradėtų veikti prieš lapkritį įvyksiančius JAV vidurio kadencijos rinkimus. „Pradedame tai JAV ir ateinančiais mėnesiais plėsime į likusią pasaulio dalį“, – savo feisbuko paskyroje rašė M. Zuckerbergas. „Šie žingsniai patys savaime nesustabdys visų žmonių, bandančių aplošti sistemą. Bet dėl jų bus daug sunkiau... daryti tai, ką rusai darė per 2016 metų (JAV) rinkimus, ir naudotis netikromis paskyromis bei puslapiais reklamoms skelbti“, – pažymėjo jis. Pasak M. Zuckerbergo, „Facebook“ dabar remia „Sąžiningos reklamos aktą“ – įstatymo projektą, pagal kurį reikėtų atskleisti internete skelbiamų politinių reklamų šaltinius. „Kišimosi į rinkimus problema yra didesnė už bet kokią vieną platformą, štai kodėl mes remiame Sąžiningos reklamos aktą, – sakė jis. – Tai padės pakelti kartelę visai politinei reklamai internete.“ Kai kurie aktyvistai sako, kad feisbukui reikia labiau stengtis apsaugoti nuo manipuliavimo ir apgaudinėjimo savo platformoje. „Facebook“ tikrai turėtų kreipti savo dėmesį ne tik į rinkimų reklamas, bet ir į visas reklamas“, – sakė Harlanas Yu iš technologijų ir socialinio teisingumo ne pelno organizacijos „Upturn“. „Jie turėtų atskleisti visuomenei detalią visų blogų reklamų, kurias šalina, apskaitą“, – ketvirtadienį viename forume strateginių studijų centre „New America“ sakė H. Yu. „Facebook“ taip pat tikriausiai sulauks klausimų dėl to, ar pažeidė 2011 metų susitarimą su JAV Federaline prekybos komisija (FTC). Aktyvistai įtaria, kad šis socialinis tinklas netesėjo pažadų ginti privatumą.