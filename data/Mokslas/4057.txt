Pranešime žiniasklaidai rašoma, kad Kauno mokslo ir technologijų parke įsikūrusi bendrovė „Softneta“ šį rudenį gavo leidimą platinti programinę įrangą diagnostikai ypač perspektyvia laikomoje JAV rinkoje. Toks Amerikos Maisto ir vaistų administracijos (FDA) suteiktas pripažinimas leis įmonei išplėsti daugiau nei 30-yje pasaulio šalių turimų klientų ratą. Amerikos Maisto ir vaistų administracijos leidimas platinti medicininę programinę įrangą padidins „Sofnetos“ konkurencingumą didžiųjų medicininės programinės įrangos kūrėjų atžvilgiu. „Tai parodo organizacijos, kaip potencialaus partnerio, įvertinimą ir reprezentuoja Lietuvą kaip aukštųjų technologijų šalį, galinčią pasiūlyti pridėtinę vertę vienai iš labiausiai išsivysčiusių ekonomikų“,- sako įmonės technikos direktorius Tomas Dumbliauskas. „Softnetos“ sukurta programinė įranga plačiausiai naudojama radiologijoje, nors „MedDream“ produktų šeimą vertina ir kardiologai bei kitų sričių gydytojai. Galimybė pasiekti medicininius vaizdus prisijungus prie duomenų archyvo palengvina ir pagreitina kasdieninį medikų darbą. Tai užtikrina sklandžius informacijos mainus ne tik tarp skirtingų specialistų, tačiau ir tarp gydymo įstaigų, naudojančių tą pačią programinę įrangą.  Įmonės vadovai prognozuoja, kad „MedDream“ šeimos programinės įrangos produktų pardavimai per artimiausius metus žymiai išaugs. Nors konkurentų lietuvių įmonė turi visame pasaulyje – nuo tarptautinių korporacijų iki kuriančių atviro kodo produktus – JAV rinka vilioja labiausiai, nes šalis yra viena iš pažangiausių ir greičiausiai technologines naujienas perimančių pasaulyje. Investuoja į kokybę Lietuviai, plėtodami diagnostikai skirtą produktą, investuoja į įrangos kokybę ir patogumą galutiniam naudotojui. Medicininių vaizdų peržiūrai skirta „MedDream DICOM Viewer“ programa leidžia apsaugoti pacientą nuo pakartotinės intervencijos, atliekant tuos pačius tyrimus skirtingose medicinos įstaigose. „Stebėdami rinkos poreikius ieškome technologiškai integralių sprendimų, kurie leistų programinę įrangą naudoti kartu su medicinos įstaigose naudojamomis kitomis sistemomis. Produktui inovatyvumo suteikia ir tai, kad jis vystomas su naujausiomis HTML5 technologijomis“, - teigia įmonės technikos direktorius T. Dumbliauskas.