Mokslininkai pasitelkdami vis modernesnius tyrimus vis dar nustato naujų faktų apie vėlyvojo neolito laikais gyvenusį vyrą. Muziejus, kuriame guli mumija, neatsigina lankytojų, o vokiečių režisierius Felix Randau praėjusią savaitę pristatė naujausią filmą „Der Mann aus dem Eis (Iceman)“, kuriame bando atkurti Ötzi gyvenimą. Būtent naujas filmas ir vėl atgaivino susidomėjimą akmens amžiaus gyventoju, išlikusiu iki mūsų dienų. Vyro, kuris gyveno maždaug 3300 metų pr. m. e., mumiją 1991m. rugsėjo 19 d. Otztalerio Alpių Hauslabjocho viršūnėje rado vokiečių alpininstai Erika ir Helmutas Simonai. Jie pastebėjo iš ledo kyšantį ant pilvo gulintį žmogaus lavoną, sudžiuvusį kūna dengė į pergamentą panaši oda. Ploname lede buvo istrigusi jo koja, apvyniota šiaudais ir odos juostelėmis. Tarp jų buvo varinis kirvukas ir medžioklei skirti įrankiai. Po kelių dienų kūnas buvo oficialiai iškeltas ir sraigtasparniu nuskraidintas į Insbruką. Tuomet vokiečiai net negalėjo įsivaizduoti, kokį svarbų radinį aptiko. Kūną dangė 60 tatuiruočių, tad pora pagalvojo, kad tai šiuolaikinio žmogaus kūnas. Tačiau atlikus tyrimus paaiškėjo, kad tai – seniausia iki šiol rasta žmogaus mumija. Pagal radimo vietą mumijai buvo suteiktas Ötzi vardas. Mokslininkai ilgus metus diskutavo, kas lėmė vyro mirtį. Tyrimai parodė, kad Ötzi kairįjį petį buvo pervėrusi strėlė, todėl spėjama, kad sužeistas jis krito, susitrenkė galvą į akmenį ir mirė nukraujavęs, rašoma dailymail.co.uk. Strėlė, kuri pražudė Ötzi, buvo šauta maždaug iš 30 metrų atstumo. Mokslininkai ant vyro drabužių ir ginklų rado ir kitų žmonių kraujo. Pietų Tirolio muziejaus direktorė Angelika Fleckinger sako: „Žmonės labai domisi ledo žmogumi, jiems niekaip negana“. Tačiau mokslininkai perspėja, kad Ötzio palaikai yra pavojuje. Dedamos visos pastangos išsaugoti 13 kilogramų sveriančią mumiją, tačiau, nepaisant to, kas dieną ji praranda 2 gramus dėl drėgmės trūkumo. Galimas daiktas, kad greitai muziejaus lankytojai nebegalės pamatyti palaikų, nes juos planuojama perkelti į specialią ledo saugyklą. Naujausi tyrimai parodė, kad Ötzi netoleravo laktozės, jo arterijos buvo užkalkėjusios. Jo žarnyne aptikta parazitų, vyras turėjo blusų, jo dantys buvo pažeisti ėduonies, o dantenos apimtos uždegimo. Jis sirgo Laimo liga, turėjo tulžies akmenų, Ötzį greičiausiai kamavo nugaros skausmai. Vyras buvo maždaug 45 metų amžiaus, nors atrodė kur kas vyresnis. Mokslininkų nuomone, ledo žmogus buvo piemuo, mokėjęs medžioti laukinius žvėris, bet veikiausiai vasarą kalnų ganyklose ganydavo galvijus.