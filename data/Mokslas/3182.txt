Taivano rangovė, kompanija „Wistron Corp.“ gamykloje Bangaluro mieste turėtų pradėti gaminti „iPhone 6“ ir „iPhone 6s“ modelius per 4-6 savaites. Be to, per artimiausius tris mėnesius Bangalure taip pat bus pradėti gaminti ir pigiosios „iPhone SE“ linijos telefonai. „Beveik visas pasiruošimas „Apple” telefonų gamybai Bangalure per „Wistron“ kompaniją yra baigtas“, - „Wall Street Journal“ leidiniui teigė vienas iš Indijos valdžios atstovų. Analitikų teigimu, šis žingsnis „Apple“ padės išspręsti savo pagrindinę problemą Indijoje - per brangius telefonus vietos gyventojams. Pasak tyrimų įmonės „Counterpoint Research“, daugumos Indijoje parduodamų telefonų kaina nesiekia 150 JAV dolerių (139 eurai). Net pigiausi „iPhone SE“ telefonai, kuriuos internetinėse parduotuvėse galima įsigyti už 330 JAV dolerių (306 eurai), yra per brangūs didžiajai daliai Indijos žmonių. Manoma, kad, pradėjus gaminti „iPhone“ telefonus Indijoje, jų kaina kris mažiausiai 100 JAV dolerių (93 eurai). 