2016 metais vykęs tyrimas atskleidė, kad beveik pusė jame dalyvavusių vaikų nesidomi, kokius duomenis jie atskleidžia, bandydami prisiregistruoti ar pasiekti tam tikrus internetinius kanalus. Taip pat tyrėjai išsiaiškino, jog jaunoji karta neskaito naudojimosi sąlygų ir taisyklių (angl. Terms and Conditions), nes jos per sudėtingai parašytos ir nesuprantamos. Daugiau nei trečdalis 12-14 metų jaunuolių yra susidūrę su neapykantą kurstančiu turiniu, kuris yra nukreiptas prieš tam tikrą grupę žmonių. Prie tyrimo prisidėjo ir daugiau nei 900 tėvų, iš kurių 76 proc. pripažino, kad yra susirūpinę dėl pavojų internete, su kuriais gali susidurti jų vaikai. Kaip apsisaugoti ir kokias saugumo priemones pritaikyti, pataria ESET saugumo ekspertai. Vaikui tik pradėjus domėtis išmaniaisiais įrenginiais, kompiuteriais, iš karto reikėtų pradėti atvirą pokalbį apie galimus pavojus ir kaip jų išvengti. ESET saugumo sprendimus platinančios įmonės „Baltimax” pardavimų vadovas Deividas Pelenis teigia: „Labai svarbu nuo mažų dienų vaikui rodyti gerą pavyzdį. Jeigu tėvai saugiai naudosis internetu, vaikai perims tai kaip kasdieninį įprotį ir bus lengviau išvengti galimų pasekmių”. Taip pat būtina vaikams paaiškinti, kad jų slaptažodžių niekas neturėtų žinoti, nes tai gali privesti ir iki kibernetinių patyčių, pasinaudojant jų pačių paskyromis. Daugiau nei 60 proc. apklausoje dalyvavusių vaikų yra patyrę patyčias internete, tad suaugusieji yra raginami nedelsti, vos tik kilus įtarimui, kad jų vaikas galėjo su jomis susidurti – patariama apie tai pasikalbėti su vaiku ar kreiptis pagalbos pas specialistus. ESET saugumo ekspertai taip pat teigia, jog labai svarbu išmokyti vaikus suprasti, kaip svarbu neidentifikuoti savęs internete, ypač neaiškios reputacijos tinklalapiuose – tikras vardas ir pavardė tokiuose puslapiuose taip pat gali sukelti nemalonumų. Nerimaujantiems dėl vaikų saugumo internete rekomenduojama riboti jų naršymo laiką – gera praktika rodo, jog efektyvu nustatyti laiką kada galima, o kada negalima naudotis internetu. „Jei nujaučiate, kad vaikas žodinio susitarimo gali nevykdyti, naudokite tėvų kontrolės įrankius. Taip galėsite valdyti jų internete praleidžiamą laiką. Tėvų kontrolės įrankiai ne tik padeda apsaugoti vaiką nuo galimų pavojų, bet ir visą šeimą, bei namuose esančius įrenginius“, – pataria D. Pelenis. Britų tyrimas, kuriame dalyvavo 1 000 vaikų, parodė, jog vaikai internete praleidžia daugiau nei 20 valandų per savaitę, daugelio iš jų tėvai net nežino, ką jų atžalos veikia virtualioje erdvėje. Daugiau informacijos apie vaikų saugumą internete bei tyrimo duomenys.