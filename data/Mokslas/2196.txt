„Pernai rudenį paskelbėme konkursą ir aštuonis mėnesius kvietėme kuo plačiau, originaliau, įdomiau populiarinti mokslą, jo pasiekimus ir už tai gauti apdovanojimą. Šį kartą vertinome realius įgyvendintus projektus, nuveiktus darbus, o ne ateities idėjas ar vizijas, – sako Greta Tumkevičienė, Lietuvos mokslų akademijos projektų vadovė. – Laimėtojais pripažinti projektai yra itin įvairūs, atskleidžia skirtingų mokslo sričių įdomybes. Tai ilgalaikės iniciatyvos, kurias planuojama tęsti ir ateityje.“ Konkursui pateiktus darbus vertino LMA sudaryta ekspertų komisija pagal jų naujumą, originalumą, tarptautiškumą, pasiektą tikslinę grupę, indėlį siekiant ilgalaikių strateginių mokslo populiarinimo tikslų Lietuvoje ir kitus kriterijus. Renginių kategorijoje geriausiais pripažinti penki projektai. Pirmoji vieta ir 15 tūkst. eurų apdovanojimas skirtas už šį pavasarį Vilniuje surengtą tarptautinę fizikos ir gamtos mokslų studentų konferenciją „Open Readings 2017“. Joje pranešimus skaitė Nobelio chemijos premijos laureatas prof. Bernardas Feringa, fizikas prof. Johnas Ellisas, fotoninių šviesolaidžių išradėjas prof. Philipas Russellas ir kiti žymūs mokslininkai. Konferencijoje pranešimus taip pat skaitė studentai iš Lietuvos ir 20 užsienio šalių, buvo surengti mokslo populiarinimo seminarai, diskusijos, kūrybinės dirbtuvės. Paraišką konkursui pateikė konferencijos organizatoriai Vytautas Butkus kartu su Jonu Berzinš. Antroji vieta ir 12 tūkst. eurų apdovanojimas renginių kategorijoje atiteko UAB „RA PROFIT“, kuri surengė edukacinį turą „Būsimiems išradėjams – kuo patraukli mokslininko karjera“ po Lietuvos mokyklas. Renginių dalyviai geriau susipažino su lietuvišku palydovu „LituanicaSAT-1“, lietuviškais elektromobiliais ir bepiločiais orlaiviais. Trečiąją vietą laimėjusi Techninių erdvių asociacija, įgyvendindama projektą „Meškėnų laboratorija (M-Lab)“, suorganizavo mobilios skaitmenizuotos gamybos technologijų laboratorijos kelionę po šalies mokyklas. Kurdami pirmuosius savo prototipus mokiniai ir mokytojai išbandė jos įrangą, pažangias technologijas. Asociacijai atiteko 10 tūkst eurų apdovanojimas. Tarp geriausių mokslo populiarinimo renginių yra ir tarptautinės žemės ūkio parodos „Ką pasėsi... 2017“ šviečiamoji programa. Suorganizavęs 32 seminarus naujausiems žemės ūkio ir kaimo plėtros pasiekimams pristatyti, Aleksandro Stulginskio universitetas užėmė ketvirtąją vietą ir gavo 7 tūkst. eurų apdovanojimą. Penktasis 6 tūkst. eurų apdovanojimas renginių kategorijoje atiteko viešajai įstaigai „Šviesos kūgiai“ už renginį „Science Hack Day Vilnius 2017“, kurio dalyviai kūrė ir konstravo įvairius su mokslu susijusius daiktus. Geriausiu audiovizualinių priemonių projektu pripažintas internetinis-televizinis projektas „Istorijos piliulės“. Bendradarbiaujant su mokslininkais ir naudojant 3D objektus, virtualios realybės elementus, sukurti interaktyvūs vaizdo klipai, kuriuose atskleidžiamos istorijos įdomybės. Projektą įgyvendino UAB „Visual & Softworks“, kuriai atiteko 15 tūkst. eurų apdovanojimas. Antroji vieta (12 tūkst. eurų apdovanojimas) audiovizualinių priemonių kategorijoje skirta „AIM invest“ už kilnojamąją fotografijų parodą „Mokslo veidai“. Joje, pateikiant nuotraukas ir aprašymus, pristatoma 15 itin žymių XX a. antros pusės Lietuvos mokslininkų, tarp kurių prof. Virginijus Šikšnys, prof. Viktorija Daujotytė-Pakerienė, prof. Juozas V. Vaitkus, prof. Zenonas Dabkevičius ir kiti. Paroda eksponuota prekybos centre „Panorama“, ją taip pat numatoma pristatyti Lietuvos nacionalinėje Martyno Mažvydo bibliotekoje, Vyriausybės rūmuose, Lietuvos mokslų akademijoje, Europos Parlamente Briuselyje ir kitose erdvėse. Trečioji vieta ir 10 tūkst. eurų apdovanojimas atiteko gydytojai alergologei prof. Rūta Dubakienei. Ji sukūrė interneto svetainę ir tinklaraštį, kuriuose skelbia aktualią, apibendrintą ir moksliškai pagrįstą informaciją apie įvairias alergijas, alergenus, alergines ligas, jų diagnostiką ir gydymą. Ketvirtosios vietos ir 7 tūkst. eurų apdovanojimo laimėtoja – viešoji įstaiga „Media medis“, sukūrusi mokslo populiarinimo laidų vaikams ciklą „Mokslo pelės“. Animacinėse laidose ikimokyklinio amžiaus ir pradinių klasių vaikai susipažindinami, kaip apsisaugoti nuo pavojingų fizikos ir chemijos reiškinių bei nesaugių buities prietaisų ir priemonių. Mokslo populiarinimo priemonių apdovanojimų konkursas organizuotas ir apdovanojimai skirti iš projekto „Nacionalinės mokslo populiarinimo priemonių sistemos plėtra ir įgyvendinimas“ lėšų. Projektą finansuoja Europos socialinis fondas.