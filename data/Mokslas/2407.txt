Dėl to „Bitė“ atnaujino salonus, atliko tinklo reguliavimus, apmokė darbuotojus pagal specialią „Apple“ programą, ir taip pat koreguoja „Apple“ įrenginių kainodarą. „Pastebime, kad augant lietuvių pajamoms, populiarėja brangesni įrenginių modeliai ir tuo pačiu natūraliai auga paklausa „Apple“ produktams. Tiesa, „GfK Retail and Technology“ 2017 m. I pusmečio duomenimis, šiuo metu Lietuva su 13 proc. „iPhone“ skvarba vis dar smarkiai atsilieka nuo tokių šalių, kaip Jungtinė Karalystė ar Švedija, kur skvarba siekia kone 50 procentų“, – pranešime cituojamas bendrovės „Bitė Lietuva“ rinkodaros vadovas Arūnas Mickevičius. Bendrovė savo salonuose įrengė specialias „Apple“ įrenginių demonstracines erdves. Į salonų atnaujinimą ir „iPhone“ kampanijos startą įmonė investavo apie 250 tūkst. eurų. Šiuo metu lankytojai „Bitės“ salonuose gali gyvai išbandyti „iPhone 7“, „iPhone 6S“ bei „iPhone SE“ išmaniuosius telefonus, o didžiuosiuose salonuose – ir „iPhone 7 Plus“, „iPhone 6S Plus“, „iPhone 5S“, taip pat „iPad“ planšetes bei „Macbook“ kompiuterius. Žadama, kad klientams bus teikiami ir specialūs pasiūlymai, skirti „Apple“ įrenginiams, pavyzdžiui, šiuo metu skelbiama apie 15 proc. nuolaidą „iPhone“ modeliams. Bendrovė nurodo, kad pagal „Apple“ rekomendacijas specialiai šio gamintojo įrenginiams pritaikė savo tinklą, o atlikti vidiniai testai parodė, dėl šio atnaujinimo „iPhone“ išmaniųjų telefonų baterijos veiks iki 10 proc. ilgiau. „Bitė Lietuva“ yra oficialus „Apple“ atstovas Lietuvoje.