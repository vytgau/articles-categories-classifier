Įprasta, kad kompanijos vadovas Timas Cookas pasirodo pirmas, ir jis iškart pradeda kalbėti apie naujoves, tačiau šį kartą jis vėluoja – kaip itin reikšmingas svečias atkeliauja automobiliu dainuodamas su Pharrell Williams. Įbėgęs pro galines duris, jis iškart pasiūlo išbandyti „Carpool karoke“. Pirmiausia pristatyti atnaujinimai. T. Cookas pradėjo nuo „Apple music“: milijonai dainų, turinys, kurio niekas neturi.  Londone – „Apple music“ festivalis, kuris šiemet vyks jau dešimtą kartą. Jame pasirodys viso pasaulio muzikos garsenybės, pradedant Eltonu Džonu, baigiant Britney Spears, „One Republic“ ir kitais. Kitas naujinimas susijęs su „App Store“. Iš šios parduotuvės parsisiųsta daugiau nei 140 mlrd. programėlių. Per paskutinius kelerius mėnesius pirkimas joje išaugo apie 106 proc. T. Cookas patvirtino, kad vieno dalyko šiai parduotuvei trūko: tai – dar senų senovėje visų pamiltas „Mario“ žaidimas. Nors „Mario“ yra senas „Nintendo“ žaidimas, tačiau pristatytas visiškai naujas būdas jį žaisti – jis jau pasiekiamas mobiliojoje platformoje. Be to, žaidimą galima žaisti varžantis su kitais žaidėjais visame pasaulyje. „Mario“ pirmiausia pristatytas „iOS“ – ne „Android“ operacinėje sistemoje. Pristatyta nauja „Apple Watch“ versija „Apple Watch“ – T. Cookas įsitikinęs, kad prieš kelis metus pristatytas laikrodis pakeitė žmonių supratimą apie tai, kam naudojamas laikrodis. Jis pasigyrė, kad „Apple Watch“ yra vienas populiariausių laikrodžių pasaulyje. Šalia visų patobulinimų, kurie įvesti pristačius „watch OS 3“ ir kurie gali būti naudojami ne tik darbe, bet ir bendraujant ar sportuojant, išskirtinis dėmesys skirtas „Pokemon Go“, kurį bus galima žaisti ir „Apple Watch“. Pristačius operacinės sistemos atnaujinimus, pristatyta ir nauja „Apple Watch 2“ versija. Naujasis laikrodis daug atsparesnis vandeniui nei ankstesnis. Su juo galima nerti apie 50 metrų į gylį ir drąsiai plaukti. Panašu, kad „Apple“ išsprendė vandens ir garsiakalbio sąlyčio problemą: garsiakalbis pats išstumia ant jo atsiradusį vandenį ir taip apsisaugo nuo žalingo jo poveikio. „Naujosios laikrodžio smegenys“ – 50 proc. greitesnės. Ekranas – dukart šviesesnis nei anksčiau. Kompanijos atstovai patvirtino, kad tai – šviesiausias ekranas, kurį kada nors yra pristatęs „Apple“. Taip pat laikrodis turi įterptą GPS funkciją. „Apple Watch 2” bus galima pasirinkti iš aliuminio, plieninio bei naujojo keraminio korpusų. Pastarąjį kompanija tobulino jau ilgą laiką. Dar viena laikrodžio versija pagaminta kartu su kompanija „Nike“. Ji skirta sportuojantiems žmonėms: tikimasi, kad aliuminio korpusas, suderintas su patogia apyranke, atlieps visų sportuojančiųjų poreikius. Naujas laikrodis kainuos 369 dolerius. Pristatytas „iPhone 7“ Kompanijos vadovas T. Cookas trumpai apibūdino naują operacinę sistemą „iOS 10“, kurią iki šiol galėjo išbandyti kiekvienas norintis ir „Apple“ gamintą telefoną turintis žmogus. Vėliau jis pristatė „iPhone 7“, kurį pavadino geriausiu kada nors kompanijos pristatytu telefonu. „Bendrumas ir efektyvumas“, – tai yra dizaino ypatybės, apie kurias buvo kalbama „iPhone 7“ pristatančio filmuko metu. Taigi visų pirma pasikeitė „iPhone“ dizainas, taip pat pakeistas galingasis „Home“ mygtukas, kurio funkcijas galite nusistatyti ir patys. Be to, telefonas yra atsparus dulkėms ir vandeniui. Kamera stabilesnė, turi optinę nuotraukų stabilizavimo sistemą. Ji praleidžia 50 proc. daugiau šviesos, geba daryti daug ryškesnes nuotraukas. Kamera yra efektyvesnė ir energiniu požiūriu. Kamera turi 12 MP. Priekinė kamera yra 7 MP. „iPhone 7 Plus“ gavo dvi 12 MP kameras. 4,7 colių įstrižainės retina HD ekranas yra 25 proc. šviesesnis, jame daug ryškesnės spalvos, taip pat įdiegta trimačio paspaudimo funkcija. Garsiakalbis yra itin svarbus puikiai naudojimosi telefonu patirčiai. „Apple“ pristatė stereo garso sistemą telefone, įtaisiusi vieną garsiakalbį telefono viršuje, kitą – apačioje. „EarPods“ - populiariausios ausinės pasaulyje, kaip tvirtino kompanijos viceprezidentas Philas Shilleris. Taigi dabar telefonas turės naujas ausines, kurių kištukas bus toks pat kaip ir įkrovimo laido kištukas. Tai reiškia, kad kompanija, kaip ir minėta, naikina įprastinę ausinių jungtį. Turintiems senąsias ausines, kompanija sukūrė adapterius. P. Shilleris juokavo, kad senoji ausinių jungtis naudojama pernelyg ilgai ir parodė archyvinę nuotrauką, kurioje moteris junginėja kištukus stotelėje. Be to, ji yra neekonomiška vietos atžvilgiu, kai siekiama suploninti mylimą prietaisą. Dar viena naujovė yra „AirPods“. Tai yra bevielės ir belaidės ausinės, kurios yra suderinamos su visais „Apple“ prietaisais. Galima sakyti, kad jos prilygsta nuotoliniam telefono pulteliui, nes jose integruoti ne tik garsiakalbiai, ausinės, bet ir automatinis Siri paleidimas. „AirPods“ kainuos 159 dolerius. Naujos kartos procesorius „A10 Fusion“ pavertė „iPhone 7“ 40 proc. greitesniu nei ankstesnė „iPhone“ versija. Vadovas tvirtino, kad energijos suvartojimas taip pat keturis kartus mažesnis. Jis teigė, kad grafika atkuriama taip pat 50 proc. greičiau nei naudojantis ankstesniuose telefonuose įdiegtomis „A9“ mikrochemomis. Telefonas turėtų ištverti neįkrautas ilgiau: jis veiks dviem valandomis daugiau nei „iPhone 6s”. Telefonus galėsite įsigyti sidabrinius, aukso rožinės, auksinės, juodos ir naujosios grafito spalvos. Pirminė „iPhone 7” kaina bus 649 doleriai (32 GB), o mokėdami daugiau galėsite gauti telefoną ir su 256 GB. Iš anksto užsisakyti „iPhone 7” bus galima nuo rugsėjo 9 d. Pirmieji vartotojai telefonus gaus rugsėjo 16-ąją, tačiau. Tikėtina, kad Lietuvą „Apple” flagmanas pasieks savaite vėliau. Lietuvoje jau siūloma užsisakyti „Tele2“ patvirtino, kad bendrovė nuo šiemet yra oficialus „Apple” partneris ir išankstinę registraciją įsigyti „iPhone 7” pradės rugsėjo 9 dieną. „Tele2“ korporatyvinės komunikacijos vadovas Andrius Baranauskas tvirtino, kad šiuo metu salonuose vyksta akcijos senesniems „iPhone” modeliams įsigyti ir kad naujaisiais telefonais visose Baltijos šalyse bus pradėta prekiauti vienu metu. „Teo“ ir „Omnitel“ pranešime žiniasklaidai rašoma, kad „iPhone 7“ netrukus pasieks salonus Lietuvoje. Nors tiksli įrenginio pasirodymo data Lietuvoje dar nėra žinoma, norintys būti tarp pirmųjų įsigijusių „iPhone 7“, jau dabar gali registruotis „Omnitel“ svetainėje. „iPhone 7“ ir „iPhone 7 Plus“ išmaniuosius telefonus, kaip oficialūs „Apple“ partneriai, pristatysime iškart, kai jie pasieks Lietuvą. Norintys šiuos įrenginius įsigyti pirmieji, jau gali registruotis „Teo“ arba „Omnitel“ internetinėse svetainėse ir gauti naujausią informaciją apie išankstinės prekybos „iPhone 7“ pradžią Lietuvoje“, – sako „Teo“ ir „Omnitel“ privačių klientų padalinio vadovas Norbertas Žioba. Kaip ir kasmet, pirmiausia „iPhone 7“ prekyba prasidės JAV. Tuo tarpu įrenginiai, oficialiai skirti Baltijos šalių rinkoms, salonus pasieks šiek tiek vėliau – po 3-7 savaičių. „Teo“ ir „Omnitel“ atstovas žiniasklaidai patvirtino, kad per pirmas keliolika minučių užsakymų skaičius pasiekė 150 ir vis auga.