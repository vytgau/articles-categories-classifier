Apie tai jis kalbėjo Kauno technologijos universiteto (KTU) studentų auditorijai, rašoma pranešime spaudai. „Geležinė Lapė“ turi daugiau nei 150 tūkst. gerbėjų „Facebook“ tinkle ir virš 45 tūkst. „Instragram“ sekėjų. A. Bendorius yra baigęs miškininkystę ir pagal specialybę dirbo ketverius metus. Vėliau bandė laimę įvairiose veiklose, o šiuo metu yra sukaupęs daugiau nei 20 metų darbo bankuose patirties. Pasak jo, „Geležinė lapė“ startavo kaip bandymas parduoti šeimos sodybą Anykščių rajone. Tiesa, galiausiai ji buvo parduota visai su socialiniu tinklu „Facebook“ nesusijusiam asmeniui. Dabar „Geležinė lapė“ tebėra autoriaus hobis, laisvalaikio užsiėmimas. Jis pabrėžė, kad pirmiausia reikia suvokti tai, kad rūpintis savo įvaizdžiu socialiniuose tinkluose būtina. Svarbiausiais aspektais, norint išlaikyti gerą įvaizdį ir populiarumą socialiniuose tinkluose, jis įvardino patrauklumą, aktyvumą, mandagumą, turinio įdomumą ir profesionalumą. Dalindamasis patirtimi, „Geležinės lapės“ autorius pabrėžė, kad neišsenkantys idėjų šaltiniai yra visai šalia, nereikia jų toli ieškoti. „Pavyzdžiui, memai su gyvūnais, visada veikia ir yra patrauklu, – sakė A. Bendorius. - Viskas turi būti gana paprasta ir aišku, paimta iš gyvenimo. Žmogus matydamas jūsų žinutę turi galvoti taip: aš taip ir galvojau, tik kažkas ėmė tai ir pavaizdavo, todėl visokie juokingi įrašai, pavyzdžiui, apie tinginystę veikia, nes tai yra tiesa. Tad principas paprastas – ką matau, tą ir dainuoju.“