Tai – „Cassini“ ir „Dawn“ misijų pabaiga, privačių kompanijų misijų į Mėnulį konkurso kulminacija, „SpaceX“ raketos „Falcon Heavy“ ir įgulos kapsulės „Crew Dragon“ bandymai, „Blue Origin“ ir „SpaceShipTwo“ skrydžiai, Kinijos kosminės stoties pirmasis papildymas atsargomis, keturios įgulos pamainos Tarptautinėje kosminėje stotyje ir naujasis egzoplanetų paieškos teleskopas TESS. Taip pat NASA paskelbė apie dvi naujas misijas, skirtas Saulės sistemos ankstyvajam laikotarpiui tyrinėti. Šio laikotarpio informaciją galima rasti asteroiduose, taigi abi misijos taikysis į juos. 2021-aisiais išskristi turėtų misija „Lucy“, pavadinta pagal garsiąją žmonijos pirmtakės fosiliją. Ji 2025-aisiais praskris pro vieną Asteroidų žiedo asteroidą, o 2027-aisiais pasieks ir šešerius metus tyrinės pagrindinius taikinius – Jupiterio asteroidus-trojėnus. Trojėnai yra asteroidai, Jupiterio gravitacijos laikomi tokioje pačioje orbitoje, kaip ir Jupiteris, tik visą laiką nuo jo atsiliekantys arba jį lenkiantys šeštadaliu orbitos ilgio. Per šešerius metus „Lucy“ praskris pro penkis asteroidus – Trojėnus – keturis vienoje Jupiterio pusėje ir vieną priešingoje. Šių asteroidų savybės rodo, kad jie susiformavo skirtingose Saulės sistemos vietose, taigi „Lucy“ šitaip gaus daugybę duomenų apie sąlygas, kuriomis formavosi planetos. 2023-aisiais metais pakils misija „Psyche“, kuri 2030-aisiais turėtų pasiekti to paties pavadinimo asteroidą. Psichė yra vienintelis žinomas metalinis asteroidas. Manoma, kad tai yra planetos branduolys, nuo kurio visas uolienas nudaužė stiprūs kitų asteroidų smūgiai Saulės sistemos jaunystėje. NASA paruošė ir abiejų misijų video pristatymą, kuriame apie jas kalba organizacijos Planetų mokslo skyriaus direktorius Jimas Greenas. Dar viena nauja NASA misija, kuri į kosmosą pakils 2020-aisiais, yra juodųjų skylių tyrimams skirtas trijų teleskopų junginys IXPE (Imaging X-ray Polarimetry Explorer). Teleskopai seks, kuriomis kryptimis virpa iš aktyvių juodųjų skylių mus pasiekiantys rentgeno spinduliai, ir taip pagilins supratimą apie prie pat įvykių horizonto vykstančius procesus.