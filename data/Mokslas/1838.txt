Estijos valstybinės informacinės sistemos departamentas (RIA) pranešė, kad tarptautinė tyrėjų grupė rugpjūčio 30 dieną perspėjo šią instituciją apie pastebėtą galimą pavojų duomenų saugumui tapatybės kortelėse, kurios buvo išduodamos Estijoje po 2014 metų spalio mėnesio. „Remiantis dabartiniais Estijos ekspertų skaičiavimais, pavojaus saugumui yra ir mes toliau peržiūrime mokslininkų pastabas, – sakė RIA direktorius Taimaras Peterkopas spaudos konferencijoje. – Mes jau paruošėme pirminius sprendinius, kurie turėtų sumažinti pavojaus riziką, ir darysime viską, kad užtikrintumėme asmens tapatybės kortelių saugumą“. Pasak RIA vadovo, remiantis turima informacija, kol kas nė vieno asmens duomenys nebuvo pavogti ir jais nebuvo pasinaudota. „Vis dar galima atlikti visas operacijas su kortelėmis ir jos vis dar galioja. Mes imsimės atitinkamų veiksmų, kad užtikrintumėme mūsų nacionalinės skaitmeninės asmens tapatybės kortelių sistemos saugumą ateityje. Sugriežtinome prieigą prie Estijos asmens tapatybės kortelių viešosios duomenų bazės, kad išvengtumėme bet kokių nusikalstamų veiksmų“, – sakė jis. „Estijos skaitmeninė visuomenė naudojasi šiuolaikinėmis naujausiomis technologijomis. Tų naujų technologijų naudojimas yra net tik patogus, bet taip pat gali būti lydimas pavojų. Svarbu, kaip tie pavojai pastebimi ir kaip mažinama jų rizika. Šis konkretus atvejis yra geras pavyzdys, parodantis, kaip mokslininkų atradimas gali turėti įtakos saugumo gerinimui, ir Estijos vyriausybė turi (problemą) išspręsti“, – sakė T.Peterkopas. Potencialiai neapsaugotos yra asmens tapatybės kortelės, išduotos po 2014 metų spalio 16 dienos, taip pat korteles, kurios buvo išduotos vadinamiesiems elektroniniams gyventojams (e-residents). Tokių kortelių buvo išduota maždaug 750 tūkst. Kol kas apie asmens duomenų vagystes pranešimų nėra. Kortelėse, išduotose iki 2014 metų spalio mėnesio, buvo naudotas kitoks lustas, todėl jų saugumui pavojaus nėra.