Bombonešis skrenda dideliame aukštyje virš teritorijos, dažniausiai ten, kur gyvena civiliai. Atsiveria bombų išmetimo liukas, pro kurį išmetamos kelios bombos. Jos atrodo kaip ir įprastos kovinės aviacijos bombos, tačiau veikia kiek kitaip. Jos iš karto atsiveria, plačiai danguje paskleisdamos lankstinukus. Kas juose? Iš esmės, gali būti bet kas: informacija civiliams apie artėjančius karinius veiksmus, raginimas pasiduoti ir taip toliau. Lankstinukų bombos naudojamos jau daugelį dešimtmečių. Antrajame pasauliniame kare jos dažniausiai ragino pasiduoti karius, Korėjos kare jos buvo naudojamos civiliams įspėti apie artėjančius bombardavimus, o kam yra ruošiamos dabar? Teigiama, kad tai – tik reguliarūs bandymai, siekiant užtikrinti, kad atsidarantys bombų korpusai neatsitrenks į B-52 bombonešius ir, aišku, kad popieriaus lapeliai plačiai pasklis. Įdomu tai, kad šios bombos, vadinamos PDU-5/B, originaliai buvo sukurtos visai kitai užduočiai vykdyti. Šiuo metu vykdoma programa, kurios metu stengiamasi perdaryti senas, nebenaudojamas kasetines bombas, tokias kaip „MK. 20 Rockeye II“. Jos buvo skirtos smulkiems sprogmenims paskleisti didelėje teritorijoje. Tačiau dabar kasetinių bombų atsisakoma, nes jos ilgą laiką gali likti teritorijoje, net ir po karinių susirėmimų keldamos problemas civiliams. Šios programos metu kasetiniai sprogmenys yra pašalinami, bombų korpusai modifikuojami ir pripildomi lankstinukų. Nors šie bandymai dabar patraukė civilių ir žiniasklaidos dėmesį, tai nėra koks nors neįprastas reiškinys. Bandymai atliekami nuolat ir tai tikrai nereiškia, kad JAV ruošiasi konfliktui. Visgi, jau dabar aišku, kad net ir šiais informacinių technologijų laikais lankstinukų bombos išliks.