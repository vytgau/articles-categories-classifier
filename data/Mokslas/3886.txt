Išanalizuoti duomenys, gauti iš vieno meteorologinio plūduro, parodė, kad milžiniška banga susiformavo 2013 metų vasario 4 dieną 6 val. Grinvičo laiku atokiuose vandenyse tarp Didžiosios Britanijos ir Islandijos, nurodė Pasaulio meteorologijos organizacija (WMO). „Šis atvejis pirmas, kai išmatuota 19 metrų bangą. Nuostabus rekordas“, – sakoma WMO generalinio sekretoriaus pavaduotojo Wenjiano Zhango pranešime. Už šešių aukštų pastatą aukštesnė banga galėjo atsirasti per šį rajoną slenkant „labai didelio“ šalčio frontui, kurio vėjai siekė 43,8 mazgo (81 km per valandą) greitį. Didžiausios anksčiau užregistruotos bangos aukštis buvo 18,3 m, ir ji buvo užfiksuota 2007 metų gruodį taip pat Šiaurės Atlante. Meteorologiniai plūdurai yra vienas pagrindinių okeonologų darbo prietaisų. Jie siunčia informaciją apie jūros sroves, oro ir vandens temperatūrą, vėjo greitį ir kryptį, bangų aukštį ir dažnį jūrininkams, meteorologams ir mokslininkams. „Mums reikia aukštos kokybės ir nuolatinių duomenų iš vandenynų, siekiant geriau suprasti oro sąlygų ir vandenyno tarpusavio poveikį, – sakė W. Zhangas. - Nepaisant didelių palydovinių technologijų pasiekimų, čia svarbų vaidmenį atlieka nepertraukiamas stebėjimas ir duomenų rinkimas iš stacionarių ir dreifuojančių plūdurų bei laivų“.