Naujojo lėktuvo sparnų mojis yra 117 metrų ir jis varomas šešiais, „Boeing 747“ naudojamais „Pratt & Whitney“ varikliais, o maksimalus pakilimo svoris – 590 tonų. „Stratolaunch“ sparnų mojis yra didžiausias, ankstesnį rekordininką (Howardo Hugheso „Spruce Goose“) lenkiantis 20 metrų. „Vulcan Aerospace“ sako, kad jos „Stratolaunch“ lėktuvo veikimo nuotolis bus 2 000 jūrmylių (3700 km). Pasitarnaudama kaip daugkartinio naudojimo pirmoji pakopa, „Stratolaunch“ sistema per vieną skrydį galės iškelti krovinius į kelias orbitas, rašo arstechnica.com. Kompanija „Stratolaunch“ orlaivį išvežė iš Mochavės dykumoje esančio „Mojave Air & Space Port“ angaro. Tai buvo pirmas kartas, kai aparatas išvežtas į lauką ir P. Allenas sakė, kad norima atlikti „kuro papildymo“ bandymus. Vėliau kompanija pranešė, kad taip pažymėta konstravimo fazės pabaiga ir pradedami bandymai – iš pradžių antžeminiai, o paskui ir skrydžio. „Stratolaunch“ sistema yra dalis P. Alleno plano atpiginti kosminius skrydžius. „Vulcan“ neatskleidė daug detalių apie paleidimo platformos galimybes, bet spalį paskelbė apie partnerystę su „Orbital ATK“, kuri iš „Dulles“, Virdžinojoje įsikūrusios kompanijos, pateiks „daug“ „Pegasus XL“ ore paleidžiamų raketų, naudojimui su „Stratolaunch“. Šios raketos gali paleisti mažus, iki 1 000 svarų masės palydovus į žemą orbitą. Šia koncepcija ir galimybėmis „Stratolaunch“ konkuruoja su tokiomis kompanijomis, kaip „Virgin Orbit“, kuri planuoja paleisti raketas iš modifikuoto „Boeing 747-400“. Savo memuaruose „Idea Man“, P. Allenas rašė esantis apsėstas raketų idėjos nuo pat vaikystės. Jis skaitė Robertą Heinleiną ir žavėjosi „Apollo“, ir mintinai žinojo „Mercury 7“ astronautų vardus. Būdamas vaikas, P. Allenas detaliai piešė raketas ir astronautus ir svajojo sukurti raketas Marso tyrimams. „Kiti susižavėjimai kildavo ir nykdavo, bet svajonės apie raketas visad liko, - rašė jis. - Po Apollo, NASA ėmėsi nepilotuojamų zondų. Kosmosas neteko savo auros, bet mano susidomėjimo niekada neprarado." Šią savaitę aura grįžo. 