„Deja, Lietuvoje šis Saulės užtemimas nesimatys, bet bus matomas iš esmės visoje Šiaurinėje ir Centrinėje Amerikoje, o pilnas užtemimas - tik žemyninėje JAV dalyje, nuo Oregono valstijos iki Pietų Karolinos. Tai labai palankus amerikiečiams užtemimas, daug kam bus patogu nuvažiuoti, įsivaizduokite, jeigu toks užtemimas eitų per Lietuvos vidurį: Klaipėdą, Kėdainius, Vilnių“, - DELFI komentavo Vilniaus universiteto Teorinės fizikos ir astronomijos instituto jaunesnysis mokslo darbuotojas, astronomas Mindaugas Macijauskas. Lietuvoje užtemimu bus galima pasigrožėti tik iš nuotraukų. Artimiausiu metu Lietuvoje Saulės užtemimo pamatyti nesitikima, nors Europoje jų pastaruoju metu buvo keletas. „Žemėje pilni Saulės užtemimai matomi gana dažnai, kas 18-a mėnesių, bet jie gali būti matomi iš vandenyno vidurio, Arkties, Antarkties ir retas jį pamato“, - pasakojo M. Macijauskas. Jis primena, kad europiečiai gana neseniai galėjo pasigrožėti Saulės užtemimu, kai 1999 m. jis buvo matomas Centrinėje Europoje, Vengrijoje, o 2006 m. pilnas Saulės užtemimas buvo matomas Egipte. Kaip reaguoja gyvybė Kaip iš tiesų karvės, svirpliai ir katės visame pasaulyje reaguoja į Saulės užtemimus? Remiantis stebėjimais, karvės ieško pastogės, svirpliai ima svirpti, tarsi būtų naktis, o voverės grįžta į savo dreves. Tačiau tai gali būti tik kalbos, rašo „IFL Science“. „Jeigu tikrai norite išsamiai panagrinėti kažkokį elgesį, turite labai daug laiko praleisti lauke ir stebėti, fiksuoti, kas vyksta“, – sakė Kalifornijos mokslų akademijos ekologė Rebecca Johnson. Siekdami gauti kuo daugiau duomenų, ji su kolegomis ėmėsi projekto „Life Responds“, kuriame gali dalyvauti visi norintys: reikia atsisiųsti specialią išmaniąją programėlę ir stebėti bei fiksuoti gyvūnų elgesį prieš Saulės užtemimą, jo metu ir po jo. Mokslininkai ragina išsirinkti savo stebėjimo objektą – kokį nors gyvūną – ir naudojantis minėta programėle stebėti jo elgesį pusvalandį prieš visišką Saulės užtemimą, per visišką užtemimą, kuris truks penkias minutes, ir 30 minučių po visiško Saulės užtemimo. Žinoma, jeigu norite, galite stebėti gyvūną ir ilgiau. NASA taip pat išplatino zoologijos sodų žemėlapį Jungtinėse Valstijose, kur galima stebėti gyvūnų reakciją į Saulės užtemimą. „Visiško Saulės užtemimo metu į šį vieną įstabiausių gamtos reiškinių reaguoja ne tik žmonės, bet ir gyvūnai – rašoma NASA tinklalapyje. – Kai taps visiškai tamsu, kai kurie gyvūnai gali pradėti savo įprastą naktinį gyvenimą ar kitaip reaguoti.“ Mokslininkai ragina kuo daugiau žmonių prisijungti prie gyvūnų stebėjimo per Saulės užtemimą. Toje pat vietoje pasitaiko kas 375 metus DELFI primena, kad rugpjūčio 21 dieną Saulės visiškas užtemimas nuslinks kontinentine JAV dalimi nuo Oregono iki Pietų Karolinos maždaug 113 kilometrų pločio juosta. Visiškas užtemimas įvyksta tik tada, kai Mėnulio diskas praslenka tarp Žemės ir Saulės, trumpam užstodamas ryškią mūsų žvaigždės šviesą ir mesdamas šešėlį ant planetos. „Visiškas užtemimas yra trijų partnerių šokis: Mėnulio, Saulės ir Žemės, - sakė Mėnulio tyrinėtojas NASA Goddardo kosminių skrydžių centre Marylande Richardas Vondrakas. - Jis gali įvykti tik tada, kai mūsų danguje tinkamai išsirikiuoja Mėnulis ir Saulė.“ Visiškas Saulės užtemimas vyksta, nes Mėnulio ir Saulės regimieji dydžiai, žiūrint iš Žemės, yra vienodi — Saulė yra maždaug 400 kartų platesnė už Mėnulį, tačiau jis maždaug 400 kartų arčiau. Visiški užtemimai konkrečioje vietoje gan reti, mat Mėnulio vidinis šešėlis gan mažas, tad ir plotas, kuriame regimas visiškas užtemimas, yra ribotas. Vidutiniškai tame pačiame plote visiškas Saulės užtemimas pasitaiko kartą per 375 metus. Daliniai užtemimai, kai Mėnulis uždengia tik dalį Saulės, regimi daug didesniame plote.