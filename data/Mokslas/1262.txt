„CoinDesk.com“ duomenys rodo, kad šios virtualios valiutos kursas pirmadienį padidėjo dar 2,8 proc. iki 8255,2 JAV dolerio. Nuo praėjusių metų pabaigos bitkoinas jau pabrango daugiau nei 700 proc. Vien tik per praėjusią savaitę šios valiutos kursas šoktelėjo 17 proc., nes prognozuotas bitkoino blokų grandinės („blockchain‘as“) skilimas į dvi grandines neįvyko. Tolesnį bitkoino kurso augimą analitikai sieja su augančiu institucinių investuotojų susidomėjimu šia valiuta po to, kai biržų operatorius CME pranešė apie planus gruodį pradėti sudarinėti bitkoinų ateities sandorius. Be to, mokėjimų sistema „Square Cash“ praėjusią savaitę pranešė, kad „nedidelis skaičius“ jos vartotojų galės pirkti bitkoinų tiesiogiai per sistemos programėlę išmaniesiems telefonams. Tuo tarpu pripažinti finansų ekspertai vis garsiau kalba, kad bitkoinas ir visa kriptovaliutų rinka yra „burbulas“. Pavyzdžiui, Jeilio universiteto ekonomikos profesorius ir Nobelio premijos laureatas Robertas Shilleris rugsėjį pareiškė, kad šiuo metu bitkoinas yra „geriausias rinkos burbulo pavyzdys“.