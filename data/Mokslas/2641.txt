Ji sako, kad Lietuvoje ir kitose šalyse veikiančių šnipų tikslas vienas – informacijos rinkimas. Lietuvoje veikiančių organizacijų atstovai, Valstybės saugumo departamento duomenimis, gali būti Rusijos FSB, GRU organizacijos ir Baltarusijos KGB, kurios tarpusavyje gali bendradarbiauti. Kokia informacija domina šnipus? Pirmiausia, tai duomenys apie valstybėje vykstančius procesus: politiką, svarbius strateginius objektus, verslą, tyrimus. „Gali būti nusitaikoma į jaunus, išsilavinusius žmones“, - įspėjo A. Katkuvienė per technologijų ir inovacijų festivalį „Login“. Ji sako, kad šnipų taikiniu gali tapti ir startuoliai, kurie dirba su technologijomis. Kaip žvalgai gali megzti kontaktą? A. Katkuvienė pateikia pavyzdį. „Jei žaidžiate tenisą, žvalgas gali užsirašyti treniruotei tuo pačiu metu, vaikščioti gana ilgai, mėnesį, du, ir tik palaipsniui pradėti bendrauti ar luktelėti, kol pats taikinys linktelės galva ir kontakto užmezgimas jam atrodys atliktas jo iniciatyva“, - sakė ji. Pašnekovė pabrėžė, kad žvalgai taikosi apie taikinį išgauti kuo daugiau informacijos, asmeninių duomenų apie šeimą, nepatenkintus lūkesčius ar kitus duomenis. Po jo ji naudojama tam, kad kuo labiau žmogų įtraukti, jį užverbuoti ir paversti agentu. „Agentu nėra gimstama, juo pamažu yra tampama“, - sakė A. Katkuvienė. Festivalio metu A. Katkuvienė parodė vaizdo įrašą, kuriame galima pamatyti, kiek daug duomenų galima surinkti apie žmogų vien iš jo viešintos informacijos. Kalbant apie pagrindines taisykles, ji patarė, kad vykstant į užsienį reikėtų jautrius duomenis vežtis popieriniu formatu, o ne kompiuteriuose ar telefonuose. Jei gaunate dovanų jungtis, kompaktus ir kitas priemones – būkite atsargūs juos naudodami. „Nieko niekada niekur nekaišioti, tai yra irgi rizika“, - patarė A. Katkuvienė. Apie tai valstybės saugumo departamentas yra išleidęs ir šviečiamųjų filmukų seriją bei ragina skambinti pasitarti, jei iš nepažįstamų asmenų gaunate laikmenas, tačiau dirbate jautrią informaciją saugančiose įmonėse ar organizacijose. „Pranešimų gauname ir noriu padėkoti tiems žmonėms, kurie skambina. Net jei informacija pasikartoja, viskas yra gerai“, - kalbėjo A. Katkuvienė. Ji pabrėžė, kad Kremliaus akiratyje gali atsidurti kiekvienas, tad verta žinoti, kaip veikia kaimyninių šalių šnipai, įvertinti savo silpnybes ir žinoti, kokios yra jūsų pažeidžiamos vietos. Tai gali būti įvairios priklausomybės, neteisėti ar nesantuokiniai ryšiai, kita jums jautri informacija. „Taikomasi į jautriausias vietas be skrupulų, - apibendrino ji. - Laimingi yra tie, kurie išvengia dvigubo gyvenimo. Ketvirtadienį vyksta antra technologijų ir inovacijų festivalio diena. 