Milžiniška, paslaptinga skylė yra „pakankamai nepaprasta“, sakė atmosferos fizikas Kentas Moore'as iš Toronto universiteto. „Ji atrodo, lyg kažkas būtų išmušęs skyle lede“, - sakė jis interviu „Motherboard“. Atviro vandens teritorijos, kurias supa ledas, kaip ir šiuo atveju, yra žinomos. Paprastai jos formuojasi Antarktidos pakrantės regionuose, sakė K. Moore'as. Tačiau šiuo atveju keista tai, kad toks darinys atsirado „toli lede“, o tai galėjo lemti kol kas dar nesuprasti procesai. „Šis darinys susiformavo tūkstančius kilometrų nuo ledo krašto. Jei neturėtume palydovo, nežinotume, kad jis ten yra“, - sakė mokslininkas. Toks darinys toje pat vietoje, Antarktidoje, buvo pastebėtas ir 1970-aisiais. Pasak K. Moore'o, kuris priklauso ir klimato pokyčius stebinčiai grupei Prinstono universitete, tuo metu mokslininkų turėti įrankiai tyrimams nebuvo pakankamai pažangūs, tad reiškinys liko iki galo neištirtu, o galiausiai ir išnyko keturiems dešimtmečiams. Tačiau pernai jis atsivėrė kelioms savaitėms, o dabar jis pastebėtas vėl. „Tai jau antri metai iš eilės kai ji atsiveria po 40 metų pertraukos, - kalbėjo K. Moore'as. - Mes vis dar stengiamės išsiaiškinti, kas nutiko.“ Mokslininkų manymu, atviro vandens teritorija atsivėrė šiemet rugsėjo 9 d. Pasak jo, viliojančiai atrodo galimybė kaltę dėl šio reiškinio suversti klimato atšilimui, tačiau K. Moore'as sako, kad tai yra „nebrandu“. Tačiau mokslininkai gali patvirtinti, kad šis reiškinys turės poveikio vandenynams. „Kai ima tirpti jūrose esantis ledas, turimas didžiulis temperatūros kontrastas tarp vandenynų ir atmosferos, - paaiškino K. Moore'as. - Tai gali paskatinti konvekciją.“ Jos metu šaltesni, tankesni vandens sluoksniai grimzta žemyn, o šiltesni vandenys pakyla, o tai gali lemti, kad toks atviras vandens plotas ir liks atviru. Naudojantis palydovų nuotraukomis ir robotais, pritaikytais dirbti giliai po vandeniu jūroje, K. Moore'as ir jo kolegos dirba ruošdami kol kas neišleistą tyrimą, kuris galėtų atsakyti į kai kuriuos iš kilusių klausimų. „Palyginti su situacija prieš 40 metų, mūsų turimi duomenų kiekiai yra neįtikėtini“, - sakė jis. Skelbta, kad pastaruoju metu Antarktidoje pastebėti dideli pokyčiai, tad išsiaiškinus, kodėl didžiulė skylė atsivėrė būtent dabar, galima būtų suprasti didesnių permainų priežastis.