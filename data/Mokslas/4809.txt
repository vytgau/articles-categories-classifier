Tvirtas ir nedūžtantis stiklas, pagamintas iš medžio skamba kaip išties stebuklinga medžiaga. Merilendo universiteto medžiagų laboratorijos mokslininkas Liangbing Hu kartu su kolegomis medžiui „praskaidrinti“ panaudojo natrio šarmą, kuris iš medienos pašalina ligniną – medžiagą, kuri medienai suteikia tvirtumą ir spalvą. Pasak mokslininkų, pašalinti ligniną iš plonos medžio „riekelės“ užtrunka apie dešimt minučių, o norint tą patį padaryti storesniame tašelyje prireiks visos paros. Kai medyje „ištirpinamas“ visas ligninas, gabaliukas pamerkiamas į „skaidrinantį“ skystį – koks tai skystis, mokslininkai neatskleidžia, nes šiuo metu šis išradimas yra patentuojamas. Po šių operacijų medis tampa skaidrus, bet tuo pačiu ir labai trapus, todėl yra pamerkiamas į klijų savybių turinčią epoksidinę dervą. Sureagavusi su šia medžiaga, mediena pasidaro labai kieta ir tvirta, taip pat ir atspari drėgmei. Esminė šio „medinio“ stiklo sudedamoji dalis – iš celiuliozės susidarę vamzdeliai, kuriais medžiui esant gyvam iš šaknų į šakas ir lapus teka vanduo bei maistinės medžiagos. Šie vamzdeliai turi vieną puikią savybę – pro juos praėjusi šviesa labai tolygiai išsisklaido. „Tai reiškia, kad nesvarbu, kur yra šviesos šaltinis ar saulė, patalpos viduje apšvietimas bus tolygus ir nebus jokių akinančių spindulių ar atspindžių“, – sako vienas iš medžiagos atradėjų Tian Li. Pasak mokslininko, namuose su tokiais langais šiltai nusnūsti norintis katinas neturėtų nuolatos sekti kartu su saule judančio šilto grindų lopinėlio. Dėl šios savybės, nesvarbu, ar saulė zenite, ar leidžiasi – kambaryje bus vienodai šviesu. Dar viena naudinga tokios medžiagos charakteristika – ji geriau nei stiklas sulaiko šilumą, nes iš esmės tai vis tiek yra medis. Be to, „medinis“ stiklas praleidžia regimosios spektro dalies šviesą, tačiau sustabdo didelę dalį infraraudonosios spinduliuotės, kuri perneša šilumą. Tad karšto klimato šalyse tokie langai būtų tobuli – jie praleistų šviesą, tačiau sulaikytų didelę dalį šilumos. Dėl visų išvardintų savybių ši medžiaga būtų tiesiog tobula stoglangiams gaminti. 