Ką daryti, kad telefonas neišsikrautų visą dieną ar net ilgiau pataria „Bitė Lietuva“ Išmaniųjų mokyklos ekspertas Egidijus Adomkaitis. 1. Ištrinkite programėles, kurių nenaudojate Kuo turite daugiau programėlių telefone, tuo didesnė tikimybė, kad jos, veikdamos fone, gali eikvoti telefono bateriją. Tad reguliariai pasitikrinkite programėlių sąrašą ir tas, kurias nenaudojate, pašalinkite. „Android“ ir „iOS“ įrenginiuose pasitikrinti, kurios programėlės eikvoja daugiausia energijos, galima baterijos nustatymuose. 2. Išjunkite nesvarbius automatinius programėlių įspėjimus Įvairios programėlės dažnai automatiškai siunčia įvairius pranešimus, kurių gausa eikvoja bateriją. Jei tokie pranešimai jums nėra svarbūs, juos išjunkite programėlių nustatymuose. 3. Jei pavyksta, rečiau tikrinkite el. paštą Jei gaunate daug elektroninių laiškų ir kiekvienas toks laiškas iššoka ekrane, supypsi ar suvibruoja, labai ilgo baterijos veikimo laiko tikėtis sunku. Jei galimybės leidžia iškart nereaguoti į elektroninį laišką, galite nusistatyti, kad automatiškai el. pašto dėžutė būtų tikrinama, pavyzdžiui, kas 15 ar 30 minučių. Taip pat yra galimybė nustatyti, kad elektroninis paštas būtų patikrinamas tik tada, kai užeisite į pašto programėlę. Taip telefono bateriją tausosite maksimaliai. 4. Kai nenaudojate navigacijos, išjunkite automatinį vietos nustatymą (GPS) Jei esate įjungę automatinį telefono buvimo vietos nustatymą (GPS), telefonas nuolat stengiasi identifikuoti jūsų buvimo vietą ir taip eikvoja bateriją. Jei tiksli telefono buvimo vieta nėra būtina (pavyzdžiui, tada, kai nesinaudojate navigacija), išjunkite GPS valdymo centre. 5. Pritemdykite telefono ekraną Išmanieji telefonai turi vis didesnius ir spalvingesnius ekranus, tad natūralu, jog norime grožėtis kuo ryškesniu bei šviesesniu vaizdu. Tačiau toks noras ypač eikvoja telefono bateriją. Jei nežiūrite filmo ar nereikia telefone redaguoti nuotraukų, tai išjunkite automatinį telefono ekrano šviesumą ir šiek tiek jį pritemdykite. „Android“ ir „iOS“ įrenginiuose tai galite padaryti tiesiai iš valdymo centro. 6. Pasirinkite – arba skambėjimo tonas, arba vibracija Dažnas atvejis, kai išgirsti skambučiui naudojame tiek skambėjimo toną, tiek vibraciją. Jei norime tausoti bateriją, teks pasirinkti vieną iš jų ir nenaudoti abiejų vienu metu. „Android“ telefonuose pasirinkti skambėjimo toną, jo stiprumą ir vibraciją galima garsų nustatymuose. Analogiški nustatymai ir „iPhone“ išmaniesiems. 7. Jei nuolat nenaudojate, išjunkite „Bluetooth“ ryšį „Bluetooth“ ryšį naudojame norėdami susijungti su įvairiais prietaisais (automobilio laisvų rankų įranga, garso kolonėlės ir t.t.) arba perduodami įvairius failus trumpu atstumu. Jei šis ryšis įjungtas, telefonas nuolat ieško įrenginių, su kuriais galėtų susijunti ir taip sekina bateriją. „Android“ ir „iOS“ šią funkciją galima išjungti ir iš valdymo centro. 8. Naudokitės stipriu ryšiu Jei telefonu naudojatės toje vietoje, kur ryšis dažnai šokinėja tarp 3G ir 4G, nustatymuose pasirinkite, kad ryšio pasirinkimas būtų ne automatinis, o, pavydžiui, tik 4G/LTE. Taip sutaupysite baterijos energijos, nes dažnai „šokinėdamas“ ryšys eikvoja akumuliatorių. 9. Jei galite rinktis – WiFi ar mobilieji duomenys, rinkitės pastaruosius Norėdami dar labiau tausoti bateriją, dažniau naudokite mobiliuosius duomenis, o ne WiFi. 10. Esant būtinybei, nepamirškite apie energijos taupymo režimą Jei matote, kad baterija baigia išsikrauti, o turite sulaukti labai svarbaus skambučio, įjunkite energijos taupymo režimą. Šis režimas išjungia internetą, visas ne primos būtinybės programėles, funkcijas ir dažniausiai ekraną padaro juodai baltu. Taip maksimaliai sumažinamas energijos suvartojimas ir vis dar galite sulaukti skambučio ar paskambinti patys. Šį režimą galite rasti prie baterijos nustatymų. 11. Neapsigaukite baterijos gerinimo programėlėmis El. aplikacijų parduotuvėje galima rasti ne vieną programėlę, kuri žada stipriai prailginti jūsų telefono baterijos veikimo laiką. Tačiau dažnai jos yra prigrūstos reklamų ir nevisai naudingų nustatymų, kurie gali ir sulėtinti išmanųjį. Todėl nereiktų aklai pasitikėti programėlėmis, žadančiomis du ar tris kartus pagerinti jūsų baterijos veikimo laiką. 12. Pilnai neiškraukite telefono Laikui bėgant telefono baterija nusidėvi ir jos veikimo laikas mažėja. Tai ypač aktualu, kai iškraunate bateriją iki 0 proc., todėl nerekomenduotina laukti, kol telefonas be energijos išsijungs. Geriausia telefoną krauti likus 20 ar 30 proc. baterijos. Visada su savimi turėkite „energijos banką“ Jei visi šie patarimai atrodo nepriimti, yra ir kita išeitis – su savimi nešiokitės „energijos banką“. Bet kuriuo metu galėsite įkrauti telefoną ir nereikės rūpintis, kurias funkcijas ar programėles išjungti, kad ne taip eikvotumėte telefono bateriją.