Į ką žiūrite pirmiausia, ieškodami poros? Neišvengiamai pirmasis įspūdis sukasi apie išvaizdą, vėliau išsiaiškinate humoro jausmą, ambicijas, intelektą, sužinote svajones, nuomonę kai kuriais klausimais. Vis dėlto, daugumą žmonių natūraliai seksualiai jaudina būtent fiziniai bruožai – vyrai negali atplėšti akių nuo nuogos moters krūtinės, moterys žvalgosi į raumenis, kai kuriems patinka plaukai ar net pėdos. Beveik be išimčių visi pasakys, kad svarbus ir protas, bet kaip jis gali jaudinti. Vakarų Australijos universiteto mokslininkai apklausė 383 žmones, kurių amžius buvo 18–35 metai. Dalyviai turėjo vertinti įvairių žmogaus savybių seksualumą. Mokslininkai atidžiai išanalizavo rezultatus ir nusprendė, kad daugeliui žmonių intelektas tikrai nėra seksualiausia savybė – toli gražu. Tačiau nedidelei daliai apklaustųjų intelektas buvo svarbiau už viską – jis jaudina net apie 8 proc. žmonių. Sakome „net“, nes daugeliui protas tėra pageidaujama partnerio savybė, neturinti seksualinio patrauklumo bruožų. Mokslininkai tai išsiaiškino tirdami keletą klausimų iš karto. Iš tikrųjų protas yra svarbus daugeliui žmonių, nes jis yra sietinas su galimybe prisitaikyti, uždirbti pinigus ir išgyventi net ir sudėtingose situacijose. Vis dėlto, daugeliui protas buvo tik antras nefizinių savybių sąraše – pirmoje vietoje atsidūrė gerumas, trečioje – įdomumas. Vėlgi, šios savybės su seksualiniu patrauklumu nėra siejamos. Visgi, įdomu ir tai, kad net ir sapioseksualams intelektas gali būti per aukštas. Seksualiausi yra tie žmonės, kurių intelekto koeficientas siekia maždaug 120. 135 siekiantis IQ jau buvo laikomas per dideliu. Manoma, kad patys protingiausi žmonės sunkiai geba išlaikyti socialinius ir, dar sunkiau, romantinius santykius. Daugumai tai yra sunku įsivaizduoti, kaip intelektas gali jaudinti seksualiai. Tačiau sapioseksualai aiškina, kad jiems tai yra visiškai normalu. Situacijose, kuriose demonstruojamas intelektas, jie įžvelgia tai, ką kiti mato, pavyzdžiui, paplūdimiuose, naktiniuose klubuose, sporto salėse ir kitose vietose, kur galima pamatyti gražius kūnus.