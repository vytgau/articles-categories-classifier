Iki šiol bendrovė nėra paskelbusi, ką darys su iš vartotojų ir parduotuvių atsiimtais „Galaxy Note 7“, bet, nepatvirtintais duomenimis, Korėjos gigantas gali svarstyti vėl atnaujinti prekybą šiais modeliais, tiesa, juos aprūpinsi saugiomis baterijomis. Apie tai skelbia bgr.com, remdamasis Azijoje kilusiais gandais. Remiantis Azijos tinklalapio Hankyung.com informacija, „Samsung“ gali pakeisti naujojo išmanaus telefono 3,500 mAh bateriją silpnesne 3,000 mAh arba 3,200 mAh baterija. Tuomet restauruotas „Galaxy Note 7“ būtų pasiūlytas tam tikroms rinkoms, įskaitant Indiją ir Vietnamą. Trečiadienio rytą Pietų Korėjos bendrovė paneigė viešus svarstymus, kad bendrovė planuoja prekiauti „Galaxy Note7“ telefonais Indonezijoje ir Indijoje dar šiemet. „Pranešimas, kad „Samsung“ planuoja prekiauti restauruotais „Galaxy Note 7“ išmaniaisiais telefonais Indijoje yra neteisingas", - „Samsung“ atstovas Indijoje komentavo tinklalapiui „Mashable India“. Skelbta, kad „Samsung“ susirinko 98 proc. iš daugiau nei 3 milijonų į rinką išleistų „Galaxy Note 7“. Kiek atnaujintas modelis galėtų kainuoti, nebuvo skelbiama, tačiau tikėtasi, kad jis bus pristatytas iki birželio. Taip pat neaišku, kokiose rinkose be Indijos ir Vietnamo jį galima tikėtis pamatyti. Bet kuriuo atveju, „Samsung“ vis dar turi papildomą problemą, kurią reikia išspręsti: ką daryti su netinkamomis naudoti baterijomis ir kaip jas saugiai perdirbti.