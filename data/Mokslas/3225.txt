Žaidimas buvo išleistas 2014 m. ir nuo to laiko jis jau buvo atsisiųstas daugiau nei 100 mln. kartų, skelbia venturebeat.com. Tai yra vienas iš 50-ies žaidimų, kuriuos bendrovė yra išleidusi nuo įmonės įkūrimo 2002 m. Bendrovę įkūrė Viktorija Trofimova, dabartinė jos vadovė, su vyru Michailu Trofimovu ir jo broliu Sergėjumi Trofimovu. Kalbėdama su „GamesBeat“ V. Trofimova pasakojo, kad ilgą laiką bendrovė kūrė žaidimus pagal užsakymus ir dirbo su tokiais prekių ženklais „PlayStation“ „Shrek“ ir „Barbie“. Vėliau įmonė pati ėmė kurti žaidimus, pavyzdžiui „101 in 1”, tačiau jis buvo mokamas ir V. Trofimofa pasakojo, kad „mes pamatėme, kad toks kelias į priekį neveda“. Tad prieš penkerius metus įmonė ėmėsi kurti nemokamus žaidimus mobiliesiems įrenginiams, kartais pasiūlydama jų ir stacionariems kompiuteriams. Kai žaidimas „101 in 1” buvo pasiūlytas nemokamai, bendrovė pastebėjo, kad toks sprendimas pasiteisina. Netrukus ir kitas žaidimas - „Cooking Fever“ - labai stipriai išpopuliarėjo tarp kulinarinio žanro žaidimų. Dabar šis žaidimas siūlo jo mėgėjams išbandyti 22 skirtingas vietas ir 880 lygių. „Cooking Fever“ yra nemokamas laiko valdymo žaidimas, kuriame galima išbandyti įvairias pasaulio virtuves. Pradedant nuo greitojo maisto užkandinės, įvairius patiekalus galima ruošti kepykloje, picerijoje, jūrų gėrybių, kinų ir kituose restoranuose.  „Žaidžiant nemokamus žaidimus mokama tuomet, kai norima ką nors atlikti greičiau", - sakė V. Trofimova. Pasak jos, bendrovė suvokė, kad jei žaidimas bus dinamišku, o papildomai bus apmokestinti tokie dalykai kaip atnaujinimai ir nauji ingridientai, žaidimas taps didele sėkme. Kūrėjai žaidime panaudojo ne vieną dešimtį ingredientų, tad galimų patiekalų įvairovė išties didžiulė. 2014 m. skelbta, kad išleistas naujas įrenginiams „iPhone“ ir „iPad“ skirtas žaidimas „Cooking Fever“ vos per kelias dienas pasiekė populiariausių aplikacijų JAV viršūnes. Bendrovė „Nordcurrent“ neseniai atidarė savo studiją Lenkijoje, Varšuvoje, ieškodama naujų talentų.