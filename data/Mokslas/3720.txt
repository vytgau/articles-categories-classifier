Virtualiu pasauliu buvo susidomėta dar prieš 5 dešimtmečius, tačiau šiandien prieinami įrenginiai atsirado dar visai neseniai. Atvykę į parduotuvę žmonės labiausiai susižavėdavo „Oculus Rift“ virtualios realybės (VR) akiniais. Buvo aišku iškart – tai ateitis. Kompanijos „Aresi Labs“ įkūrėjas ir vadovas Audrius Zujus teigia, jog VR įrenginių turinys didžiąja dalimi – apie 90 procentų – dabar yra skirtas pramogoms, žaidimams, tačiau produktų pritaikymas labai įvairus. Pavyzdžiui, medicinoje. Esant itin dideliam skausmui, pacientui suleidžiami nuskausminamieji, o ant akių uždedami VR akiniai. Apklausos rodo, jog naudojant šį metodą skausmas sumažėja iki 50 procentų! Pritaikymas galimas ir kitoks. Virtuali realybė jau pradedama naudoti gydant potrauminio streso sutrikimą, kovojant su priklausomybėmis, depresija. VR erdvėje galima tobulinti savo asmenybę įveikiant baimes ir kompleksus. Šiuo metu lietuviai kuria programėlę, kuri leis gydyti nuo galvos svaigimo kenčiančius pacientus. Šią ligą išgydyti nėra sudėtinga – gydytojas turi išmokyti pacientus atlikti specialius galvos sukiojimo pratimus, kurie trunka apie 20 minučių. Deja, dėl didelio ligonių kiekio tam paprasčiausiai nėra laiko. Sukurta aplikacija leis žmogui savarankiškai atlikti ir taip supaprastinti šį procesą. VR akiniai taip pat panaudojami meno srityje, švietime, inžinerijoje, turizme, sunkiojoje pramonėje ir kt. Apie platų virtualios realybės įrenginių panaudojimą – „Mokslo sriubos“ laidoje. Laida „Mokslo sriuba“ – ne pelno siekianti jaunų žmonių iniciatyva, kuriama bendradarbiaujant su Baltijos pažangių technologijų institutu.