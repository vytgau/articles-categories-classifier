Šis aparatas turėtų tapti Rusijos atsaku į JAV kosminių technologijų bendrovės „SpaceX“ sukurtas raketas „Falcon“, kurių pirmoji pakopa gali būti sklandžiai nutupdoma ir vėl panaudojama. V. Degtiaris savo įmonės laikraščiui sakė, kad GRC kuriama raketa „Korona“ („Karūna“) bus vienpakopis aparatas, galintis vertikaliai startuoti ir nusileisti. „Mūsų dienomis amerikiečiai išvystė raketos nešėjos „Falcon“ pirmosios pakopos sklandaus nusileidimo ir jos pakartotinio naudojimo technologiją. Mūsų kuriama raketa nešėja „Korona“, kitaip negu amerikietiškoji, neturi atsiskiriančios pakopos ir faktiškai yra pakylantis ir sklandžiai nusileidžiantis erdvėlaivis“, – aiškino vyriausiasis konstruktorius. „Tai atveria galimybę rengti tolimuosius tarpplanetinius pilotuojamus skrydžius“, - pridūrė V. Degtiaris.