Nuo įprastų pašvaisčių ji skiriasi labai daug – pastarosios įprastai yra žalios, mėlynos arba raudonos, matomos elipsės formos regione aplink ašigalį ir trunka keletą valandų. Naujieji reiškiniai yra violetiniai, trunka iki valandos ir matomi tik dalyje Žemės – šiuo atveju, Šiaurės Amerikoje. Netrukus reiškinio tyrimu užsiėmė NASA pašvaisčių analizės grupė, o praeitą savaitę publikuoti jų darbo rezultatai. Nustatyta, kad naujoji pašvaistė – mėgėjų pavadinta Steve (Strong Thermal Emission Velocity Enhancement) – yra kažkokios dar nežinomos cheminės reakcijos požymis. Aišku tiek, kad reakciją sukelia Saulės vėjo dalelės, pasiekusios Žemės atmosferą arčiau pusiaujo, nei tipines šiaurės pašvaistes sukeliančios dalelės. Kaip Saulės vėjas prasiskverbia taip giliai į Žemės magnetosferą, irgi dar nežinia. Sąveika taip pat labai įkaitina ir praretina elektronus jonosferoje. Dėl šios priežasties Steve taip pat yra susijęs su jau kelis dešimtmečius žinomu reiškiniu, vadinamu popašvaistiniu jonų dreifu (sub-auroral ion drift, arba SAID). SAID tyrinėjamas nuo aštuntojo dešimtmečio, bet anksčiau buvo manoma, kad jis nesukelia jokių plika akimi matomų reiškinių. Atradimas padės daug geriau tyrinėti SAID, magnetosferos sąveiką su Saulės vėju ir galimą kenksmingą Saulės vėjo poveikį Žemės paviršiui. 