„Tokia situacija nereiškia telefono gedimo. Tiesiog ličio jonų baterijos taip reaguoja į šaltį. Tačiau tiesa, kad šaltis baterijoms ilgainiui pakenkia, ir baterijos talpa mažėja. Dauguma gamintojų rekomenduoja telefonų nenaudoti žemesnėje, nei 0° temperatūroje. Dienomis kaip šiandien tai sunkiai įmanoma, todėl telefonus reikia saugoti papildomai. Svarbiausias patarimas – laikyti telefoną arčiau kūno šilumos, o ne išorinėse kišenėse ar šaltose rankinėse“, – pasakoja Evaldas Viselga, „Tele2“ Telefonų priežiūros centro vadovas. Praėjus šalčiams į Telefonų priežiūros centrą kreipiasi daugiau klientų, kurių telefonai sugedo netikėtai, nors nebuvo nei sušlapę, nei ant ledo kritę. Tai reiškia, kad telefoną pražudė dėl temperatūrų skirtumo lauke ir patalpose telefonų viduję susidarantis kondensatas. „Dabar dažna situacija, kai telefonas pirma naudojamas lauke, 10° šaltyje, o po to patenka į šiltą patalpą, kur būna bent 18° šilumos. Fizikos dėsniai lemia, kad telefone susidaro kondensatas, t. y. drėgmė. Ji gali lemti mikroschemų korozija, ir ilgainiui telefonas suges“, – sako E. Viselga, „Tele2“ Telefonų priežiūros centro vadovas. Pasak jo, telefono apžiūra tokiu atveju parodys, kad telefonas sugedo dėl drėgmes poveikio, nors telefono savininkas bus tikras, kad įrenginys vandenyje nemirko. Drėgmės sukeltų gedimų atveju gamintojo garantinis remontas nėra taikomas, ir klientui telefoną tektų remontuoti savo sąskaita. Tokius gedimus lemia būtent šalčiausios žiemos dienos, kaip dabar, kai temperatūros skirtumas patalpose ir lauke ypač didelis. E. Viselga pasakoja, kad šaltis gali lemti ir kitus išmaniųjų telefonų sutrikimus. Dėl šalčio telefonas gali išsijungti, „užšąla“ vaizdas, sutrinka baterijos veikimas – ji labai greitai išsikrauna arba rodo netikslų energijos kiekį. Kenčia ir kristalų ekranai – prastėja vaizdas, atsiranda dėmių, ekranas netgi gali įskilti. Visais metų laikais dažna grėsmė telefonams – sudužęs ekranas, tik žiemą telefonai dažniau krenta paslydus ant ledo, jų nesugraibius pirštinėtomis rankomis ar nepataikius telefono įsidėti į viršutinių drabužių kišenes. Norint apsaugoti mobilųjį telefoną nuo žiemos pavojų, reikėtų laikytis kelių taisyklių: 1) Nepalikti telefono šaltoje vietoje ilgesnį laiką – automobilyje, išorinėse drabužių kišenėse ar šaltoje rankinėje; 2) Telefono veikimui sutrikus, nebandyti jo iškart perkrauti, nes tai gali padaryti daugiau žalos baterijai; 3) Sušalusį telefoną reikia palikti iš lėto atšilti sausoje vietoje, vengti didelių temperatūros skirtumų; 4) Susidarius kondensatui arba telefonui sušlapus, išimti bateriją, ir jokiu būdu telefono nedžiovinti plaukų džiovintuvu, o kreiptis į specialistus. Liaudies metodas – telefoną džiovinti ryžiuose – nėra veiksmingas, kadangi drėgmės iš mikroschemų taip pašalinti nepavyks; 5) Įsigyti specialių telefono dėkliuką, apsaugantį ir nuo šalčio; 6) Jei telefonas apdraustas, draudimas padengs ir draudiminius negarantinio remonto atvejus. „Tele2“ Telefonų priežiūros centras remontuoja visus mobiliuosius telefonus – nesvarbu, kur jie įsigyti, ir kokio operatoriaus paslaugomis naudojamasi. Sugedus mobiliajam telefonui pagalbos galima kreiptis į artimiausią „Tele2“ saloną. Praėjusios žiemos „Tele2“ Telefonų priežiūros centro statistika rodo, kad 6 iš 10 negarantinių gedimų yra telefonų dūžiai. Drėgmė būna kalta dėl 3 iš 10 negarantinių gedimų.