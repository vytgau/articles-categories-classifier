Pranešime žiniasklaidai rašoma, kad Lietuvai šiemet atstovaus nacionalinio jaunųjų mokslininkų konkurso nugalėtojai Rūta Prakapaitė su darbu „Naujos kartos antimikrobiniu aktyvumu pasižyminčių tvarsčių kūrimas: bakteriofagų terapijos taikymas lėtinių žaizdų gydymui in vitro“ ir Modestas Gudauskas su darbu „Acetobacteraceae šeimos bakterijos, gaminančios biopolimerus“. Lietuvos mokinių neformaliojo švietimo centro projekto „Mokinių jaunųjų tyrėjų atskleidimo ir ugdymo sistemos sukūrimas“ dalyvės, šiuo metu Vilniaus universitete studijuojančios molekulinę biologiją, R. Prakapaitės darbo „Naujos kartos antimikrobiniu aktyvumu pasižyminčių tvarsčių kūrimas: bakteriofagų terapijos taikymas lėtinių žaizdų gydymui in vitro“ tikslas – nustatyti bakteriofagų terapijos pritaikymo galimybes lėtinių žaizdų gydyme bei pritaikyti jas kuriant naują antimikrobinį tvarstį. Šilalės Simono Gaudėšiaus gimnazijos absolvento, pasirinkusio medicinos studijas Vilniaus universitete, Modesto Gudausko darbo „Acetobacteraceae šeimos bakterijos, gaminančios biopolimerus“ tikslas – sukonstruoti bakterijas, gaminančias celiuliozę ir polihidroksibutiratą, kurie galėtų būti panaudojami naujų pluoštų gavybai. Lietuva šiame konkurse dalyvauja nuo 1997 m., mūsų atstovai yra pelnę 17 apdovanojimų. Europos Komisijos inicijuojamas konkursas šiemet vyks jau 28 kartą. Konkursas gabiems mokiniams ir studentams suteikia unikalią galimybę ne tik susipažinti su savo bendraamžių atliekamais tyrimais ir kuriamais išradimais, bet ir dalintis patirtimi bei varžytis tarpusavyje. Konkursu siekiama skatinti jaunus žmones siekti karjeros mokslo ir technologijų srityje.