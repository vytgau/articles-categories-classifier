Kalbėdami apie šiemet Barselonoje per tarptautinę mobiliųjų technologijų konferencija „Mobile World Congress“ pristatytą naująjį bendrovės flagmaną „Huawei P10” bendrovė negaili gerų žodžių, tačiau ko jie tikisi iš konkurentų? Jau kovo 29 d. „Samsung“ pristatys savo šių metų flagmaną „Galaxy S8“, o rudenį laukiama jubiliejinio „iPhone“ modelio. Šiemet mobiliųjų telefonų rinka sulaukė ir senųjų, bet pasiteisinusių sprendimų sugrįžimo, tarp tokių yra naujasis išmanusis iš „Blackberry“, kuris turi mygtukinę klaviatūrą, ir legendinė, bet šių dienų poreikiams pritaikyta „Nokia 3310“. Dar vienas išmaniųjų telefonų gamintojas „LG“ nuėjo kiek kitokiu keliu ir pristatė naująjį modelį „G6“, kuris išsiskiria savo dydžiu: jo ekranas yra dvigubai tiek ilgas, kiek platus (kraštinių santykis 18:9), tad šis telefonas išsiskiria ne tik dizainu, bet ir forma, pojūtis laikant jį rankoje – neįprastas. Visgi, kalbant apie šiemet jau pristatytus modelius kyla klausimas, ar išmaniųjų technologijų srityje dar bus esminių naujovių? Vilniuje viešėjęs ir telefonus „Huawei P10“ ir „P10 Plius” pristatęs „Huawei“ produktų rinkodaros vadovas Victoras Dragnea mano, kad revoliucijų šiais metais išmaniųjų technologijų srityje vargu ar bus, tačiau gamintojai turi dėl ko kovoti kurdami naujus modelius. „Viskas priklauso nuo to, ko nori vartotojas, tad galima sakyti, kad visi iš esmės eina ta pačia kryptimi, - kalbėjo jis, paklaustas, ar tikisi ko nors ypatingo iš šiųmetinių naujovių. - Revoliucingų (sprendimų – aut.past.)? Ne.“ Kalbėdamas apie legendinio „Nokia 3310“ telefono atnaujinimą ir pristatymą vartotojams, V. Dragnea neliko abejingas ir prisiminė, kad kai jis „mokėsi mokykloje, tai buvo geriausias telefonas“. Bet paklaustas, ar dėmesys anksčiau pasiteisinusiems spendimams, reiškia, kad kuriant inovacijas pritrūksta idėjų, pašnekovas nesutiko. „Žinoma, inovacijų yra, - dėstė V. Dragnea. - Rinka keisis ir šiemet tai pokytis jau prasidėjo ir pirmiausia kalba eina apie ekraną.“ Pasak jo, taip siekiama kuo geresnės vaizdo kokybės, kuo geresnės patirties žiūrint į telefono ekraną. „Dabar pagrindinė kova vyksta ne dėl to, kokio dydžio yra ekranas, 5.5 ar 5.7 colio, kova vyksta dėl to, kiek maži gali būti ekraną laikantys rėmai“, - teigė V. Dragnea. Skelbta, kad naujausi gandai leidžia manyti, kad dvi milžinės „Apple“ ir „Samsung“ vėl yra ties konflikto riba. Jei jie pasitvirtins, šių metų „iPhone“ ir „Galaxy“ telefonai atrodys labai panašiai, nes turės ekranus apvaliais kraštais su labai nedaug šoninio rėmelio, o tai reiškia, kad beveik visas telefono „veidas“ bus užimtas vien ekrano. Priminus, kad pernai „Huawei“ viceprezidentas kalbėjo, kad bendrovė po 5-erių metų bus pirmaujančia mobiliųjų technologijų bendrove pasaulyje, V. Dragnea patikino, kad šiuo keliu einama. „Mes artėjame prie tapimo numeris 2, - sakė V. Dragnea. - Aš matau galimybę mums tapti numeriu 1 pasauliniu mastu.” Pasak jo, bendrovė kuria „Huawei“ ekosistemą. Tai padarė ir šiuo metu pasaulyje pirmaujanti „Apple“. Įdomu tai, kad „Huawei“ savo gaminamus priedus ir aksesuarus siekia būti pritaikomais ne tik jų pagaminamiems modeliams, bet ir kitų gamintojų telefonams. Pavyzdžiui, Lietuvoje kovo 20 d. prasidės išankstinė „Huawei P10“ modelių prekyba ir įsigyjantiems modelius iš anksto, bendrovė, kaip įprasta tokių pardavimų metu, pridės dovanų. Įdomu tai, kad tokie pirkėjai gaus kelis kroviklius, t.y. greitam krovimui ir automobiliui, bet ir microUSB-Type C adaptorių, taip pat mini trikojį – telefono laikiklį norint stabilios nuotraukos bei asmenukių lazdą viename. Šie priedai tinka ir kitų prekės ženklų telefonams. 