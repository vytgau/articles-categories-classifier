Ryšių reguliavimo tarnyba (RRT) artimiausiu metu ims vertinti, kaip mobiliojo ryšio bendrovės Lietuvoje pritaikė visoje Europoje įsigaliojusią direktyvą. „Tyrimą RRT planuoja atlikti 2017 m. rugsėjo-spalio mėnesiais, kuomet bus galima įvertinti faktinius operatorių turimus tarptautinio tarptinklinio ryšio paslaugų naudojimo duomenis“, - DELFI komentavo RRT atstovė spaudai Rasa Karalienė. Kiek anksčiau skelbta, kad RRT Lietuvoje leido operatoriams taikyti papildomas priemokas su sąlyga, kad kainos Lietuvoje nedidėtų. Jei paaiškės, kad kainos buvo padidintos, priemokos gali būti atšauktos. Svarbu ir tai, kad suteiktos priemokos kol kas galioja metus, iki 2018 m. birželio, o paskui bus peržiūrimos. „Sprendimą (dėl priemokų – aut. past.) RRT priėmė siekdama, kad Lietuvoje nedidėtų nacionaliniai ryšio paslaugų tarifai, kurie yra vieni mažiausių Europos Sąjungoje. Todėl jei, palyginti su šiuo metu taikomomis sąlygomis, operatorius vienašališkai blogina sutarties sąlygas, pavyzdžiui, didina kainas ar mažina teikiamų paslaugų apimtį, vartotojas turi teisę vienašališkai nutraukti elektroninių ryšių paslaugų teikimo sutartį netaikant netesybų", - dar birželį paskelbė RRT. Visgi, kai kuriuos operatorių sprendimus RRT jau įvertino. Pavyzdžiui, jei Lietuvos operatorius neteikia mobiliojo ryšio paslaugų savo klientui užsienyje – jam negalioja ir naujasis ES reglamentas. „Tarptinklinio ryšio paslaugų Europos Sąjungoje teikimą reguliuojantis reglamentas nenumato pareigos teikti tarptinklinio ryšio paslaugas. Sprendimus dėl konkrečių kainodaros variantų ir teikiamų paslaugų apimties priima patys elektroninių ryšių paslaugų teikėjai, o vartotojai, atsižvelgiant į savo pokalbių ar kelionių pokalbius bei įvertinę paslaugų kainą, renkasi jiems labiausiai priimtiną paslaugų planą“, - komentavo R. Karalienė. Primenama, kad jei operatorius keičia paslaugų teikimo sąlygas, vartotojas turi būti įspėjamas prieš 1 mėnesį, per kurį paslaugų gavėjas turi galimybę pasirinkti šio ar kito paslaugų teikėjo teikiamas paslaugas. „Tik tuo atveju, jei teikiamos tarptinklinio ryšio paslaugos ES šalyse, privaloma vadovautis reglamentu. Tai reiškia, kad tarptinklinio ryšio paslaugų teikti neprivaloma ir gali būti siūlomi tokie mokėjimo planai, kurie suteikia paslaugas tik namų šalyje, bet, jei teikiamos tarptinklinio ryšio ES paslaugos, tada galioja Reglamento reguliavimas“, - kalbėjo R. Karalienė. Pasak jos, operatoriai papildomai gali siūlyti ir kitą tarptinklinio ryšio kainodarą nei „kalbėk kaip namie“ (angl. roam like at home) kainodarą, pavyzdžiui, tarptinklinio ryšio paslaugų paketus už fiksuotą kainą, tačiau tokią kainodarą paslaugų gavėjas turi pasirinkti aktyviais veiksmais, tarkime, užsisakyti paslaugą siųsdamas trumpąją žinutę, savitarnos svetainėje, skambinant į klientų aptarnavimo centrą ar kokiu nors konkrečiu telefono ryšio numeriu. DELFI skelbė, kad įsigaliojus naujoms kainų „luboms“ už ryšio paslaugas visoje ES, operatoriai keitė savo kainodarą, pristatė naujų, brangesnių planų, o dalies pigiausių paslaugų paketų atsisakė ir juos panaikino. Apie naujus mokėjimo planus ir kainų pasikeitimą yra kalbėję mobiliojo ryšio bendrovių atstovai. „Bitė" dar pernai pristatė „spalvotus" planus ir vartotojus ragino juos rinktis, tačiau DELFI gavo bendrovės klientų laiškų, kad senieji planai jiems naudingesni, nes pigesni. Pavyzdžiui, verslo klientu esantis advokatas Laurynas Staniulis sakė, kad 2014 m. sudarė sutartį su operatoriumi, kurios metu pasirinktas planas „Vidutiniškai“. Jo kaina tuo metu buvo 20 Lt (5,79 euro). Po to planas buvo keičiamas į „Bitė Verslas“ ir jo kaina siekė 4,58 euro. Pasak advokato, pasirašyta sutartis – neterminuota, jos metu suteikiami nemokami skambučiai ir SMS žinutės Lietuvoje, 3 GB duomenų. Advokatas pasakojo sulaukęs skambučio iš ryšio bendrovės, kuri jam telefonu pasiūlė planą už 16 eurų su analogišku paslaugų paketu, jei jis nori naudotis paslaugomis užsienyje su Europos Sąjungoje patvirtinta nauja kainodara. „Telia" taip pat pristatė naują kainodarą ir naujų mokėjimo planų, kurių dalis - brangesni. „Infliuoja duomenų dedamoji, ji kyla, nes pats duomenų naudojimas, poreikis iš kliento pusės, jis kyla. Kaip bus su kainomis lyginant su kitomis ES šalimis, žvelgiant į tas pačias tendencijas, net ir į tą kainos pakilimą nepilnu euru Lietuvoje (vertinant kai kuriuos „Telia“ planus - aut. past.), yra šalių, kur pokytis vartotojams yra 5 eurai ir netgi daugiau už tas pačias naudas vien dėl to, kad įskaičiuoti (sąnaudas – aut. past.). Mano spėjimas, kad mes vis tiek liksime, jei ne pačiais, tai vienais iš pigiausių“, - įsigaliojus ES reglamentui birželį kalbėjo „Telia“ privačių klientų vadovas Norbertas Žioba. „Tele2" taip pat atnaujino kainodarą ir pranešė, kad atsisako nuostolingų mokėjimo planų. Į DELFI kreipėsi bendrovės klientė, kurios naudotas planas „600 min. už 2.89 Eur (įskaitant PVM)“ naikinamas, todėl jai siūlomas planas „Neriboti pokalbiai, SMS ir 100 MB paketu už 6,90 Eur (įskaitant PVM)“. Už 2,9 Eur per mėnesį dabar bendrovė siūlo 150 minučių, neribotus SMS ir 100 MB duomenų.