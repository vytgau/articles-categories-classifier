Pranešime žiniasklaidai rašoma, kad aprėpčių žemėlapiai leidžia vartotojams palyginti ir pasirinkti judriojo ryšio paslaugas pagal jų poreikius atitinkantį kokybės lygį. Žemėlapiai skelbiami RRT interneto svetainėje. Paskelbti duomenys rodo, kad naujos kartos LTE (4G) technologijos judrusis ryšys, kuris užtikrina didesnį duomenų perdavimo greitį, jau apima daugiau kaip 95 proc. Lietuvos teritorijos. Palyginti su 2016 m. II ketvirčio duomenimis, šis skaičius išaugo 5 proc. Tokį augimą patvirtina RRT duomenys, kurie rodo, kad toliau daugėja abonentų, kurie naudojasi plačiajuosčiu internetu, pasiekiamu naudojant spartesnės judriojo ryšio kartos (LTE) technologijas. Sparčiai auga duomenų, perduodamų judriojo ryšio tinklais, kiekis: viešaisiais judriojo ryšio tinklais naudojant kompiuterį ir (arba) telefoną išsiųstų ir priimtų duomenų kiekis 2016 m. III ketvirtį sudarė 18,8 tūkst. TB (terabaitų) – palyginti su 2016 m. II ketvirčiu, duomenų perdavimo apimtis išaugo 33 proc., o palyginti su 2015 m. III ketvirčiu – daugiau kaip 2 kartus.  Aprėpties zonos pateiktos pagal skirtingus elektromagnetinio signalo lygius, pradedant nuo minimalaus, leidžiančio užmegzti ryšį atviroje vietovėje, iki lygio, užtikrinančio ryšį pastatų viduje. Visų operatorių tinklų aprėpties zonos skaičiuotos taikant vienodus metodus, įvertinant vietovės reljefo, pastatų ir miškų įtaką. Skaičiavimai atlikti pagal operatorių pateiktus ir RRT iki 2016 m. spalio 1 d. užregistruotus bazinių stočių duomenis. Žemėlapiai skirti operatorių tinklų palyginimui tiek visos Lietuvos teritorijos, tiek ir atskirų savivaldybių mastu, t. y. vartotojas, norėdamas sužinoti, kurio paslaugų teikėjo judriojo ryšio signalas stipriausias jam aktualioje vietovėje, gali pasitikrinti tai žemėlapyje.