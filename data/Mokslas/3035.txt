„Sojuz MS-02“ su 50-osios TKS ekspedicijos nariais – Andrejumi Borisenka, Sergejumi Ryžikovu ir amerikiečiu Robertu Shane'u Kimbrough – per kelias minutes pakankamai atitolo nuo TKS, kad galėtų saugiai pradėti nusileidimo manevrą. Per kelias valandas kapsulė įskriejo į tankiuosius Žemės atmosferos sluoksnius. Nusileidimas įvyko 14 val. 20 min. Lietuvos laiku, netoli nuo Džezkazgano Kazachstane. „Nusileidimas patvirtintas“, – paskelbė komentatorius per NASA televiziją, transliavusią erdvėlaivio „Sojuz MS-02“ nusileidimą. Ši TKS ekspedicija truko 173 dienas. Kol atvyks kita įgula, TKS valdys rusas Olegas Novickis, amerikietė Peggy Whitson ir Europos kosmoso agentūros (ESA) astronautas prancūzas Thomas Pesquet.  Iš trijų ekspedicijos narių, pakilusių nuo Žemės spalį, tik S.Ryžikovas leidosi į pirmąją savo kosminę misiją. Persijos įlankos kare pilotavęs sraigtasparnį R.Sh.Kimbrough 16 parų praleido JAV erdvėlaivyje šaudyklėje „Endeavour“ 2008 metais; tuo tarpu A.Borisenkai dabartinė TKS misija buvo antroji – 2011 metais jis išbuvo šioje stotyje 164 paras. „Labąnakt Žeme iš @Space_Station (kosmoso stoties), iki susitikimo rytoj!“ – parašė R.Sh.Kimbrough paskutinėje žinutėje tviteryje, prieš pat atsijungiant erdvėlaiviui nuo TKS.