Problema beveik visada yra rytas. Žmonės pabudę sunkiai keliasi iš lovos, gerdami savo rytinę kavą vis dar svajoja apie miegą, vangiai dėliojasi dienos darbus. Vėliau, jau pražvalėję, imasi darbo, tačiau pirmieji žingsniai visada yra lėti ir nemalonūs. Galiausiai, dienos pabaigoje paaiškėja, kad ryte sudarytas darbų sąrašas taip ir liko neįgyvendintas, o jau norisi miego. Tenka dirbti ir naktį, o galiausiai nueiname miegoti per vėlai. Ir taip ciklas kartojasi – ryte vėl pabundame nenusiteikę darbui. Tačiau taip neturėtų būti. Žmogus ryte natūraliai yra mieguistas ir nepatenkintas tuo, kad reikia keltis. Keltis su žadintuvo signalu nėra natūralu, pertraukiami miego ritmai. Idealu būtų visiems miegoti pagal kūno poreikius, tuomet pabustumėte geriau nusiteikę. Tačiau tai nėra realu, todėl buvęs karininkas, o dabar konsultacinės įmonės savininkas ir knygų autorius Willinkas pataria ryte tiesiog negalvoti. Vyras kadaise vadovavo elitiniam daliniui, veikusiam Irako kare. Tiek tarnybos metu, tiek asmeniniame gyvenime jam nuolat teko anksti keltis. Tačiau jis greitai suprato, kad rytui tinka tik vienos rūšies darbai – tokie, kuriems galvoti nereikia. Willinko nuomone, žmonės kenkia savo produktyvumui ryte per daug galvodami. Vos pabudę stresą užsivelkame tarsi drabužius – pradedame galvoti apie darbą, dienos pradžią, mokslus ir taip toliau. Willinkas pataria ryte kiek įmanoma mažiau galvoti. Kaip? Geriausia darbų sąrašą susidaryti vakare, prieš einant miegoti. Kai planuojate savo darbotvarkę, rytui palikite tuos darbus, kurie nesekina proto. Pats Willinkas keliasi pusė penkių ryto, tuomet apsivelka savo iš vakaro suruoštus sportinius drabužius ir eina į garaže įrengtą sporto salę. Greita mankšta padeda prabusti protui ir atgaivina kūną. O po to, kai jau yra žvalesnis, jis imasi protinių darbų ir beveik visada griežtai laikosi savo vakare sudaryto darbų sąrašo – jis jaučia, kad yra produktyvesnis, kai nereikia priimti nenumatytų sprendimų. Beje, nebūtinų sprendimų vengia ir garsiausi pasaulio verslininkai. Dėl to kai kurių technologijų kompanijų vadovai ir politikai (tarp jų ir Lietuvos) kasdien rengiasi vienodais rūbais. O iš vakaro sudarytas darbų sąrašas ne tik padės išvengti chaotiškos dienos pradžios, bet ir gelbės nuo streso ir leis greičiau užmigti.