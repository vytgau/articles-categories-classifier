Kada nors eidami pro foto įrangos skyrių elektronikos prekių parduotuvėje apsižvalgykite – aplink pamatysite gausybę juodų įrenginių. Įvairių renginių metu fotografų būriai taip pat atrodo tarytum visi būtų įsigiję tą patį fotoaparato modelį, nors taip tikrai nėra. Tiesiog didžioji dalis kamerų ir fotoaparatų yra juodi, tačiau tai nėra atsitiktinumas. Patys pirmieji fotoaparatai buvo mediniai. Jais buvo pakankamai sunku naudotis, todėl jie didžiąją laiko dalį praleisdavo salone. Problema buvo ta, kad lakuotas medinis paviršius atspindėdavo šviesą. Tai kenkia nuotraukos kokybė. Ant fotografuojamų žmonių ar daiktų krentantys negražūs atspindžiai paskatino fotografus dangstyti blizgius paviršius juodos odos atraižomis. Kiek vėliau, kuomet kameros ir fotoaparatai jau buvo plačiai pasklidę ir daugelis žmonių galėjo sau leisti taip fiksuoti prisiminimus, gamintojai nusprendė, kad profesionali įranga turi būti juodą. Buitiniai fotoaparatai išliko pačių įvairiausių spalvų, tačiau profesionalūs įrenginiai buvo juodi būtent dėl to, kad nuotraukų kokybei nekenktų atspindžiai. Dėl to juodi ir trikojai, šviesų stovai ir kiti foto studijose naudojami daiktai. Dabar kai kurie fotografai taip rimtai žiūri į atspindžius, kad ir patys dėvi juodus drabužius ir pašalina šviesius užrašus nuo priekinės fotoaparato dalies. Kita priežastis yra ta, kad juoda spalva tinka prie visko. Žinoma, fotoaparatas nėra ar bent jau neturėtų būti mados aksesuaru – jo išvaizda neturėtų būti tokia svarbi. Tačiau žmonės patys dažniau renkasi juodus fotoaparatus, nes jie mažiau krenta į akį. Ryškiaspalviai įrenginiai neatrodo profesionaliai, o tai kai kuriems fotografijos mėgėjams tiesiog yra nepriimtina. Profesionalūs fotografai taip pat nori, kad jų naudojami fotoaparatai būtų juodi, nes tuomet jie nekrenta į akis dirbant renginiuose, bandant užfiksuoti pramogų pasaulio žvaigždes ar darant fotoreportažus iš gatvės. Galiausiai, nereikėtų pro akis praleisti ir dar vienos akivaizdžios priežasties. Tai, kad daugelis fotoaparatų yra juodi, palengvina darbą gamintojams. Juodas plastikas gali būti pigesnis, tačiau svarbiausia tai, kad naudojama viena spalva – tai gamybos procese padeda sutaupyti.