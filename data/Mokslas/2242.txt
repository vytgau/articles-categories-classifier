1999 metais A. Nosikas tapo vienu iš Rusijos pirmo internetinio leidinio – „Gazeta.ru“ – steigėjų, o vėliau įkūrė kitus itin populiarus naujienų tinklalapius, tarp jų „Lenta.ru“ ir „News.ru.“. Jis taip pat dirbo pradedančių įmonių vadybininku ir redaktoriumi, vėliau tapo vienu skaitomiausių šalies tinklaraštininkų. „Nosikas buvo vienas runeto (rusiškojo interneto) pionierių“, – rašė verslo dienraštis „Vedomosti“. Socialiniame tinkle „Facebook“ užuojautą pareiškė ir Rusijos ministras pirmininkas Dmitrijus Medvedevas sakydamas, kad A. Nosikas buvo „tikras profesionalas, Rusijos interneto pionierius.“ Vladimirui Putinui 2000 metais tapus prezidentu ir nacionalinei televizijai rodant vis mažiau opozicijos narių, rusai alternatyvios nuomonės vis dažniau ėmė ieškoti rusiškame internete. Internetą puikiai išnaudojantis opozicijos lyderis Aleksejus Navalnas savo internetiniame tinklalapyje A.Nosiką apibūdino kaip „mentorių“, „lemtingai paveikusį mano pažiūras ir veiklą, susijusią su internetu ir žurnalistika“. Pastaraisiais metais A.Nosikas atsitraukė nuo žiniasklaidos vadybos ir buvo labiausiai žinomas kaip populiarus tinklaraštininkas ir apžvalgininkas. Pasikeitus jo įsteigtų internetinių naujienų tinklalapių savininkams, jų skelbiamoms naujienoms tampa vis mažiau kritiškos Kremliaus atžvilgiu. A.Nosikas aršiai kritikavo pastarųjų metų Rusijos vyriausybės griežtus teisės aktus, nukreiptus prieš interneto laisvę. „Rusijos priartėjimas prie Šiaurės Korėjos interneto valdymo modelio smarkiai atsilieps šalies ekonominėms ir visuotinėms nuotaikoms.“, – 2014 metais AFP sakė A. Nosikas. 2015 metais jis „Live journal“ paskelbė straipsnį, kuriame teigė, kad Siriją reikėtų „nušluoti nuo žemės paviršiaus“, nes ši šalis kelia grėsmę Izraeliui. Dėl šios publikacijos buvo iškelta byla dėl viešo ekstremizmo kurstymo, o 2016-aisiais Maskvos teismas A. Nosiką pripažino kaltu ir skyrė piniginę baudą. Apie A. Nosiko mirtį pranešė jo artimas draugas, žiniasklaidos leidėjas, Demjanas Kudriavcevas, socialiniame tinkle „Facebook“ paskelbęs žinutę: „Taip, tai tiesa. Antonas Nosikas mirė vakar vakare Maskvoje.“ A.Nosikas gimė Maskvoje, 10-o dešimtmečio pradžioje persikėlė gyventi į Izraelį, kur rašė dienraščiui „The Jerusalem Post“. 1997 metais jis grįžo į Rusiją, rašo valstybinė naujienų agentūra „RIA Novosti“.