Kai kurie specialistai tokį temperatūros pokytį laiko riba, kai globalinio atšilimo pasekmės gali būti katastrofinės. 2 laipsnių pokytis dažniausiai skaičiuojamas nuo XIX amžiaus vidurio, kai, vystantis pramonei, dėl išskiriamų šiltnamio dujų klimatas ėmė šilti greičiau. Mokslininkai prognozuoja, kad tikriausiai nepavyks įgyvendinti Paryžiaus klimato kaitos susitarimo tikslo, kad temperatūra Žemėje iki 2100-ųjų nepakiltų daugiau kaip pusantro laipsnio pagal Celsijų. Nors naujausių tyrimų rezultatai skiriasi, nurodydami temperatūros augimą nuo dviejų iki kone penkių ir daugiau laipsnių, tyrėjai daro išvadą, kad situacija blogesnė, nei tikėtasi. Kai kurie mokslininkai tvirtina, kad temperatūrai pakilus daugiau kaip dviem laipsniais, Arkties ledynai tirptų dar sparčiau, kiltų jūros lygis, daugėtų sausrų, gaisrų ir kitų stichinių nelaimių. Pasaulio sveikatos organizacija skaičiuoja, kad jau dabar dėl taršos ir klimato kaitos sukeliamų ligų pasaulyje kasmet miršta per 12 milijonų žmonių. Specialistų teigimu, ateityje dėl maisto ir geriamo vandens trūkumo, prastesnio oro bei ligų žmonių gyvenimo kokybė dar labiau blogės.