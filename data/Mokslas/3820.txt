Rinkinį sudaro kvapo jutiklis, galintis analizuoti iškvepiamą orą ir speciali apyrankė, galinti nustatyti žmogaus organizme tuo metu vykstančios medžiagų apykaitos ypatumus. Išėjęs pasivaikščioti, bėgiodamas ar kitaip sportuodamas, vartotojas turi penkias minutes kvėpuoti į „Path Breath“ jutiklį. Pagal įkvepiamo deguonies ir iškvepiamo anglies dvideginio santykį įrenginys nustato tuo metu vykstančią medžiagų apykaitą – kada organizmas degina riebalus, o kada jis naudoja angliavandenius. Tuo tarpu „Fat Band“ apyrankė seka žmogaus judėjimo aktyvumą bei širdies ritmą. Duomenys iš abiejų įrenginių keliauja į specialią išmaniojo telefono programėlę, kurioje jie apdorojami – aplikacija tada vartotojui siunčia pranešimus su patarimais, kiek ir kaip aktyviai reikėtų sportuoti, kad pavyktų sudeginti kuo daugiau riebalų. Kvėpuoti į „Path Breath“ reikėtų bent kartą į per mėnesį, tuo tarpu „Fat Band“ apyrankę vertėtų nešioti kasdien ir ypač sportuojant. Dėl aktyvesnio ar pasyvesnio gyvenimo būdo keičiasi ir žmogaus medžiagų apykaita, todėl šis įrenginių „duetas“ kiekvienam vartotojui parinks individualią sportavimo programą. Vėliau programa yra koreguojama pagal tai, kaip tiksliai vartotojas vykdo jos patarimus bei kiek sportuoja. Šių įrenginių kūrėjai remiasi jau seniai mokslo naudojamu metodu medžiagų apykaitos intensyvumui tirti, tad kvapo jutiklis ir apyrankė galėtų stipriai palengvinti svorio metimo procesą. Tačiau prieš siekiant piniginės šiam technologiniam „stebuklui“ įsigyti – „Kickstarter“ svetainėje jo kaina prasideda nuo 279 dolerių – reikėtų atminti, kad vis dėlto didžiausią įtaką lieknėjimui daro „suvalgytų“ kalorijų ir aktyvaus judėjimo proporcijos. Vien fizinių pratimų nepakaks, jei kasdien žmogus suvalgys daugiau kalorijų nei jų sudegins. Be to, daugumos žmonių medžiagų apykaita yra gana panaši, tad ir jos analizės rezultatai neturėtų stipriai skirtis. Vis dėlto šis rinkinys gali duoti naudos kitu aspektu – pradėjęs jį naudoti žmogus natūraliai pradės kreipti daugiau dėmesio į savo mitybą, aktyvumą ir taip prisidės prie krentančio svorio. Tiesa, tam galbūt nereikia įrenginio už kelis šimtus eurų – užtenka ir svarstyklių už kelis eurus. 