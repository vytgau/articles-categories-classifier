Lietuvos banko valdybos narys Marius Jurgilas sako, kad šių technologijų pritaikymo galimybės itin didelės ten, kur reikia didelio duomenų perdavimo saugumo ir patikimumo, pavyzdžiui, finansinėms operacijoms ar elektroniniam balsavimui. „Blokų grandinės technologija turi milžinišką pritaikymo potencialą diegiant vartotojams naudingas inovacijas tiek finansų, tiek viešajame sektoriuose. Atvėrus reguliuotojo prižiūrimą erdvę šiai technologijai plėtoti, mūsų šalis įgytų itin patrauklių galimybių investicijoms ir talentams pritraukti bei pažangioms inovacijoms spartinti“, – pranešime sakė M. Jurgilas. Centrinio banko teigimu, „LBChain“ platforma padėtų Lietuvos ir tarptautinėms įmonėms įgyti naujų žinių, tirti technologiją, pritaikant ir išbandant ja pagrįstas paslaugas finansų įstaigose. Naujoji platforma galėtų startuoti, gavus patvirtinimą dėl projekto bendrojo finansavimo ES lėšomis ir įgyvendinus parengiamuosius darbus. Lietuvos bankas įvardija šią technologiją kaip vieną perspektyviausių „fintech“ inovacijų.