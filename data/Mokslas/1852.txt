Jei esate jaunesnis brolis ar sesė šeimoje, neturėtumėte nusiminti. Tai – tik bendras mokslinis pastebėjimas, bet tikrai ne taisyklė. Daugybė jaunesniųjų šeimos narių pasiekia kur kas daugiau nei vyresnieji. Visgi, mokslininkams į šį reikalą pažvelgus statistiškai, paaiškėjo keista tiesa. Vienas tyrimas, atliktas 2013 metais, parodė, kad vyresnieji vaikai dažnai yra geriau išsimokslinę, protingesni ir versle pasiekia daugiau. Vyriausiosios šeimos dukterys pasižymi didžiausiomis ambicijomis moksle. O štai jauniausi vaikai dažnai nepasiekia tiek daug, kiek vyresnieji. Keisčiausia tai, kad mokslininkai pastebėjo ir IQ skirtumus – vyriausieji suaugę šeimos palikuonys IQ testuose pasirodo kur kas geriau už savo jaunesnius brolius ir seses. Amžiumi to paaiškinti negalima. 30 ir 28 metų žmonės jau seniai yra pilnai protiškai išsivystę, todėl amžiaus skirtumas didelės įtakos IQ rezultatams daryti negali. Kodėl taip yra? Mokslininkai teigia, kad tėvai pirmiesiems savo vaikams yra žymiai griežtesni, juos labiau spaudžia prie mokslų, jiems labiau padeda, būna kartu su jais, kuomet jie žengia pirmuosius žingsnius. Tėvų palaikymas ir dėmesys yra neįtikėtinai svarbus. Tuo tarpu turint du ar daugiau vaikų tėvams tenka paskirstyti dėmesį, dažnai pirminis ugdymas patikimas vyresniems vaikas, o ir patiems tėvams tai nebėra nauja patirtis, todėl ne taip įdomu. Kitas paaiškinimas yra kiek kitoks. Pirmasis vaikas užauga tarp suaugusiųjų. Kaip žinote, primityvus, labai supaprastintas, sušvelnintas bendravimas kenkia vaikų raidai – tai jokia naujiena. Pirmasis vaikas bendrauja tik su suaugusiais ir suvaikinto tėvų kalbėjimo girdi mažiau. Antrasis vaikas jau auga su savo broliu ar sese, tarp kitų vaikų, todėl vaikiško bendravimo ir atmosferos gauna atitinkamai daugiau. Dar viena teorija pastebi, kad mokymas daro žmones protingesniais. Vyresni vaikai gali perduoti savo patirtį jaunesniems broliams ir sesėms, tačiau šiems nėra ko mokyti ir jų patirtis bei žinios lieka nekonsoliduotos. Mokslininkai taip pat pastebi, kad skyrybos dažniau įvyksta kuomet pirmasis vaikas jau yra paaugęs. Mažiems vaikams tėvų išsiskyrimas yra didžiulė trauma. Manote, kad visa tai nesąmonė? Šiemet į Harvardo Universitetą įstojusieji buvo apklausti, norint sužinoti, kelintas vaikas šeimoje jie yra. 41 proc. įstojusiųjų yra vyriausieji vaikai, 32 proc. - jauniausieji, 14,5 proc. - vidurinieji (šeimose, kuriose užaugo 3 ar daugiau vaikų), o 12,4 proc. - vieninteliai vaikai savo šeimoje.