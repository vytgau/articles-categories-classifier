Iš tikrųjų, egzistuoja ir tablečių, kurios yra skirtos moters seksualiniam susijaudinimui gerinti. Visgi, jas reikia vartoti ilgesnį laiką, jos ne visada padeda. Išeitis, kurią renkasi daugelis – ilgos preliudijos prieš seksą, papildomas stimuliavimas, geresnė mityba. Tuo tarpu vyrai renkasi tabletes, kurios suveikia kone akimirksniu. Mokslininkai iš Mičigano universiteto mano, kad tokios greito veikimo priemonės turėtų būti prieinamos ir moterims. Todėl jie eksperimentais patvirtino, kad nedidelis elektros impulsas, paleistas į kulkšnį gali labai greitai sujaudinti moterį. Teorija čia labai paprasta. Neskausminga elektros srove stimuliuojamas nervas moters kulkšnyje. Elektros impulsas nervais keliauja nuo pėdų iki stuburo. Moteris, kaip patvirtino eksperimentai, gali pajusti neskausmingą kutenimą, tačiau jau po pusvalandžio patiria stiprų seksualinį susijaudinimą – į lytinius organus plūsteltų kraujas, jos pajunta seksualinį potraukį. Pirminiai eksperimentai laboratorijoje patvirtino, kad metodas veikia, tačiau dabar bus atliekami ilgalaikiai bandymai, kuriuose dalyvaus 30 moterų. Tyrimo dalyvės elektros stimuliaciją naudos tris mėnesius, o paskui praneš apie rezultatus. Mokslininkai viliasi, kad jie bus teigiami, nes pats metodas neturi jokio šalutinio poveikio, priešingai nei cheminiai vaistai. Geriausia tai, kad po šių trijų mėnesių stimuliacija gali būti nebereikalinga – per ilgesnį laiką elektros impulsai gali pagerinti lytinių organų kraujotaką ir nervų sistemą taip, kad susijaudinimas nebebus problema. Tikriausiai susimąstėte – iš kur mokslininkams apskritai kilo tokia mintis? Moterų šlapimo nelaikymas jau seniai gali būti gydomas elektrine nervų stimuliacija. Nedidelė adata yra įskverbiama į kulkšnį, tuomet per ją paleidžiama labai nestipri elektros srovė. Ši terapija, kaip teigiama, yra veiksminga, tačiau kai kurios moterys patiria ir šalutinį poveikį – pagerėja jų seksualinis gyvenimas. Tai ir pakišo mintį apie elektrinės stimuliacijos naudojimą seksualinio susijaudinimo sutrikimams gydyti. Mokslininkai tikisi, kad šis metodas padės tūkstančiams moterų atgauti pasitenkinimą seksualiniu gyvenimu, tačiau terapiją dar reikės tobulinti, kad ja naudotis namie būtų patogu ir saugu.