Davęs priesaiką J. Bridenstine'as iškart sulaukė skambučio iš trijų JAV astronautų, šiuo metu dirbančių Tarptautinėje kosminėje stotyje (TKS). Jie perdavė naujajam viršininkui „nuoširdžius sveikinimus“. Oklahomoje išrinktas Kongreso narys tapo 13-uoju NASA vadovu ir užėmė postą, kuris ilgiau nei metus buvo laisvas. J. Bridenstine'as yra pirmas NASA administratoriumi paskirtas renkamame poste dirbantis pareigūnas. Dėl šios priežasties jo kandidatūra, pernai iškelta prezidento Donaldo Trumpo, sukėlė nemažai ginčų. Praėjusią savaitę Senatas jai pritarė nedidelė balsų dauguma - 50 prieš 49. Prisaikdinimo ceremonija įvyko pirmadienį Vašingtone esančioje NASA būstinėje. M. Pence'as pažymėjo, kad J. Bridenstine'o vadovaujama kosmoso agentūra sieks vėl pasiųsti JAV astronautų į Mėnulį, o vėliau – ir į Marsą.