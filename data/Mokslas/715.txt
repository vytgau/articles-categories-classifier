Pasak socialinių tinklų eksperto, vieno iš bendrovės „Socialus marketingas“ įkūrėjų Aidžio Daliko, pasirodžius skandalingoms istorijoms apie per socialinius tinklus nukentėjusius nepilnamečius, tėvai vis dažniau nusprendžia savo atžaloms uždrausti naudotis socialiniais tinklais, rašoma pranešime žiniasklaidai. Ir tai pati didžiausia klaida, jei norima vaikus apsaugoti nuo pavojų. Ką vaikai veikia internete, kokios grėsmės slypi naudojantis socialiniais tinklais ir kaip nuo jų apsisaugoti A. Dalikas papasakojo pedagogų mokymų programoje „Samsung Mokykla ateičiai“ dalyvaujantiems mokytojams. Ši informacija labai aktuali visiems, kas dirba su nepilnamečiais, o labiausiai – jų tėvams. Jau seniai praėjo laikai, kai didžiausia interneto grėsmė buvo nepageidaujamo turinio informacija, dažniausiai susijusi su smurtu ar pornografija. Šiuo metu daug aktualesnė grėsmė yra per socialinius tinklus skleidžiamos patyčios ir dėl bendraamžių veiksmų, psichologinio spaudimo kylančios grėsmės. Tai ne tik žeminančių įrašų, vaizdų platinimas, įžeidžiantys komentarai. Tai ir spaudimas nusifotografuoti, pavyzdžiui, apsinuoginus, įvairių iššūkių priėmimas, kaip kad JAV šiuo metus populiarus skalbimo kapsulių valgymo iššūkis, kuris dažnai baigiasi ligoninėje. Daug žalos gali sukelti ir asmeninės informacijos viešinimas, kuria vaikai gali pasidalinti net nepagalvoję apie pasekmes. Iš daromų įrašų galima nustatyti šeimos turtinę padėtį, gyvenamąją vietą, laiką, kai nieko nebus namie bei daug kitos informacijos. A. Dalikas pateikia tris dažniausias suaugusiųjų klaidas, kurias jie daro siekdami apsaugoti vaikus nuo socialiniuose tinkluose slypinčių grėsmių. Bausmės Bene didžiausia daroma klaida – su priėjimu prie socialinių tinklų susijusios bausmės. Dažnai tai būna draudimas tam tikrą laiką naudotis internetu ar telefonu, kitais mobiliaisiais įrenginiais. Bet kuriam vaikui tai bus didelė trauma, nes jam atrodys, kad jis vienas tarp draugų, kuris patiria tokias bausmes. Ir ne, tai jo nesustabdys. Tik virtualiame socialiniame gyvenime jis dalyvaus slapta, o jūs greičiausiai nebesužinosite, jei ten jį ištiks bėda. Nes, ką vaikas tikrai supras, tai faktą, kad ištikus nelaimei apie ją geriau tėvams neprasitarti, nes bus uždrausta naudotis internetu. Taip, taisyklės turi būti. Bet ar jūs pats niekada vaikystėje nelaužėte taisyklių? Vaikui jį ištikusi nelaimė jau yra pakankama bausmė už netinkamą elgesį internete, tad padėkite problemą spręsti, o ne bauskite už ją. Jis greičiausiai jau suprato, kad padarė klaidą, tad padėkite susitvarkyti su jos pasekmėmis. O suteikus pagalbą galima dar kartą gražiai aptarti taisykles. Menkinimas Nusigręžti nuo suaugusiųjų, kaip galimų sąjungininkų, sprendžiant problemas verčia ir dažnas problemų nesupratimas ir menkinimas. Prisiminkite, ką būtumėte jautę, jei svarbiose krepšinio rungtynėse nepataikius į krepšį ir pabandžius apie tai papasakoti tėvams, šie numotų ranka – „neknisk“ man smegenų su niekais. Dabartiniai vaikai lygiai taip pat jaučiasi, jei per dešimt minučių jų patalpinta medžiaga nesulaukia tam tikro „like“ kiekio. Jiems pripažinimo reikia lygiai taip pat kaip ir jums vaikystėje, tik dabar jo dažnai siekiama virtualioje erdvėje. Tad tai svarbu. Domėkitės tuo, kas svarbu jūsų vaikui, patarkite jam, jei prašo patarimo, kaip jo nuotraukas padaryti įdomesnes. Jei vaikas matys, kad jums nesvarbu tai, kas svarbu jam, vargu ar jis kreipsis į jus ištikus bėdai. Pasirodžius socialiniuose tinkluose patyčioms, nemanykite, kad tai nieko tokio. Ar jums būtų patikę, jei iš jūsų šaipytųsi prieš išrikiuotą visą mokyklą ir dar atvedę gimines? Esant reikalui, nebijokite kreiptis į policiją. Šiais laikais pareigūnai pakankamai rimtai žiūri į tokius nusikaltimus. Nesidomėjimas socialiniais tinklais Jei visiškai nesidomite socialiniais tinklais, nesuprantate, kaip jie veikia, tikėtina, kad tikrai niekaip negalėsite padėti vaikui išvengti ten esančių grėsmių. Ne, tai nėra taip sudėtinga, kaip gali pasirodyti. Socialiniai tinklai paprastai turi specialius skyrius, kur atsakoma į dažniausiai kylančius klausimus. Taip pat internete yra specialūs puslapiai, skirti socialiniuose tinkluose vaikams kylančioms problemoms aptarti, kur rasite aibę patarimų. Pradėkite nuo populiariausiųjų – „Snapchat“, „Instagram“ ir, žinoma, „Facebook“. Kiekvienas jų savo „Pagalbos“ skiltyje turi specialius skyrius tėvams ir mokytojams, kuriuose pakankamai suprantamai aprašo dažniausiai kylančias problemas ir padeda rasti sprendimus, kaip elgtis pačiose nemaloniausiose situacijose. Galiausiai klauskite pačių vaikų. Klausinėjimas – puikus būdas juos mokyti ir užčiuopi galinčias kilti problemas dar prieš joms ištinkant. Tik domėdamiesi socialiniais tinklais, galėsite vaikui patarti, kaip apsaugoti jo paskyras ir jose esančią informaciją. Įsilaužimas į paskyras – viena populiaresnių vaikus ištinkančių bėdų. Tad svarbu juos išmokyti, kaip atjungti savo paskyras pasinaudojus viešos prieigos kompiuteriais, kaip apsaugoti paskyras, kad jų informacijos negalėtų naudoti bet kas, kaip blokuoti socialiniuose tinkluose platinamą žeminančio turinio medžiagą. Tai tikrai įmanoma, net jei pirmą kartą paprašius blokuoti, gaunate neigiamą atsakymą.