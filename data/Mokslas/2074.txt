Naujas tyrimas nagrinėjo, kaip leidžiami pinigai suteikia daugiausiai laimės – tai tikrai ne prabangūs pirkiniai ar ištaigingos atostogos. Tarptautinė komanda, kurią sudarė JAV, Nyderlandų ir Kanados mokslininkai, atliko tyrimą, siekdama išsiaiškinti, kaip pinigai gali nupirkti laimę. Mokslininkai apklausė 6000 žmonių, 800 iš jų buvo milijonieriai. Pasirodo, ne prabangūs pirkiniai ar kelionės suteikia daugiausiai laimės. Žmonės jaučiasi laimingesni, kuomet savo pinigus panaudoja laiko taupymui. Pavyzdžiui, kai daug laiko užimančius darbus patiki kitiems, tarkime, namų ruošą, automobilių priežiūrą, elektroninių laiškų atsakymą, ar perka įrangą, kuri padeda sutaupyti laiko. Laiko badas – terminas, kurį mokslininkai naudoja apibūdinti emocinei būsenai, kuomet atrodo, kad neužtenka laiko visiems darbams atlikti. Tai kelia didžiulį stresą ir net dienos pabaigoje neleidžia atsipalaiduoti. Įdomu ir tai, kad laiko badas kankina visus, nepriklausomai nuo jų pajamų. Tai – universali veiklių žmonių problema, tačiau pasiturintys žmonės lengviau gali sau leisti nusipirkti papildomo laiko ir taip padėti sau atsipalaiduoti. Įdomu ir tai, kad mokslininkai pastebėjo, kad daugybė žmonių, kurie gali leisti sau nusipirkti papildomo laisvo laiko, to nedaro. Taip yra dėl kelių priežasčių. Kai kurie tiesiog nori kontroliuoti visas savo veiklas ir visuomet būti į jas įsitraukę. Kiti nepasitiki pagalbininkais ir laiką taupančiomis technologijomis. O treti jaučiasi kalti, kuomet yra atsipalaidavę ir nėra visa galva pasinėrę į savo reikalus. Jiems atrodo, kad neišnaudoja savo laiko savo tikslams pasiekti, jei nedirba kiekvieną dienos minutę. Tai negi pinigai gali atnešti laimę tik turtingesniems žmonėms? Mokslininkai nesutinka – kai kurios laiką taupančios paslaugos ir technologijos yra prieinamos daugeliui. Geresni darbo įrankiai, patikimesnės laiko planavimo strategijos ir net smulki pagalba iš šalies gali padėti susitvarkyti su laiko badu.