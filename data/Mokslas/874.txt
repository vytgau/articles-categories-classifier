Tuo metu jis teigė atleisiąs „JPMorgan“ prekybininkus, jei sužinos, kad šie prekiauja kriptovaliutomis. Be to, vėliau J. Dimonas bitkoiną perkančius investuotojus pavadino „kvailiais“. „Bitkoinas gali kainuoti ir 20 tūkst. dolerių, bet galiausiai jis sprogs. Tai sukčiavimas, ir, atvirai kalbant, esu šokiruotas, jeigu kas nors nesupranta, kokia tikra jo vertė“, – tada kalbėjo banko vadovas. Tačiau antradienį jis pripažino kiek perlenkęs lazdą ir pagyrė „blockchain“ technologijos principą. Tuo pat metu J. Dimonas pažymėjo, kad, nepaisant pakeisto tono, jo požiūris į bitkoinus nėra teigiamas. „Bitkoino esmė man visada buvo tai, ką augant jo vertei šiuo klausimu darys valdžios, ir aš tiesiog tuo klausimu turiu kitokią nuomonę, nei kiti. Manęs bitkoino klausimas nelabai domina“, – pripažino J. Dimonas. „CoinDesk“ duomenimis, antradienio popietę vienas bitkoinas kainavo 14 tūkst. 603 dolerių. Kriptovaliuta gruodį buvo peržengusi 19 tūkst. dolerių ribą, bet vėliau staigiai krito ir pastarosiomis dienomis svyruoja tarp 14 ir 17 tūkst. dolerių.