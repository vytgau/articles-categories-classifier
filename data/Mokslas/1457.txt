Tačiau ką išmaniuoju telefonu darome daugiausiai? Kokius prietaisus jis pakeitė ir ką dar pakeis netolimoje ateityje? Jūsų dėmesiui, įdomi statistika ir faktai apie naudojimąsi išmaniaisiais. Programėlės pakeitė SMS Ar žinojote, kad dar 1992 metais buvo parašyta pirmoji tekstinė žinutė „Linksmų Kalėdų!“, kurios autoriumi tapo jaunasis, vos 22-ejų, inžinierius Neilas Papworthas? Nors SMS žinutės buvo vienas iš pagrindinių komunikacijos kanalų bene du dešimtmečius, vis dėlto, jų populiarumui buvo lemta smarkiai sumažėti socialinių tinklų bei įvairių bendravimui skirtų programėlių revoliucijos. Prieš kiek daugiau nei metus vykusioje „Facebook“ organizuotoje konferencijoje, socialinio tinklo „Facebook“ įkūrėjas Markas Zuckerbergas tai patvirtino pasitelkdamas statistiką – vos per vieną dieną „Facebook“ ir programėlėje „WhatsApp“ yra išsiunčiama per 60 milijardų žinučių, o tai yra tris kartus daugiau nei išsiunčiamų SMS žinučių kiekis. Socialiniai tinklai – laiko „siurbikai“ Naujausi statistikos duomenys, skelbiami mediakix.com portale rodo, kad socialiniuose tinkluose šiandien žmonės praleidžia neįtikėtinai daug laiko. Pagal praleidžiamas minutes per dieną populiariausias iš jų yra „YouTube“ – jame žmogus vidutiniškai naršo 49 minutes. „Facebook“ vidutiniškai skiriame 35 minutes, „Snapchat“ – 25 minutes, „Instagram“ – 15 minučių, o „Twitter“ – 1 minutę per dieną. Preliminarūs skaičiavimai rodo, kad per visą savo gyvenimą socialiniuose tinkluose, žmogus vidutiniškai praleis 5 metus ir 4 mėnesius! Palyginimui – per savo gyvenimą žmogus valgydamas ir gerdamas sugaišta beveik dvejais metais mažiau – 3 metus ir 5 mėnesius. Nauja tendencija – mobilieji atsiskaitymai Pastaruoju metu pastebimas mobiliųjų mokėjimų populiarumo augimas. Štai, „ACI Worldwide“ ir „Aite“ paskelbtoje tyrimo ataskaitoje matyti, kad mobiliųjų mokėjimų paslaugų populiarumas Jungtinėse Amerikos Valstijose nuo 2014–ųjų iki šiandien išaugo tris kartus. Ši paslauga populiariausia Indijoje, kurioje net 56 proc. visų gyventojų sako reguliariai atsiskaitantys už prekes ar paslaugas mobiliuoju telefonu. Kita vertus, dėl populiarėjančių mobiliųjų atsiskaitymų ir kitų paslaugų, vis didesnis dėmesys skiriamas ir asmens duomenų saugumui. Technologijų gamintojai ir programėlių kūrėjai, pristato savo įrenginiams pritaikytas specialias saugumo sistemas. Pavyzdžiui, kompanija „Samsung“ siūlo saugumo platformą „Knox“, kurios dėka vartotojai išmaniajame telefone gali lengviau identifikuoti ir pašalinti įvairias duomenų nutekėjimo grėsmes, rašoma pranešime spaudai. Žaidimų populiarumas pranoksta lūkesčius Mediakix.com duomenimis, 2016–ųjų metų pasaulinės mobiliųjų žaidimų rinkos pajamos pranoko lūkesčius ir siekė daugiau nei 40 milijardų JAV dolerių – 5 milijardais daugiau, negu buvo prognozuota. Skelbiama, kad mobiliųjų žaidimų rinka praėjusiais metais užėmė daugiau nei trečdalį, tai yra 37 proc. bendros pasaulinės žaidimų rinkos. Portalas rašo, kad žaidimai išmaniuosiuose yra vienodai populiarūs tarp abiejų lyčių atstovų – žaidėjų gretas sudaro 51 proc. vyrų ir 49 proc. moterų. Palyginimui, konsolinius žaidimus labiau mėgsta žaisti vyrai, mat 65 proc. visų žaidėjų sudaro būtent jie. Beje, skaičiavimai rodo, kad laikas, praleistas mėgaujantis žaidimais išmaniuosiuose, vis auga. Vidutiniškai, net 43 proc. viso laiko, praleidžiamo prie išmaniojo telefono, sudaro būtent pramogos virtualiame pasaulyje.