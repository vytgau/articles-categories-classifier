Tiesą pasakius, jei tektų užduotis atspėti, kur oro uoste bakterijų daugiausia, kažin ar pavyktų patiekti teisingą atsakymo variantą, net jei kas suteiktų galimybę spėti kelis kartus, rašoma businessinsider.com. Siekdami sužinoti tiesą mokslininkai atliko 18 tyrimų, kuriuose buvo panaudoti 6 skirtingų paviršių mėginiai iš trijų didžiausių JAV oro uostų. Taigi laikas sužinoti, kurie itin aktyviai liečiami ir naudojami objektai yra nešvaresni už klozeto sėdynę. Iš tikrųjų nešvariausia oro uosto vieta – tai savarankiško registravimosi skrydžiui kioskas: šioje vietoje aptiktų bakterijų ir grybelių kiekis viename kvadratiniame colyje siekia 253 857, o tai kur kas daugiau nei antrą ir trečią vietą pelniusios vietos. Įdomu pastebėti, kad viename iš tirtų oro uostų savarankiško registravimosi skrydžiui kioskų aptiktų bakterijų ir grybelių kiekis viename kvadratiniame colyje netgi viršijo milijoną. Antroji pozicija nešvariausių oro uosto vietų sąraše atitenka prie skrydžių vartų esančių sėdėjimui skirtų vietų porankiams: viename kvadratiniame colyje bakterijų ir grybelių kiekis čia šiek tik viršija 21 000. Trečioji šio sąrašo vieta atiteko vandens fontano mygtukui – čia aptiktų bakterijų ir grybelių kiekis kvadratiniame colyje siekia daugiau nei 19 000. Mokslininkai taip nustatė ir labiausiai užterštas vietas lėktuvuose. Nors čia bakterijų kur kas mažiau nei oro uoste, vis tik jų tikrai netrūksta. Remiantis šio tyrimo rezultatais, nešvariausias lėktuvo objektas – tai klozeto vandens nuleidimo mygtukas: ant jo aptiktų bakterijų ir grybelių kiekis viename kvadratiniame colyje siekia 95 145. Toliau nešvariausiųjų sąraše seka atlenkiamas stalelis ir saugos diržo sagtis (aptiktų bakterijų ir grybelių kiekis kvadratiniame colyje – 11 595 ir 1 116). Savaime suprantama, gerai pagalvojus tokie tyrimo rezultatai neturėtų labai nustebinti, nes visi šie į oro uostų ir lėktuvų nešvariausiųjų trejetukus patekę objektai turbūt yra dažniausiai liečiami daiktai. Vis tik įdomu pastebėti, kad šios oro uostų ir lėktuvų vietos iš esmės gali būti pavadintos kur kas nešvaresnėmis nei, pavyzdžiui, oro uosto tualeto klozeto sėdynė, ant kurios, mokslininkų teigimu, aptiktų bakterijų ir grybelių kiekis kvadratiniame colyje siekia 172. Taigi kitą kartą išsiruošę į kelionę lėktuvu turbūt kruopščiau plausite rankas ir noriau naudosite rankoms dezinfekuoti skirtą priemonę.