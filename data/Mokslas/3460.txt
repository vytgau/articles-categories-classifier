Jiems informacinių ir ryšių technologijų (IRT) įmones vienijanti asociacija „INFOBALT“ įteikė vardines stipendijas. Kartu su Lietuvos mokslų akademija organizuojamos jaunųjų mokslininkų konferencijos „Fizinių ir technologijos mokslų tarpdalykiniai tyrimai“ metu speciali komisija vertino mokslinius projektus ir jų autorius, kurie turi didžiausią potencialą informacinių ir ryšių technologijų srityje. Į stipendijas galės pretenduoti jaunieji talentai, kurių darbai bus išskirtinio mokslinio lygio, susiję su informacinėmis technologijomis kaip tyrimų sritimi ar demonstruojantys intensyvų jų taikymą kitose srityse. 5 500 eurų stipendijų fondas šiemet skirtas 5 pagrindinėms ir 5 paskatinamosioms stipendijoms. Didžiausia, 2 tūkst. eurų stipendija, skirta Evaldui Balčiūnui už mokslinį darbą „Bioaktyvaus karkaso audinių inžinerijai kūrimas“. 500-750 eurų vardinių stipendijų laureatais tapo Marius Dagys, Karolis Ratautas, Rima Kriauzienė ir Linas Minkevičius. Apdovanojimų ceremoniją galite pamatyti galerijoje.  „Šiemet jaunųjų talentų pristatyti tiriamieji darbai išsiskyrė sudėtingumu, aktualumu ir perspektyviu pritaikymu. Moksliniai tyrimai vykdyti ne tik šalies, bet ir tarptautiniu mastu, dalyvaujant ir verslo partneriams. Keliems iš pristatytų tyrimų doktorantai jau spėjo parengti pažangius prototipus, ir rengiasi įgyvendinti bandomąją gamybą. Visuose tyrimuose buvo naudotos pažangiausios informacinės technologijos, įgalinusios fiksuoti tyrimų duomenis, modeliuoti įvairius scenarijus, vizualizuoti ir spausdinti 3D technologija, taigi be jų tokie tyrimai būtų praktiškai neįmanomi“, – pranešime cituojamas sumaniu technologijų taikymu džiaugiasi „INFOBALT“ Inovacijų vadovas Andrius Plečkaitis. Per visą stipendijų skyrimo laikotarpį jauniesiems talentams jau išmokėta per 30 tūkst. eurų. Ši parama mokslininkams padėjo tęsti tyrimus, stažuotes užsienyje dirbant tarptautinėse grupėse ir savo žiniomis prisidėti prie visuomenei aktualių problemų sprendimo. „INFOBALT“ stipendijas jauniesiems mokslininkams teikia nuo 2011 metų ir yra parėmę daugiau kaip 40 gabiausių talentų, tarp jų ir 2016 m. pretendavusio į Nobelio premiją V. Šikšnio grupės, sukūrusios genų „karpymo“ technologiją, ir pasaulyje pripažinto L. Ragausko intrakranijinio smegenų slėgio matuoklio kūrimo grupės narius.