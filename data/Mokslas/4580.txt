Pranešime žiniasklaidai rašoma, kad televizijos ir interneto paslaugas teikianti kompanija „Init“ leis televizijos žiūrovams patiems susidėlioti individualius mėgstamų TV kanalų rinkinius. Galimybę rinktis kanalus jau siūlo ir panašias paslaugas teikianti bendrovė „Cgates“ ir „Teo“. „Init“ suteiks galimybę savo klientams susikurti savo televizijos paketą iš daugiau nei 200 siūlomų kanalų. Nuo šiol bus galima išsirinkti tik sau aktualius kanalus ir nebemokėti už tai, ko nereikia. „Formuojant kanalų paketus sudėtingiausia atitikti daugumos poreikius. Skirtingi žiūrovai – skirtingi ir jų poreikiai. Jau seniai užfiksavome klientų pageidavimą patiems susiformuoti savo kanalų rinkinius. Tačiau galimybė tai įgyvendinti atsirado tik po ilgų derybų su programų transliuotojais ir naujų techninių sprendimų įdiegimo darbų“, - sakė „Init“ generalinis direktorius Paulius Živatkauskas. Nuo šiandien „Init“ žiūrovui suteikiama galimybė užsisakyti pagrindiniu vadinamą TV paketą (kuriame – šeši lietuviški kanalai, t. y. trys privalomi ir įstatymu nustatyti LRT kanalai bei trys INIT kuriami kanalai) už simbolinį 0,10 Eur per mėnesį mokestį (taip pat – 3,00 Eur per mėnesį tinklo mokestį, kuris, užsisakant antrą paslaugą, nėra didinamas), o likusius kanalus pasirinkti pačiam iš išskirtinai didelio kanalų kiekio. Nėra apribojimų, kiek mažiausiai ar daugiausiai papildomų kanalų užsisakyti, o kartą juos pasirinkus, galima kaitalioti. Tiesa, esama transliuotojų, reikalaujančių savo kanalus platinti rinkiniuose. Vis dėlto tikimąsi, kad ši juridinė problema ilgainiui bus išspręsta, įtikinus juos elgtis demokratiškiau.