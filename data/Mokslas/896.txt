Ir čia nėra jokios magijos – technologijos pasiekė tokį aukštą lygį, kad jau gali nuspėti mūsų veiksmus kelis žingsnius į priekį. Kalbame apie dirbtinį intelektą, kuris iš fantastinių filmų ekranų jau persikelia į kiekvieno iš mūsų gyvenimą. Nors ir apipintas įvairiais mitais bei legendomis, panašu, kad jis tikrai nesikėsina pateisinti blogiausių prognozių dėl pasaulio užkariavimo. Atvirkščiai – pasaulį jau keičia į gerąją pusę. Specialistai pripažįsta, jog išmušė gerokai pažangesnių technologijų era, o pirmuosius to ženklus mes vis dažniau įsileidžiame į savo gyvenimą – tai telefonai, aprūpinti dirbtiniu intelektu. Dar vadinami „intelektualiaisiais“, tikėtina, kad tokie telefonai taps neatsiejama mūsų kasdienio gyvenimo dalimi. „Išmanieji įrenginiai jau išaugo savo rūbą ir jiems atėjo metas evoliucionuoti. Akivaizdu, jog tobulėjančios technologijos įprastus išmaniuosius telefonus nustums užmarštin, o jų vietą užims tai, apie ką anksčiau galėjome tik pasvajoti“, – apie dirbtiniu intelektu aprūpintus telefonus pranešime žiniasklaidai kalba „Huawei“ Baltijos šalių vartotojų verslo grupės vadovas Yanfei. Jam antrina ir technologijų žinovas, bendrovės „Planas chuliganas“ vadovas Dovydas Braukyla, kuris pripažįsta, jog naujos kartos telefonų, kaip ir apskritai dirbtinio intelekto, galimybės bus beribės. Ateitis – šviesi ir beribė Nors šiandien dirbtinis intelektas jau įsilieja į kasdienį mūsų gyvenimą, dalis žmonių vis dar ne iki galo suvokia, kas tai yra, o šis nežinojimas lemia naujų mitų atsiradimą. Technologijų eksperto D. Braukylos nuomone, ši technologija – tai intelektas, kurį demonstruoja mašina kaip negyvas daiktas. Tuo pačiu pravartu suprasti, kas yra tas intelektas. „Aš intelektą matau kaip gebėjimą mokytis, susigaudyti besikeičiančiose situacijose ir įsiminti. Taigi dirbtinis intelektas, kalbant paprastai, reiškia mašinų gebėjimą mokytis, suprasti, įsiminti ir daryti išvadas“, – aiškina jis. Pasak pašnekovo, tai yra nauja technologijų vystymo kryptis, todėl sunku pasakyti, kokios yra jos galimybių ribos. Visgi šiandien akivaizdu, jog dirbtinis intelektas įdarbinamas vis sudėtingesnėms kompleksinėms funkcijoms atlikti. „Galime matyti šios technologijos naudojimą programavimo, objektų projektavimo, nuotraukų, garso, vaizdo medžiagos atpažinimo, duomenų apdorojimo srityse. Tai – krūvos pritaikymo galimybių. Kai kurios sudėtingesnės naujovės netgi sugeba užmegzti pokalbį gyvai ir jį palaikyti. Ateityje, manau, apklausos telefonu ar gyvai, prekybos vietose, galės būti automatizuotos ir pavestos dirbtiniam intelektui. Ši nauja technologijų vystymosi sritis pakeis reklamos, prekybos, mokslo, bendravimo, socialines sritis ir tiesiog sunku rasti sritį, kurioje dirbtinio intelekto pritaikymas būtų neįmanomas“, – sako D. Braukyla. Jo manymu, dirbtinis intelektas taip pat bus pritaikytas automobiliuose, televizoriuose, šaldytuvuose, namų valdymo sistemose. Tai gerokai palengvins mūsų kasdienybę, kadangi tuos pačius darbus, padedant šiai technologijai, atliksime greičiau arba mašinos juos padarys už mus. Visgi labiausiai dirbtinis intelektas, pasak pašnekovo, bus pritaikomas mobiliuosiuose įrenginiuose, kuriuos naudojame kasdien. Mokslinė fantastika tapo realybe Derėtų pripažinti, jog į išmaniuosius telefonus integruotas dirbtinis intelektas iš esmės paskatino dar vieną technologijų bangą, kuri kaip tik dabar įsibėgėja. Kažkada dirbtinis intelektas atrodė tik kaip tolima ateitis, apsupta įvairiausių mitų ir faktų, tačiau ši Kinijos kompanija visa tai atnešė į mūsų delną ir mokslinė fantastika virto realybe. Tikriausiai nereikia stebėtis, jog dirbtinis intelektas žaibiškai rado kelią į vieną sparčiausiai besivystančių pramonės šakų – išmaniųjų įrenginių industriją. Rinkos tyrimų bendrovės IDC baltojoje knygoje „Mobilusis dirbtinis intelektas ir protingų prietaisų ateitis“, Mobiliųjų įrenginių padalinio tyrimų direktorius Francisco Jeronimo tvirtina, jog 2016 metais išmaniųjų telefonų pardavimas buvo 5,6 karto didesnis nei kompiuterių. „Išmaniųjų telefonų pritaikymas nepaliaujamai lenkia visus kitus plataus vartojimo elektroninius prietaisus. Remiantis IDC skaičiavimais, iki 2021-ųjų daugiau nei 60 proc. visų pasaulio gyventojų turės po išmanųjį telefoną. Šiuo metu tai yra pats svarbiausias plataus vartojimo elektroninis prietaisas, todėl – ir patogi dirbtinio intelekto platforma“, – sako ekspertas. Tuo metu „Huawei“ Baltijos šalių vartotojų verslo grupės vadovas Yanfei priduria, jog sparčiai populiarėjant išmaniesiems telefonams, didieji gamintojai tiesiog neturėjo kito pasirinkimo, kaip tik savo dėmesį sutelkti į dar pažangesnių telefonų kūrimą. „Pasaulinės investicijos į dirbtinio intelekto technologijas sparčiai auga. Šioje srityje šiandien dominuoja technologijų gigantai. Vien 2016 metais mūsų kompanija į dirbtinio intelekto technologijas investavo iki 27 milijardų eurų, iš kurių 90 procentų buvo investuota į mokslinius tyrimus bei technologijų plėtrą“, – teigia Yanfei. Telefonas mus pažinos geriau nei mes patys save Visgi D. Braukyla atskleidžia, kad šiandien dalis žmonių klaidingai galvoja, jog jie jau naudojasi dirbtiniu intelektu redaguodami savo nuotraukas. Nuotraukos filtras iš esmės yra tiesiog nuotraukos parametrų pakeitimas, o pačiame filtre nėra dirbtinio intelekto pritaikymo. Visgi automatiškai paryškinta, patamsinta ar kitaip pakeista nuotrauka, atsižvelgiant į fotografavimo aplinką ar vartotojo elgseną, jau gali būti priskiriama dirbtiniam intelektui. „Įdomiausias dirbtinio intelekto pritaikymo atvejis mobiliojo telefono fotografijoje – automatinis nuotraukose randamų objektų atpažinimas ir rūšiavimas. Įsivaizduokite, kad kažkada buvote nusifotografavęs savo tapatybės kortelę ir tų nuotraukų jums vėl prireikė. Dabar tas nuotraukas jau sunku bus rasti. Kaip ir nuotraukas Kalėdų stalo, prie kurio sėdėjote prieš penkerius metus. Dirbtinio intelekto pagalba, įvedus žodį „Kortelė“ arba „Kalėdos“, jums bus rodomos visos nuotraukos, susijusios tik su šiais žodžiais. Tai bus didelis pokytis, nes, didėjant informacijos kiekiui, išmani jos atranka ir sugebėjimas iškelti reikiamą informaciją intuityviai ir patogiai mums pasidarys labai svarbus. Jau dabar matome šių sprendimų užuomazgas telefonuose: įveskite nuotraukų paieškoje savo gyvenamąjį miestą ir gausite visas tame mieste padarytas nuotraukas. Bet netrukus viso to matysime dar daugiau“, – pasakoja D. Braukyla. Kadangi dirbtinis intelektas geba mokytis, neabejojama, kad jis ilgainiui perpras kiekvieno naudotojo įpročius ir psichologiją. D. Braukyla taip pat pripažįsta, kad šia technologija aprūpinti telefonai bus gerokai pažangesni nei dabartiniai išmanieji įrenginiai, kadangi jie nuspės ateitį. „Įsivaizduokite, kad jūsų telefonas mokosi jūsų elgesio: jis nuolat galvoja apie tai, kada keliatės, kada kokias žinias skaitote, kokias programėles naudojate. Dar daugiau – kur jūs lankotės, ką filmuojate ar fotografuojate, kokį automobilį vairuojate, ar turite vaikų, ar jie naudojasi jūsų telefonu, kas yra jūsų draugai, kokiu sportu užsiimate. Visą šią informaciją jūsų įrenginys su dirbtinio intelekto lustu jau gali suprasti, matuoti, įsiminti ir, svarbiausia, daryti išvadas“, – kalba jis. Taigi, anot pašnekovo, galime sulaukti laiko, kai įsėdę į automobilį išgirsite labiausiai sau patinkančią dainą bei bus pasiūlyta užsukti į parduotuvę, esančią pakeliui. Maža to, užlipus ant dviračio, automatiškai įsijungs jūsų fizinį aktyvumą fiksuojanti programėlė, o fotografuojant vaikus automatiškai bus pritaikomas labiausiai jums patinkantis filtras.