„Esu dirbusi medkirte, kurjere, atlikau praktiką automobilių saugumo testų laboratorijoje Ispanijoje, Lietuvoje jos kol kas nėra, na o dabar esu serviso technikė ir, manau, kad toliau bus dar linksmiau“, - interviu DELFI pasakojo mergina. Pašnekovė yra įgijusi Biomechanikos bakalauro laipsnį Vilniaus Gedimino technikos universitete. Paklausta, kaip sekėsi rasto darbo pagal specialybę, ji dėsto, kad gyvenime - kaip ir universitete: reikia mokėti ieškoti ir atsivers beribės galimybės. Ji pasakoja, kaip darbo pavyko susirasti šias studijas baigusiems jaunuoliams. „Daug kas dirba ortopedijos įmonėse, medicinos produktų vadybininkais, technikais, konstruktoriais. Yra ir daug dirbančių ne pagal specialybę. Situacija ne kritinė, bet viskas tikrai nėra rožėmis klota. Nebent tos rožės nekukliai spygliuotos. Pamąstymui paliksiu vieną šaunų pokalbį, kurį visai neseniai patyriau Darbo biržoje: „Kokia jūsų specialybė?“ Biomechanika. „O jūs nebandėte užsienyje darbo ieškoti? Turėtų būti gan perspektyvu“, - pasakojo mergina. Lietuvos darbo biržos komentare DELFI dėstoma, A. Danauskienė buvo Darbo biržos klientė. „Jau pirmojo susitikimo metu su kliente buvo aptarti jos pageidavimai ir darbo patirtis. Kadangi A. Danauskienė savo gyvenimo aprašyme nurodė, kad praktiką atliko užsienyje, Ispanijoje, aptariant tolesnes darbo paieškos galimybes, bendro pokalbio kontekste ją aptarnaujanti specialistė pasidomėjo, ar klientė nebandė ieškotis darbo ir užsienyje, tačiau to daryti neskatino. Lankymosi darbo biržoje metu jai buvo pateikti darbo pasiūlymai bendrovėje „Limeta“ ir bendrovėje „Opera – klausos sprendimai“, - rašoma laiške. Skelbiama, kad Lietuvos darbo biržos pozicija – skatinti regiono gyventojus gyventi ir dirbti Lietuvoje. Lietuvos darbo biržos duomenimis, kad šiais metais biomechanikos studijų programą baigusiems buvo įregistruota po 1 darbo pasiūlymą ortopedinių reikmenų gamintojui ir biomedicinos inžinieriui, turinčiam magistro išsilavinimą, o darbo ieškojo 8 asmenys. Darbą turi Šiuo metu A. Danauskienė sako darbą turinti, papildomos veiklos stygiumi irgi nesiskundžia, pavyzdžiui, dalyvauja pirmoje moterims skirtoje mentorystės programoje „Women Go Tech“, kurios metu siekiama paskatinti moteris įgyti žinių ir dirbti IT srityje. Paklausta, kodėl pasirinko dalyvauti „Women Go Tech“ programoje, ar siekia persikvalifikuoti, pašnekovė sako, kad tai buvo dar viena gyvenimo pasiūlyta galimybė, o susidomėjimą sukėlė daug patirties turintys mentoriai. „Eidama (dalyvauti programoje – aut. past.) turėjau vieną tikslą, dabar jau šiek tiek kitokį. Bet abu juos vienija viena idėja - įgyti naujos patirties ir žinių, pasiruošti verslo kūrimui, išgyventi visą procesą nuo idėjos sugeneravimo iki įgyvendinimo ir pristatymo visuomenei. Ta linkme, padedama mentorės, ir judu pastaruosius kelis mėnesius“, - dėstė A. Danauskienė.  Ateityje ji viliasi sukurti ir savo verslą. „Tikslius planus dar pasilaikysiu sau, tačiau galiu pasakyti, kad tikrai nenutolsiu nuo biomechanikos. Mano svajonė - sukurti vietą Lietuvoje, kurioje būtų galima vykdyti mokslinius tyrimus, tikslingai pritaikomus produkto kūrimui ir tobulinimui. Žinoma, kartu ir kuriant tą produktą bei leidžiant jį į rinką. Bet iki to manęs dar laukia ilga ir įdomi kelionė“, - sakė A. Danauskienė. Paklausta, kodėl pasirinko biomechanikos studijas, ar jai visuomet patiko tikslieji mokslai, ji nurodo, kad nors tikslieji dalykai nepatiko, bet gerai sekėsi. „Iš pradžių lengvai dorojausi tik su matematika, bet mokydamasi Žvėryno gimnazijoje turėjau gerą fizikos mokytoją, todėl pradėjo sektis ir fizika. Aš ir nuėjau lengviausiu keliu - kur sekasi, - paaiškino pašnekovė. - Niekada nemąstau skaičiais, tiesiog matau, ką noriu sukurti, o programavimas, braižymas, skaičiavimas ir visa kita jau tik proceso dalis. Kaip skulptorius turi išmanyti medžiagas ir techniką, taip man reikia mokėti visus tuos žingsnius.“ Laisvalaikiu ji sako turinti ir kitos veiklos: konstruoja įvairius robotus, domisi muzika. Paklausta, kaip vertina studijų kokybę, A. Danauskienė sako, kad viskas priklauso nuo paties studento. „Į universitetą reikia eiti sąmoningai, turint tikslų, tuomet galima išmokti labai daug. Paskaitos mūsų neišgelbės, reikia ieškoti papildomų galimybių. Džiaugiuosi, kad baigiau būtent tai, ką baigiau, nes visuomet turėjau palaikymą tose paieškose. Man atrodo, universitetas tam ir yra - išmokti ieškoti, o ne specialybei įgyti“, - apibendrino ji. Programos „Women Go Tech“ iniciatoriai pabrėžia, kad IT srityje Lietuvoje kasmet sukuriama apie 2 tūkst. naujų darbo vietų, bet dėl nusistovėjusių stereotipų IT specialisčių moterų rinkoje yra vienetai. Siekiama moteris sudominti rinktis šią sritį.