Kiek laiko praeina, kol išėję iš namų pasiekiate darbą? Gali būti, kad gyvenate visai netoli, tačiau laiko tarpas tarp uždarytų namų durų ir darbo pradžios vis tiek užima bent kelioliką minučių. Mokslininkai atskleidė, kad šis laiko gaišimas iš tikrųjų jums kainuoja laimę. Iš tikrųjų, nors 20 minučių neatrodo kaip labai ilgas laikas, daugybė žmonių labiau nuliūstų dėl 20 minučių pailgėjusios kelionės į darbą nei 19 proc. sumažinto atlyginimo. Įdomiausia tai, kad net nesvarbu kokiu būdu žmogus patenka į savo darbovietę – ar važiuojate automobiliu, ar autobusu, ar paima darbdavio suteiktas transportas – tas laikas jus vis tiek liūdina. Šis liūdesys jaučiamas ne tik kelionės metu, bet nuolat – žmonės savo gyvenimu yra kur kas labiau patenkinti, jei ši rytinio ritualo dalis yra kiek įmanoma trumpesnė. Visgi, nors sugaištas laikas šiuo atveju yra svarbesnis, tie žmonės, kurie į darbą eina pėsčiomis ar važiuoja dviračiu yra šiek tiek mažiau nelaimingi. Tai galima paaiškinti tuo, kad jie turi galimybę pakvėpuoti grynu oru ir nėra priklausomi nuo autobusų tvarkaraščių ar kamščių kelyje. Tačiau ir jie yra nelaimingi, jei kelionė užtrunka ilgesnį laiką. Atrodo, kad pats laimės jausmo sumažėjimo faktas nepriklauso nuo transporto priemonės. Tai ne vienintelis tyrimas atskleidęs šią tiesą. „World Leisure Journal“ publikuotas tyrimas taip pat parodė, kad tie žmonės, kurie į darbo vietą keliauja ilgiausiai, yra nelaimingiausi. Tačiau kodėl taip yra? Svarstoma, kad taip gali būti todėl, kad žmonėms nepatinka jų darbas, o kelionės metu jie yra toliausiame dienos taške iki sugrįžimo ir atsipalaidavimo momento. Vairuodami ar važiuodami autobusu žmonės labiau panyra į savo mintis, erzina ir papildomi veiksniai, todėl jie tampa dar labiau suirzę ir nelaimingi. Taigi, jei tik turite tokią galimybę, pasistenkite patrumpinti savo kelionės į darbą laiką. Vakarų Anglijos Universiteto mokslininkai apklausė 26 tūkstančius Anglijos dirbančiųjų ir sužinojo, kad bene efektyviausias būdas pagerinti jų pasitenkinimą gyvenimu ir padaryti juos laimingesniais yra kelionės į darbą sutrumpinimas.