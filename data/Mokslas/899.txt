Pats metas išsiaiškinti, ar dėl ypač greitai išsenkančios akumuliatoriaus energijos neturėtumėte kaltinti kokių nors tarsi į kraują įaugusių su telefono naudojimu, o konkrečiai – jo įkrovimu, susijusių įpročių. Galbūt telefoną kraunate tol, kol įsižiebia šimtaprocentinę įkrovą reiškianti indikacija? Galbūt pernakt jį paliekate prijungtą prie elektros tinklo? O gal įkrauti suskumbate tik tada, kai nebelieka nė procento energijos? Šios ir keletas kitų nuostatų, kuriomis vadovaujasi dažnas mobiliojo telefono turėtojas, gali gerokai sutrumpinti akumuliatoriaus naudojimo trukmę, teigia išmaniųjų telefonų ir kitų prietaisų akumuliatorių testavimo įrangą siūlančios įmonės „Cadex“ atstovai. Labai daug naudingos informacijos apie įvairių tipų akumuliatorius „Cadex“ skelbia specialioje internetinėje svetainėje „Battery University“. Joje, be kita ko, aptariamos ir su ličio jonų akumuliatoriais, kuriais maitinami išmanieji telefonai, susijusios problemos. Kad kuo ilgiau neprireiktų keisti akumuliatoriaus arba įsigyti naujo telefono, pasirodo, tereikia palaikyti konkretų įkrovos lygį. Toliau nurodyta, kokie išmaniojo telefono įkrovimo įpročiai laikytini rekomenduotinais, o kokių reikėtų atsisakyti. Įkrauti geriausia nedidelėmis dozėmis, tiesiog ištaikius palankią progą Kai tik galite, prijunkite telefoną prie maitinimo tinklo. Tai veiksminga net tada, jei turite vos keletą minučių. „Dalinis įkrovimas tikrai nepakenks“ – teigiama patarimų svetainėje. Nelaukite, kol telefonas visiškai išsikraus Specialistai tvirtina, kad vadinamasis visiškas išsikrovimas, pasiekiamas, kai laukiama, kol beveik iki nulio išseks akumuliatoriaus energija, skatina akumuliatoriaus dėvėjimąsi. Užtikrinkite 65–75 proc. siekiantį akumuliatoriaus įkrovos lygį Maksimalią išmaniuosiuose telefonuose įmontuotų ličio jonų akumuliatorių naudojimo trukmę užtikrina nuolatinis 65–75 proc. įkrovos lygis. Nors stengtis palaikyti rekomenduojamą lygį kartais ir nepatogu, supratimas, kokia įkrova laikoma idealia, tikrai nepakenks. Pasirūpinkite bent 45–75 proc. nuolatine įkrova Jei idealaus akumuliatoriaus įkrovos lygio užtikrinti nepavyksta, pasirūpinkite, kad jis svyruotų nuo 45 proc. iki 75 proc. Tokia užduotis tikrai neturėtų būti sudėtinga daugeliui įprastu režimu gyvenančių piliečių. Gal net pavyks išsiugdyti įprotį kasdien konkrečiu metu prijungti telefoną prie maitinimo tinklo? Tada tikrai sugebėsite laikytis specialistų teikiamų rekomendacijų. Vis dėlto atminkite, kad jei akumuliatoriaus energijos lygis nenukris žemiau 25 proc. ir nepakils aukščiau 75 proc., labai didelės žalos taip pat pavyks išvengti. Jokiu būdu nesistenkite įkrauti akumuliatoriaus iki galo, ypač jei prieš tai jis buvo visiškai išsekęs Jei iki 25 proc. išsekusį akumuliatorių visada bandysite įkrauti iki 100 proc., ilgainiui sumažės jo talpa ir sutrumpės naudojimo trukmė. Laikyti telefoną prijungtą prie elektros tinklo, kol pasiekiamas 100 proc. įkrovos lygis, nepatartina bet kokiu atveju. Kaip teigiama svetainėje „Battery University“, ličio jonų akumuliatorių nereikia ir nerekomenduojama įkrauti iki galo. Tokia praktika tik spartina jų dėvėjimąsi. Pernakt krauti telefono taip pat nerekomenduojama Prisimenant, kad 100 proc. įkrova – didžiausią žalą akumuliatoriaus kokybei darantis veiksnys, nesunku suprasti, jog krauti telefoną pernakt – taip pat prastas sumanymas. Iki 100 proc. įkrautą telefoną būtina atjungti nuo elektros tinklo