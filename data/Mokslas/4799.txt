Amerikiečiai Jeffas Williamsas ir Kate Rubins darbavosi TKS išorėje 5 val. 58 min., kol sumontavo pirmąją iš dviejų švartavimosi jungčių tarptautiniams erdvėlaiviams. Astronautai sugaišo ilgiau negu dvi valandas, kol ištraukė iš kosminės kapsulės „Dragon“ jungtį ir manipuliatoriumi perkėlė ją į numatytą vietą, o kosminės stoties kibernetiniai agregatai ją galutinai pritvirtino. „Dabar turime naują uostą“, – NASA televizijos komentatorius Robas Naviasas pareiškė 14 val. 40 min. Grinvičo (17 val. 40 min. Lietuvos) laiku, kai stotis skriejo virš Singapūro. Vėliau TKS įgulos nariai prie naujojo modulio prijungė kabelius – jais bus galima tiekti elektrą ir keistis duomenimis su erdvėlaiviais, kai šie susijungs su stotimi. J.Williamsas atvirame kosmose dirbo jau ketvirtą kartą per savo karjerą. Šis NASA veteranas trečiadienį taps ilgiausiai kosmose išbuvusiu amerikiečiu ir sumuš astronauto Scotto Kelly (Skoto Kelio) rekordą. S.Kelly per savo karjerą kosmose išbuvo 520 dienų. Planuojama, kad J.Williamsas grįš į Žemę rugsėjo pradžioje, išbuvęs kosmose iš viso 534 dienas. Tuo tarpu K.Rubins į atvirą kosmosą išėjo pirmąkart. Ji yra 12-oji tai padariusi moteris. Vartai į ateitį NASA sako, kad naujoji jungtis taps „vartais į ateitį“ ir leis naujos kartos JAV erdvėlaiviams skraidinti astronautus į orbitinę stotį. Nuo 2011 metų, kai buvo užbaigta JAV daugkartinio naudojimo erdvėlaivių programa, visi TKS įgulos nariai į stotį ir iš jos buvo skraidinami Rusijos kosminiais laivais „Sojuz“. Antroji švartavimosi jungtis turėtų būti įrengta 2017-ųjų pabaigoje, nurodė R. Naviasas. TKS veiklos integracijos vadovas Kennethas Toddas sakė, kad penktadienį įrengtas modulis yra „labai reikšminga gairė kelyje į komercinės įgulos pajėgumų sukūrimą“. Bendrovės „Boeing“ pagaminta žiedinė jungtis yra apie metro aukščio ir 1,6 m pločio. Ši jungtis tiks „Boeing“ erdvėlaiviui „CST-100 Starliner“ ir bendrovės „SpaceX“ laivui „Crew Dragon“. Abiem šiais tebekonstruojamais aparatus planuojama skraidinti astronautus į kosminę stotį. Naujoji jungtis – modernesnė negu ankstesnių modelių įranga, nes leis erdvėlaiviams automatiškai susijungti. Iki šiol švartavimosi procesą valdydavo astronautai.