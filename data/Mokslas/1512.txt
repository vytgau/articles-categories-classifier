„Apjungdami įvairias technologijas, investuodami į inovacijas ir tinklo plėtrą, siūlome kur kas daugiau negu įprastos telekomunikacijų bendrovės, ir tai lemia pajamų bei pelningumo rodiklių augimą“, – pranešime spaudai sakė „Telia Lietuvos“ vadovas Kęstutis Šliužas. Įmonės grynasis pelnas per metus padidėjo 17,1 proc. iki 36,584 mln. eurų, pelnas prieš palūkanas, mokesčius, nusidėvėjimą ir amortizaciją (EBITDA), neįskaičius vienkartinių sąnaudų, padidėjo 2,9 proc. iki 91,2 mln. eurų, pranešė įmonė per „Nasdaq“ Vilniaus biržą. „Telia Lietuvos“ fiksuoto ryšio pajamos per metus ūgtelėjo 5,1 proc. iki 147,4 mln. eurų, iš jų: balso telefonijos pajamos – 10 proc. iki 58,7 mln. eurų, interneto paslaugų pajamos – 2,9 proc. iki 44 mln. eurų, duomenų perdavimo ir su tinklu susijusios pajamos sumenko 7,3 proc. iki 14,3 mln. eurų, televizijos pajamos didėjo 11 proc. iki 20,1 mln. eurų. Bendrovės mobiliojo ryšio pajamos šiemet didėjo 4,2 proc. iki 79,8 mln. eurų, o įrangos pardavimo pajamos – 17,1 proc. iki 42,9 mln. eurų. Vien trečiąjį ketvirtį, palyginti su pernai tuo pat metu, „Telia Lietuvos“ pajamos išaugo 3,9 proc. iki 90,2 mln. eurų, grynasis pelnas – 47,1 proc. iki 14,404 mln. eurų, EBITDA – 8,2 proc. iki 32,8 mln. eurų. Šviesolaidinio interneto klientų skaičius šiemet augo 7,4 proc., aktyvių reguliaraus mokėjimo mobiliojo ryšio vartotojų – 5,4 proc. Bendrovės investicijos per 9 mėnesius išaugo 15 proc. iki 42,1 mln. eurų. 88,15 proc. „Telia Lietuvos“ akcijų, kurios kotiruojamos „Nasdaq“ Vilniaus biržos Oficialiajame prekybos sąraše, valdo Švedijos „Telia Company“.