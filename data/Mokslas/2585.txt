Skelbiama, kad papildoma priemoka už ES / EEE šalyse išnaudotus mobiliuosius duomenis „Tele2“ klientams mažėja nuo 61,95 eurų iki 2,97 eurų už GB. Skambučiai ES / EEE šalyse vietoje 0,06 Eur/min. priemokos, bus apmokestinami prie vietinės kainos pridedant 0,016 Eur/min. Priimto skambučio kaina sieks 0,0125 Eur/min. SMS žinutės papildomai apmokestintos nebus. Naujųjų planų kainos įsigalios tiek privatiems, tiek ir verslo klientams. Išankstinio mokėjimo korteles „Pildyk“ turintys klientai keliaujantys ES / EEE šalyse galės naudotis standartiniu planu, kuris leis skambinti ir rašyti SMS žinutes, arba užsisakyti paslaugų planą dienai ar savaitei, leidžiantį ne tik skambinti ir rašyti, bet ir naudoti mobiliuosius duomenis. Įsigaliojus naujoms kainoms sąžiningo naudojimosi tarptinklinio ryšio paslaugomis taisyklės galioti pradės nuo rudens. Tai reiškia, kad visą vasarą „Tele2“ klientai naujus planus keliaudami ES / EEE šalyse galės naudoti savęs nevaržydami – nebus taikomos sąžiningo naudojimo taisyklės. Sąžiningo naudojimosi tarptinklinio ryšio paslaugomis taisyklių esmė: klientai operatoriaus paslaugomis turi daugiau naudotis Lietuvoje, o ne kitose ES / EEE šalyse, taip pat taikomas duomenų kiekio perskaičiavimas keliaujant ES / EEE, rašoma pranešime spaudai. Yra naudojama formulė, kuri leidžia apskaičiuoti, kas yra sąžiningas naudojimasis tarptinkliniu ryšiu kiekvieno žmogaus atveju ir kiek konkretų planą pasirinkęs asmuo tokių duomenų gali išnaudoti. Skirtumas su kitomis ES šalimis Lietuvoje yra tas, kad ir už sąžiningai naudojamus duomenis Lietuvoje yra taikoma papildoma priemoka, o daugumoje ES šalių - ne, tačiau abiem atvejais duomenų kaina neviršija naujų nustatytų „lubų“. Sąžiningai naudojamų duomenų kiekis yra apskaičiuojamas pagal ES naudojamą formulę (įvertinant plano kainą ir duomenų kainą). Viršijus sąžiningai leidžiamus išnaudoti duomenis, duomenys užsienyje kainuoja tiek, kiek yra nustatytos naujosios „lubos“. Anksčiau kainodarą keitė kiti du operatoriai Pirmadienį apie tai, kas įvyks su bendrovės kainodara, paskelbė įmonė „Telia“. „Dėl to mūsų paslaugas naudojantiems žmonėms papildomai nieko daryti nereikia. Skambinti ES šalyse jie galės 3 kartus pigiau – vietoje dabartinės 0,06 euro/min. priemokos, skambutis bus apmokestinamas prie vietinės kainos pridedant 0,02 euro/min. Priimto skambučio ES sieks 0,01 euro/min., o SMS žinutės papildomai apskritai nebus apmokestintos. Didžiausias teigiamas pokytis keliaujant bus jaučiamas naudojant mobiliuosius duomenis – jų priemokos „Telia“ klientams mažėja nuo 0,06 euro/MB iki 0,005 euro/MB", - komentavo „Telia“ privačių klientų vadovas Nobertas Žioba. Pasak jo, dabartinius planus turintiems „Telia“ klientams Baltijos ir Šiaurės šalyse mobiliaisiais duomenimis naudosis ir skambins ir toliau tomis pačiomis sąlygomis kaip Lietuvoje. Klientams ES šalyse išlaikomi ir nemokami mobiliųjų duomenų kiekiai, kurie, priklausomai nuo plano siekia iki 35 MB per dieną. „Primename, kad mūsų balso, SMS ir mobiliųjų duomenų paslaugos yra skirtos tik vartotojams, kurie didžiąją laiko dalį praleidžia ir paslaugomis naudojasi Lietuvoje. Todėl nuo 2017 m. birželio 15 d., norėdami taikysime Sąžiningo naudojimosi tarptinklinio ryšio paslaugomis taisykles. Lietuvos operatoriams suteikta teisė taikyti papildomą apmokestinimą keliaujant ES šalyse mums padės išlaikyti vienas žemiausių kainų ES", - sakė jis. Nuo birželio 1 d. įsigalios naujieji tarifai, besinaudojantiems ryšio operatoriaus „Bitė“ paslaugomis. Niekas nesikeičia pasirinkusiems anksčiau pristatytus „spalvotus“ planus, tačiau turintys ankstesnius bendrovės planus ir išvykę į užsienį turės pasirinkti, kaip norės mokėti už ryšį svetur. Bendrovė klientams užsienyje, norintiems naudotis roaming paslaugomis, siūlo pasirinkti iš 3 galimybių. Pirma, išsirinkti jiems tinkamą vieną „spalvotųjų“ planų. Antra, pasirinkti specialius kelionėms pritaikytus paslaugų paketus „Europa“, kurie fiksuotam laiko tarpui suteikia tam tikrą kiekį mobiliojo interneto duomenų, pokalbių minučių ir SMS žinučių. Trečia, pasirinkti vienetinę tarptinklinio ryšio paslaugu kainodarą, kai mokama už kiekvieną minutę, SMS ir megabaitą. Jei klientai nesirinks nei vienos galimybės, tuomet jie užsienyje galės naudotis tik pagalvos telefonu 112, o kitos paslaugos neveiks. Lietuvoje klientai galės naudotis paslaugomis kaip ir iki šiol. Naujos kainos - įsigaliojus naujoms taisyklėms Nuo birželio vidurio įsigalios naujosios bendros taisyklės Europos Sąjungoje ir jos yra sudarytos iš dviejų esminių „dalių": pirma, tai - kainų „lubos“, antra - gyventojai už paslaugas užsienyje turėtų mokėti tiek pat, kiek moka savo šalyje. Lietuvos atveju problema susidaro dėl to, kad Lietuvoje operatoriams gyventojai moka mažiau nei nustatytos naujos lubos, o tai reiškia, kad šiems gyventojams išvykus svetur, Lietuvos operatoriai turėtų sumokėti kitos šalies operatoriams ne daugiau nei nustatytos lubos ir tai sudaro sąlygas nuostoliams. Situaciją kiek pašvelnino ir galimus nuostolius operatoriams sumažino Ryšių reguliavimo tarnyba leidusi taikyti papildomas priemokas gyventojams, t. y., tie, kurie išvyks į užsienį, mokės už skambučius, mobilųjį internetą ir kitus duomenis tiek, kiek Lietuvoje ir dar papildomą priemoką, bet ne daugiau nei naujosios Europoje nustatytos „lubos“. Dėl įsigaliojančių naujovių ir sudėtingesnio paslaugų apmokestinimo, operatoriai pristatė ir naujus mokėjimo planus. DELFI primena, kad Europos Parlamento sprendime numatyta, kad nuo birželio vidurio didmeninės kainos negalės viršyti 3,2 cento už minutę pokalbio ir 1 cento už SMS žinutę. 1 GB duomenų iš pradžių galės būti įkainotos iki 7,7 euro, o nuo 2022 m. sausio 1 d. - ne daugiau kaip 2,5 euro. DELFI skelbė, kad galutinį sprendimą, ar taikyti ir kokius papildomus tarptinklinio ryšio paslaugų tarifus, turi priimti patys paslaugų teikėjai. Ryšių reguliavimo tarnybos Lietuvos mobiliojo ryšio operatoriams leistos priemokos.  (maksimalus papildomas mažmeninis mokestis vartotojams) Nuo 2017-06-15 įsigaliosianti didmeninių kainų riba nuo 2017-06-15 Skambučiai 5 ct/min. 3,2 ct/min. 1,4 ct/min. SMS 2 ct/SMS 1 ct/SMS netaikoma Duomenų perdavimas (5 ct/MB*1024) (0,393 ct/MB*1024)