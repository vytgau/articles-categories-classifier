Vilniaus Gedimino technikos universiteto Fundamentinių mokslų fakulteto Fizikos katedros docentas dr. Dainius Jasaitis pataria kroviklius, ausines ir kitus daiktus, kurių laidai greitai dėvisi, saugoti nuo gyvūnų, drėgmės, smulkių šiukšlių, tokių kaip smėlio smiltelės, dulkių. „Labai svarbu, kad priedai prie įrenginių būtų originalūs, norint, kad jie ir prietaisai ilgai tarnautų. Reikia vengti ir fizinio poveikio, laidų netempti, jų neprispausti, ant jų nelipti, apskritai laidus geriau kuo mažiau lankstyti, o jei reikia juos transportuoti, patariama juos susukti apskritimu, net ir parduotuvėje jie yra susukami į rites. Kalbant apie nešiojamus laidus, reikėtų pasirūpinti, kad jų nepažeistų raktai ir kiti aštrūs daiktai“, - kalbėjo jis. Pašnekovas sako, kad laido lankstymas, ypač aštriu kampu, jam kenkia ir laidas gali greičiau sulūžti, jei ne iš karto, tai ilgainiui, nes atsiranda mikro įtrūkimų. „Temperatūriniai svyravimai iš esmės laidams nekenkia, jei laidai yra transportuojami skirtingose temperatūrose, tad nieko tokio juos nešiotis žiemą kuprinėje, bet reikia žinoti, kad esant žemesnėms temperatūroms plastikas kietėja. Bet jei laidus laikysime prie kokio itin karšto prietaiso, virdulio ar šildytuvo, laidai gali pradėti lydytis ir įvykti trumpas sujungimas“, - kalbėjo D. Jasaitis. Jis sako, kad laidus, skirtus naudoti uždarose patalpose, geriau nenaudoti lauke. Jis primena, kad, pavyzdžiui, laukui skirtos girliandos yra pagamintos iš specialių izoliacinių medžiagų, kabelių, todėl yra tinkamos naudoti lauke. Kauno technologijos universiteto Elektros ir elektronikos fakulteto Elektronikos inžinerijos katedros docentas Darius Kybartas sako, kad kiek laidas tarnaus, priklauso ir nuo jį dengiančio plastiko kokybės. „Brangesni laidai paprastai yra daromi iš aukštesnės kokybės medžiagų, kurios atlaiko daugkartinius lankstymus, tačiau dažnai laidai lūžta ties savo galais, nes tose vietose yra daugiausiai lankstomi. Esu matęs pusiau humoristinį, hipsterišką būdą, kaip laidus apsaugoti: jie apneriami siūlais ir dailiai atrodo, ir mažiau lankstomi. Tiesa, šis būdas veiksmingas, jei apneriami nauji laidai, kai jie jau nustoja kontaktuoti, viskas, nieko nebepadarysi, laidą reikia keisti“, - sakė jis. Pašnekovas sutinka, kad genda ir labai patikimų gamintojų kuriami laidai, dažniausiai tai lemia aktyvus jų naudojimas. „Man teko matyti ultragarsinius skenerius ligoninėse, kurių laidai buvo praplyšę, prasitrynę, išlindę vidiniai laideliai. Jei įrenginiai labai intensyviai naudojami, laidai lankstomi, už jų traukiama, laidai plyšta“, - kalbėjo D. Kybartas. Jis pataria, kad geriausia laidus transportuoti juos susukant į apskritimą, patogiausia tai daryti nestipriai laidą vyniojant aplink delną, o likusią jo dalį kelis kartus perkišti per gautą apskritimą. „Blogiausia, kai yra gyvatynas: trys krovikliai, laidai susipynę ir neaišku, kur kuris, o tas, kurio reikia, tiesiog tempiamas iš krūvos“, - vaizdžiai paaiškina mokslininkas. 