Nereikia net sakyti, kad kariniai laivai yra labai dideli. Joks 3D skeneris negali nuskenuoti viso laivo per dieną ar dvi. Tikriausiai labiausiai stebinantis dalykas iš šio Nyderlandų karinio jūrų laivyno planą yra pasirinkti įrankiai - naudojami rankose laikomi „Artec“ 3D skeneriai. Taigi, reikia nuskenuoti kiekvieną detalę, pereiti kiekvieną mechaninių mazgų komponentą ir pagrindinius laivų skyrius. Nyderlandų laivynas tikisi, kad sukaupta duomenų bazė palengvins laivų remontą, ypač, jei tai reikėtų atlikti karo sąlygomis. Kaip žinote, laivai yra statomi, o ne gaminami, todėl daug jų dalių yra visiškai unikalios. Iki šiol atsarginės dalys buvo gaminamos pasitelkiant senus brėžinius ar paprastus fizinius matavimus. Vėliau šie duomenys būdavo paverčiami kompiuteriniais maketais, o jau tada buvo gaminamos reikalingos dalys. Toks procesas, nors ir yra įprastas daugelyje pasaulio karinių jūrų pajėgų, yra gana sudėtingas ir užima daug laiko. Nuskenuoti vaizdai kompiuteriu bus paversti brėžiniais. Didžiulė įvairių komponentų duomenų bazė pravers kam nors sugedus. Tereikės susirasti trūkstamą dalį ir ją pagaminti. Tam gali būti naudojami tradiciniai metodai (kaip CNC staklės) ar modernūs 3D spausdintuvai. 3D skeneriu surinkti atvaizdai padės detales pagaminti kur kas greičiau nei tai buvo įmanoma iki šiol, todėl sugedę ar mūšyje apgadinti laivai galės būti sugrąžinti į tarnybą labai greitai. Kariniai laivai misijų metu gali būti labai toli nuo bet kokio uosto. Smulkus remontas gali būti atliekamas pasinaudojus pačiuose laivuose esančiomis dirbtuvėmis, tačiau kartais tiesiog pritrūksta dalių. Turėdami duomenų bazę su skenuotais visų komponentų atvaizdais Nyderlandų laivyno inžinieriai galės greitai pagaminti viską, ko reikia, ir išsiųsti į savo laivus bet kuriame pasaulio krašte.