Išpučiamas veiklos modulis yra maždaug 4 metrų ilgio ir kiek daugiau nei trijų metrų skersmens cilindras, kurį pernai balandžio 16 dieną į TKS atgabeno „SpaceX“. Nuo gegužės 28 dienos jis yra pripūstas, kartais jame lankosi ir įvairius tyrimus daro astronautai. Pagrindinis modulio tikslas - ištirti, ar tokia technologija gali būti naudojama saugiai, atlaikyti mikrometeoritų smūgius. Pirmųjų metų rezultatai nuteikia optimistiškai - modulis visus susidūrimus atlaikė be pastebimo susidėvėjimo. Taip pat nustatyta, kad energinga spinduliuotė BEAM viduje yra panašiai intensyvi, kaip ir kitur stotyje, taigi šiame modulyje būti astronautams nepavojinga. Ateityje panašūs moduliai gali būti naudojami įvairiose kosminėse stotyse, pavyzdžiui kaip šliuzai.