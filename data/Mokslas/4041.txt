Skaitytoja, kurios vardas redakcijai žinomas, nurodė, kad ji žinutę pamatė „Facebook“ aplinkoje. Žinutėje rašoma: „Kas norit sudalyvauti Naujųjų metų akcijoje? Šventė ateina pas mus!!!?? Gerbiami tėveliai. Dovanos vaikams Naujųjų metų proga. Puiki Flešmobo idėja. Siūlau ir Jums: Padaryk dovaną kitam vaikui, ir Jūsų vaikas, gaus daug dovanų iš pačių įvairiausių žmonių. Štai kaip tai veikia: Jūs nuperkate ir išsiunčiate pagal gaunamą adresą VIENĄ dovaną, o Jūsų vaikas, vėliau gauna daug dovanų iš kitų dalyvių. Jei sutinki dalyvauti, pasakyk man ir aš atsiusiu taisykles. Šalis nėra svarbi, net įdomiau apsikeisti dovanomis iš skirtingų šalių. Linkiu visiems sėkmės ir šventinės nuotaikos!!!“ DELFI skaitytoja domėjosi, ar tai nėra apgavystė: „Svarstau, kad čia gali būti bandymas apgauti pasinaudojant vaikais ir ateinančiomis šventėmis.“ Policijos departamento Komunikacijos skyriaus vedėjas Ramūnas Matonis parašė, kad „policija įspėja, kad jei pasiūlymas kelia įtarimų ir nesate įsitikinę veiksmų teisėtumu – geriau nedalyvaukite.“ Jis patvirtino, kad „panašių apgavysčių atvejų yra buvę ir anksčiau“. Kas tokiu būdu siekia pasipelnyti, R. Matonis neatsakė: „sunku nagrinėti konkrečiai šį atvejį, tačiau tokių turtinio pobūdžio nusikalstamų veikų tikslas yra neteisėtai įgyti turto ir lėšų.“ Latvijos DELFI rašė apie tokius raginimus, keliaujančius per socialinius tinklus Latvijoje. Latvijos pareigūnai perspėja tėvelius nedalyvauti tokiose akcijose ir neteikti svarbios informacijos, tokios kaip vaikų vardai ir pavardės, adresai, amžius, trumpas vaiko pomėgių aprašymas, telefonu (esą siekiant, kad būtų išrinkti dovaną konkrečiam vaikui). Policija pataria: jei norite savo vaikams įteikti dovanų, keliaukite į parduotuvę ir jų išrinkite, tai bus daug naudingiau nei pasidalinti vaiko duomenimis su nepažįstamaisiais.