Jis išdėstys savo viziją per pristatymą „Žmonių pavertimas tarpplanetine rūšimi“ (Making Humans a Multiplanetary Species) Tarptautiniame astronautikos kongrese Meksikos vakariniame Gvadalacharos mieste. Nors šis Pietų Afrikos Respublikoje gimęs Kanados ir Amerikos pilietybę turintis verslininkas atskleidė nedaug detalių apie savo planą, bet jis dar birželį duodamas interviu laikraščiui „The Washington Post“ pažadėjo, kad projektas bus „stulbinamas“. E. Muskas aptars „ilgalaikes technines problemas, kurias reikia išspręsti, norint sukurti sąlygas Marse nuolat ir savarankiškai būti žmonėms“, nurodoma konferencijos programoje. „SpaceX“ planuoja jau 2018 metais išsiųsti į Marsą nepilotuojamą krovininę kapsulę „Dragon“. Tokiu būdu bus nutiestas kelias žmonių misijai 2024 metais iškeliauti iš Žemės ir po metų pasiekti Raudonąją planetą. Tačiau ekspertai tokią galimybę vertina skeptiškai. Kai labiausiai priartėja, Marsas būna už maždaug 225 milijonų kilometrų nuo Žemės. Norint pasiekti Raudonąją planetą ir ten gyventi, reikėtų nemažo inžinerinio išradingumo ir milžiniško biudžeto. „Nemanau, kad (E. Muskas) sugebės išsiųsti žmones į Marsą iki 2025 metų“, – sakė buvęs Kosminės politikos instituto George'o Washingtono universitete direktorius Johnas Logsdonas. Jis pridūrė, kad E. Muskas ir anksčiau yra pernelyg optimistiškai prognozavęs raketų „SpaceX“ programos eigą. „SpaceX“ turėtų susivienyti su valstybine kosmoso agentūra, kad galėtų sau leisti tokią misiją, sakė jis. „Visa esmė yra kaina. Kalbame apie dešimtis milijardų dolerių. Tuo tarpu „SpaceX“ tokių pinigų neturi“, – sakė J. Logsdonas. Tačiau, anot J. Logsdono, E. Musko planai laiko atžvilgiu yra ambicingi. „Nuostabu, kad yra kažkas, turintis tokią viziją“ ir „mums visiems įdomu, ką jis turi galvoje“, sakė jis. JAV kosminių tyrimų agentūra NASA, kuri taip pat tiria ilgo kosminio skrydžio poveikį žmogaus organizmui, pranešė planuojanti žmones į Marsą išsiųsti 4-ajame šio amžiaus dešimtmetyje. Raketos sprogimas Tyrimų kaimelis galėtų būti pastatytas Mėnulyje, kuris būtų kaip „tarpinė stotelė“ iki Marso misijos, spaudos konferencijoje pirmadienį pareiškė Europos kosmoso agentūros vadovas Janas Woerneris. „Išvykus į Marsą reikėtų naudoti visus ten esančius išteklius, o tai gali būti išbandyta ir Mėnulyje“, – sakė jis. „SpaceX“ sukūrė galingą raketą „Falcon“, kuri galėtų iškelti žmogaus valdomą „Dragon“ erdvėlaivį į kosmosą. Ši kompanija vėliau šiemet planuoja paleisti 70 metrų ilgio raketą, kurios variklių galia prilygs 18 lainerių „Boeing 747“ jėgai. Rugsėjo 1 dieną „SpaceX“ sukrėtė incidentas, kai per įprastą bandymą Floridoje sprogo mažesnė raketa „Falcon“, turėjusi į orbitą iškelti ryšių palydovą „Amos-6“. Bendrovė „Facebook“ planavo, kad šis palydovas užtikrins interneto ryšį didelėse Užsachario Afrikos teritorijose. „SpaceX“ anksčiau jau yra 18 kartų sėkmingai paleidusi „Falcon 9“. Kalifornijoje įsikūrusi bendrovė taip pat jau keturis kartus sėkmingai vertikaliai nutupdė „Falcon“ po skrydžio. Tai didžiulis pasiekimas kompanijai, kurios vienas iš tikslų – sukurti kelis kartus panaudojamas raketas, o ne išmėtyti jų dalis vandenyne pakilimo metu.