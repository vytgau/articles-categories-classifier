Nacionalinė nusikaltimų tyrimo agentūra pranešė tirianti „galimą kibernetinį incidentą parlamente“, pakursčiusį nerimą, kad kai kurie iš 9 tūkst. parlamento elektroninio pašto paskyrų savininkų gali tapti šantažo taikiniais. „Tyrimai vyksta, tačiau jau aišku, kad iš 9 tūkst. paskyrų parlamento tinkle buvo paveikta gerokai mažiau nei 1 proc., – britų naujienų agentūrai „Press Association“ sakė parlamento atstovas spaudai. - Asmenys, kurių paskyros buvo paveiktos, nustatyti, ir su jais jau susisiekta. Tiriama, ar buvo prarasta kokių nors duomenų.“ Parlamentas šeštadienį blokavo išorinį priėjimą prie elektroninio pašto paskyrų, kai buvo nustatyta, kad programišiai surengė kibernetinę ataką, kurią pareigūnai apibūdino kaip „ilgalaikę ir ryžtingą“. Kiek anksčiau britų žiniasklaida, įskaitant laikraštį „The Times“, pranešė, kad programišiai pardavinėja įstatymų leidėjų prisijungimo prie tinklo slaptažodžius. Praėjusį mėnesį pasaulinė išpirkos reikalaujančio viruso „WannaCry“ ataka paveikė šimtus tūkstančių kompiuterių, tarp jų ir kompiuterius kai kuriose Britanijos ligoninėse, kurias teko uždaryti, perkelti pacientus ir atidėti operacijas. „WannaCry“ blokuodavo priėjimą prie vartotojų failų ir monitoriuje parodydavo užrašą, kuriuo už failų iššifravimą būdavo reikalaujama 300 dolerių (275 eurų) išpirkos virtualia valiuta bitkoinais.