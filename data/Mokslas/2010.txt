Meteorų lietus – bendra sąvoka, skirta apibūdinti įspūdingą reiškinį naktiniame danguje, o rugpjūtį vykstantį meteorų lietų tiksliau būtų vadinti perseidų lietumi. Perseidų lietus, populiariausias ir ryškiausias meteorų pasirodymas, vyksta kasmet, tarp liepos 12 d. ir rugpjūčio 24 d., o savo maksimumą pasiekia apie 9–13 d. Tačiau žadama, kad šiais metais jis bus išskirtinis. Primenama, kad geriausias metas stebėti meteorus yra tuo metu kai dangus tamsiausias, t.y. prieš pat aušrą.  Taip pat geriau rinktis toliau nuo miesto šviesų esančias vietas. Visiems sėkmingos meteorų medžioklės ir nepamirštamų vaizdų. Meteorai, kurių laukiama naktį iš rugpjūčio 12 d. į rugpjūčio 13 d., krenta būtent iš Persėjo žvaigždyno, paaiškino Vilniaus universiteto Teorinės fizikos ir astronomijos instituto vyresnioji mokslo darbuotoja dr. Erika Pakštienė. Meteorai, krisdami Žemės link, sužimba, ir primena žvaigždes, bet šio reiškinio negalima vadinti žvaigždžių lietumi, aiškina mokslininkė, pabrėždama, kad meteorai į pačią Žemę nenukrenta. Meteorų kritimas – įrodymas, kad kosmosas nėra tuščias, nes tai – kosmoso dulkelės. Dalelių, t. y. meteorų, dydis gali svyruoti nuo aguonos grūdo iki vynuogės uogos dydžio. Geriausia perseidų lietų stebėti rugpjūčio 12–13 naktį, po vidurnakčio, kadangi Persėjo žvaigždynas yra kylantis – kuo aukščiau jis yra, tuo didesnė tikimybė pamatyti daugiau perseidų. Stebėti perseidų lietų reikėtų nuo zenito šiaurės rytų kryptimi. Meteorų lietus krenta visur vienodai, bet geriausia bus matomas tamsioje vietoje, palypėjus aukštai. E. Pakštienė pataria palaukti, kol akys apsipras su tamsa ir mėgautis reiškiniu. Jokių specialių stebėjimo priemonių nereikia. Krentančiomis žvaigždėmis vadinami meteorai, kosminėje erdvėje skriejančios dalelės, kometų nuolaužos ir kiti dariniai. Kai jie įlekia į Žemės atmosferą, įkaista ir pradeda švytėti. Dėl to meteorų lietus vadinamas „krentančiomis žvaigždėmis“, nes kai kurių į atmosferą dalelių ir dulkelių švytėjimas prilygsta gerokai toliau esančios žvaigždės šviesai danguje. Kas sukelia perseidų lietų? Tai kometa Swift-Tuttle, iki šiol didžiausias objektas, kuris pakartotinai praskrenda pro Žemę. Šios kometos branduolio plotis siekia apie 26 kilometrus. Pastarąjį kartą ji pro Žemę praskrido 1992 m., kitą kartą jos laukiama 2126 m. Tačiau iki to laiko ji nebus pamiršta, nes Žemė keliauja pro kometos kasmet paliekamas nuolaužas ir dulkes, kurios kasmet ir sukelia perseidų lietų, rašo space.com. Vaizdo įraše galite pamatyti, kaip anksčiau atrodė užfiksuotas meteorų lietus. 