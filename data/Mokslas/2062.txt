„Xiaomi“ daugeliui asocijuojasi su pigesniais išmaniaisiais telefonais, kurie gimtojoje Kinijoje sėkmingai randa savo vartotoją. Tiesa, Lietuvoje šie modeliai kiek brangesni nei Kinijoje, o naujausias kompanijos flagmanas „Xiaomi Mi Note 2“ savo kaina gali nustebinti – net 799 eurai be sutarties. Galvojau, kas galėtų susidomėti šiuo pasiūlymu, kai gerai žinomų ir jau pažįstamų kompanijų flagmanai „Samsung Galaxy S8”, „Huawei P10 Plus”, „Sony Xperia XZ Premium” ar „HTC U11“ kainuoja panašiai, o naujausią „flagmanų žudiką“ „OnePlus 5“ galima įsigyti nuo 499 eurų internetu. Tiesa, Lietuvoje vienas operatorius siūlo už 569 eurus.  Taigi, ką į „Xiaomi Mi Note 2” įdėjo kiniečiai, kad jo kaina tokia didelė? Solidi išvaizda, bet nepatvarus „Xiaomi Mi Note 2” iš abiejų pusių dengia stiklas, o šonai - aliuminiai. Jis atrodo pakankamai solidžiai, bet rankoje yra labai slidus, todėl labai lengva šį įrenginį išmesti. Ekrano apsauga tik „Corning Gorilla Glass 3” ir man teko išbandyti jos tvirtumą. Telefonui nukritus ant žemės, ekranas įskilo. Kol kas vienintelis telefonas rinkoje su nedūžtančiu ekranu yra „Motorola Moto X Force“, kuris, tikėtina, yra apsaugotas nuo netikėtų kritimų. „Xiaomi Mi Note 2“ telefono pakuotėje buvo įdėta plastikinė nugarėlė, bet ji labai greitai prarado savo prekinę išvaizdą, o sumokėjus nemenką sumą nesinorėtų, kad telefonas jau po savaitės atrodytų lyg naudotas 2 metus. Apskritai, naujausių išmaniųjų telefonų dizainas ir išvaizda – labai patrauklūs, todėl ne visada norisi tą grožį paslėpti dėkle. Gerai bent tiek, kad iš pradžių gali pasinaudoti komplektacijoje esamu dėklu, kol išsirinksi tinkamą. Lenktas ekranas tik dėl grožio „Mi Note 2” ekranas 5.7 colių „Full HD“ (1920 x 1080) raiškos (386 ppi). Nėra jis prastas, bet iš flagmano norėtųsi daugiau. Pavyzdžiui, „Samsung Galaxy S8” „Super AMOLED“ (2960 x 1440) ekranas tiesiog tobulas, o kaina beveik tokia pat. Žinoma, mažesnė ekrano rezoliucija suteikia baterijai ilgesnį tarnavimo laiką. Man labiausiai užkliuvo prastas matomumas ekrane, kai šviečia saulė. Fotografuojant saulėtą dieną sunkoka matyti kompoziciją, o vėliau sunku įžiūrėti ir pačią galeriją. Lenkti ekrano šonai man dar neįprantama išmaniųjų telefonų savybė. Laikyti rankoje patogu, bet naudotis nepraktiška. Skaitant straipsnius, šonuose raidės palinkusios. Renkant tekstą taip pat kartais sunkiau pasirinkti simbolius, o redaguojant nuotraukas sunku suprasti kur baigiasi rėmas. „Samsung“ modeliuose lenktais ekranais galima pasirinkti papildomas funkcijas. Šiame „Xiaomi Mi Note 2” lenkti ekrano kraštai – tik dėl grožio. Procesorius galingas, bet kitiems flagmanams nusileidžia „Xiaomi Mi Note 2” išmaniojo telefono darbą užtikrina keturių branduolių „Snapdragon 821” procesorius. Šis modelis buvo pristatymas dar 2016 m. spalį, todėl šių metų flagmanams jau su „Snapdragon 835” procesoriais „Mi Note 2” nusileidžia. „Flagmanų žudikas“ „OnePlus 3T“ su panašiais techniniais parametrais jau parduodamas ir Lietuvoje, kurio kaina patrauklesnė nei „Xiaomi Mi Note 2”. Gerai, kad darbinė telefono atmintis jau 6 GB (RAM), o vidinė net 128 GB. „Huawei P10 Plus” esantis prekyboje ir kainuojantis panašiai turi tiek pat darbinės ir vidinės atminties, o prekyboje neseniai pasirodęs „OnePlus 5” turi jau net 8GB (RAM) ir 128 GB vidinės talpos, o kaina žemesnė. Tiesa, kol kas Lietuvoje parduodamas tik su 6 GB (RAM) ir 64 GB. Naudojantis mažesnių resursų reikalaujančiomis programėlėmis „Mi Note 2“ operatyvioji atmintis įprastai išnaudodavo apie 3 GB (RAM). Jei fone veikdavo daugiau programėlių ar žaidimas, tada jau ir 4 GB (RAM), todėl norintiems ne tik skaityti paštą ir naujienas internete gali prireikti ir daugiau operatyvios atminties, kad telefonas veiktų sklandžiau. Keista ir tai, kad šis „Xiaomi Mi Note 2” vis dar su „Android Marshmallow“ operacine sistema, kai pagrindiniai konkurentai jau turi naujausią „Android Nougat“, o rudenį bus išleista ir „Android O“ versija. Paleidus „Antutu“ testą, rezultatai net 4 kartus buvo skirtingi. Svyravo nuo 111820 iki 137645. Geriausias šio „Xiaomi“ rezultatas 35 vieta, kai viršūnėje dominuoja „OnePlus 5”, „HTC U11” ir „Samsung Galaxy S8“. Vartotojo sąsaja ir „MI“ paskyra Pasinaudojus beveik mėnesį „Xiaomi Mi Note 2” kažkokių didelių trikdžių nepasitaikė. Labiau užkliuvo pati vartotojo sąsaja „MIUI 8”. Visų pirma, ekrano viršuje nesimatydavo programų pranešimų. Reikėdavo perbraukti per ekraną žemyn ir tuomet tikrinti, ar yra pranešimų. Nustatymuose reikia papildomai pasirinkti prioritetinius pranešimus, kurie bus sąrašo viršuje, taip pat įjungti, kad matytųsi užrakto ekrane. Ir taip visų programėlių. Na, gal ir gerai, jei erzina portalų ar socialinių tinklų pranešimai, bet kartais užtenka pamatyti antraštę, kad paspaustum ją arba ne. Dar užkliuvo „MI“ paskyra, kuri sinchronizuoja duomenis bei saugo failus debesyje. Laisvos vietos tik 5GB, o norint gauti daugiau – reikia susimokėti. Bandžiau pasidaryti, kad nekeltų nuotraukų į šią paskyrą, bet kažkodėl labai greitai užsipildė siūlomos paskyros vieta. Bandymas ištrinti dalį nuotraukų mane šiek tiek suerzino: vis reikėdavo aktyvuoti paskyrą, siųsti slaptažodį į paštą ar telefoną, bet vis tiek nepavyko lengvai ištrinti nuotraukų ir išlaisvinti šiek tiek vietos. Su programų ar skambučių saugoma kopija nebuvo jokių problemų. Fotografuoju daug, 5GB vietos man tikrai per mažai, todėl esu pasirinkęs kitą saugyklą, kad praradus įrenginį svarbiausios gyvenimo akimirkos, užfiksuotos telefonu, išliktų. Dviguba erdvė ir panašumai į „iOS“ Jei turite kelias „Facebook“ ar „WhatsApp“ paskyras, galima susikurti dubliuotas erdves. Tai pasiūlė ir „Huawei P10” modelis, bet šis „Xiaomi Mi Note 2” leidžia tai padaryti visoms programėlėms. Kaip ir pigesniame „Xiaomi Redmi 4X”, šiame „Mi Note 2” taip pat yra galimybė susikurti antrąją erdvę ir turėti du telefonus viename. Taip galima atskirti asmeninius failus, kuriais nenorite dalintis su kitais. Panašumų į „iOS“ operacinę čia nemažai, tik nustatymuose tenka labiau pasikapstyti ir prisitaikyti valdymą pagal save. Fizinis mygtukas apačioje tik vienas, o „programų“ ir „atgal“ mygtukai yra maži taškiukai. Gerai, kad bent šviečia, nes tamsoje reikėtų naudotis intuityviai. Norint naudotis vienu mygtukų, galima tiesiog pakeisti nustatymus. Ši funkcija man labai patiko jau naudojamame „Huawei P10” modelyje, todėl ir čia įpratau naudotis vienu mygtuku. Čia „iPhone“ gerbėjai nusprendę pereiti į „Android“ operacinę nesipainiotų. Kamera Pagrindinė „Xiaomi Mi Note 2” kamera net 22,5MP ir tai neįprastai daug, kai kiti gamintojai ilgą laiką didinę pikselių skaičių, jį pradėjo mažinti ir dabar apsistojo ties 12 MP. „Xiaomi Mi Note 2” spalvos kur kas ryškesnės, lyginant su „iPhone 7 Plus” modeliu. Norint greitai paleisti kameros programėlę, abiejuose modeliuose galima perbraukti užrakintą ekraną kairėn, o „Xiaomi Mi Note 2” dar ir du kartus paspaudus garsumo mažinimo mygtuką. „Mi Note 2” platesnis matymo kampas nei „7 Plus” modelyje. Yra galimybė valdyti viską rankiniu būdu, o tai taip pat privalumas prieš „iPhone“. Gaila, bet „Xiaomi Mi Note 2” labai sunkiai fokusuoja objektus iš arčiau. Nepadėdavo net galimybė tai padaryti rankiniu būdu. Naudojant trikojį ir šiek tiek pažaidus su rankiniais nustatymais galima padaryti įdomių fotografijų, bet dažniausiai visi norime gero rezultato fotografuojant auto režimu. Nuotraukos – geros, bet filmavimo kokybė labai nuvylė. Galimybė filmuoti 4K yra, tačiau kokybė labai prasta. Keisčiausia tai, kad nuolat nustatymai pasikeisdavo į Full HD kokybę. Norint filmuoti geriausia raiška kaskart tekdavo pakeisti nustatymus. Nuotraukos kokybės pasirinkimas tik aukšta, standartinė arba žema. Įjungus veido atpažinimą ir fotografuojant nuspėjamas amžius. Jis svyruoja priklausomai nuo apšvietimo, bet tai - gana smagi funkcija. Baterija Baterijos talpa net 4070 mAh ir tarnauja ji neprastai. Jei esate labai aktyvus vartotojas, parą ji tikrai atlaikys, o jei naudojatės rečiau, ir dvi ar net ilgiau. Gerai ir tai, kad telefonas greitai pasikrauna. Neprireiks nei dviejų valandų, kad pasiektų pilną baterijos įkrovimą. Tai pliusas aktyviai besinaudojantiems išmaniuoju telefonu. Rinkoje dar nedaug telefonų su ilgai tarnaujančiu akumuliatoriumi, bet teko bandyti „Asus Zenfone 3 Zoom“ su 5000 mAh talpos baterija, kuris kol kas yra čempionu. Galimybę išbandyti Lietuvoje neseniai pasirodžiusį „Xiaomi Mi Note 2“ man suteikė telekomunikacijų bendrovė „Telia“. Pagrindiniai pliusai: Talpi ir ilgai tarnaujanti baterija; 6 GB darbinė atmintis; 128 GB vidinė atmintis; Galimybė naudotis dviem SIM kortelėmis; Galimybė susikurti atskiras telefono erdves. Pagrindiniai minusai: Ekrano raiška per maža; Nėra apsaugos nuo vandens ir dulkių; Senesnės kartos operacinė sistema; Aukšta kaina.