Pranešime žiniasklaidai rašoma, kad tokiu būdu siekiama palengvinti el. knygų skaitymą, paskatinti jas rinktis mažai skaitančius arba visai neskaitančius vartotojus. Į el. knygų prenumeratos funkciją investuota apie 50 tūkst. eurų. Integruotos knygų parduotuvės ir skaityklės „Milžinas“ užsakymu praėjusiais metais atliktas tyrimas parodė, kad 74 proc. lietuvių, skaitančių popierines knygas, mielai skaitytų ir elektronines, jei jomis būtų paprasčiau naudotis. Dažniausiai el. knygų skaitymui trukdo nežinojimas, kaip tai padaryti, arba tinkamo įrenginio neturėjimas. „Populiarėjanti muzikos prenumerata ir augantis susidomėiimas tokiomis programėlėmis kaip „Spotify“ parodė, kad egzistuoja dvi vartotojų grupės. Pirmoji, vadinamieji muzikos entuziastai, dažniausiai turi mėgstamus kūrinius ir įsigyja konkrečias dainas. Tačiau šiuo metu gerokai auga dalis vartotojų, kurie neturi mėgstamų autorių ir kūrinių, bet laisvalaikiu nori turėti galimybę tiesiog klausytis muzikos. Su knygų prenumerata ir bandome pasiekti būtent tokius vartotojus, kurie, radę laisvo laiko, galėtų skaityti el. knygas, ir tai daryti paprastai bei patogiai“, – sako „Milžino“ vadovas Dainius Blynas. Jo teigimu, pasitaiko atvejų, kai skaitytojai naudoja ir abu būdus – atskirai perka knygas, kurias tikrai nori turėti, o naudodamiesi prenumerata, skaito tuomet, kai nori sužinoti naujienas, surasti naujus autorius ir pan. Pasak D. Blyno, knygų prenumerata turėtų susidomėti abiejų grupių vartotojai, nes vieną kartą ją užsisakius, bus galima rinktis iš daugumos „Milžine“ esančių knygų, taigi, taps gerokai lengviau išsirinkti, ką skaityti. El. knygų prenumerata mėnesiui kainuos 4,95 EUR. Ši suma yra lygi vidutinei vienos el. knygos kainai „Milžino“ el. parduotuvėje. „Taigi, už vienos el. knygos kainą bus galima skaityti beveik visas „Milžine“ esančias knygas. Manome, kad nedidelė prenumeratos kaina turėtų sudominti ir nuolatinius el. knygų skaitytojus, ir paskatinti el. knygas išbandyti buvusius skeptikus“, – teigia D. Blynas. Prenumeratą galima užsisakyti internete, o skaityti knygas – parsisiuntus „Milžino“ programėlę į išmanųjį telefoną arba planšetę. Knygų, kurias galima skaityti įsigijus prenumeratą, skaičius nėra ribojamas. Įsigijus prenumeratą, bus galima skaityti apie 90 proc. visų „Milžine“ esančių knygų. Šiuo metu knygų skaičius siekia beveik 1000, tarp kurių – „Alma littera“, „Svajonių knygos“, „Tyto Alba“, „Versus Aureus“, „Gimtasis žodis“ ir „De libris“ leidyklų išleistos knygos. Ateityje planuojama plėsti partnerių ratą. Per mėnesį „Milžino“ parduotuvėje šiuo metu vidutiniškai parduodama apie 1500 el. knygų ir atsisiunčiama apie 10 tūkst. nemokamų knygų ištraukų. Apie 60 proc. el. knygų skaitytojų sudaro moterys, dažniausiai 25-44 metų amžiaus. Be skaitytojų iš Lietuvos, apie 15 proc. „Milžino“ naudotojų sudaro emigrantai – Didžiojoje Britanijoje ir Norvegijoje gyvenantys lietuviai. Populiariausi telefonų modeliai, kuriais naudojantis skaitomos el. knygos – „iPhone“ ir „Samsung Galaxy“.