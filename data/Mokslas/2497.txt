Pavyzdžiui, personalo paieškos ir atrankos bendrovė „People Link“ pradėjo kurti virtualias ekskursijas darbovietėse, taip papildant darbo skelbimus, rašoma pranešime spaudai. „Bendraudami su kandidatais matome, kad kandidatai nori žinoti apie komandą, vadovą, kasdienes užduotis, sąlygas biure, įmonės kultūrą. Taip pat, kandidatai nori kuo greičiau sulaukti grįžtamojo ryšio – šiandien jau normalu darbdaviui užduoti klausimus per „Facebooką“, - cituojama „People Link“ vadovė Jurgita Lemešiūtė-Frejienė. Dėl šių priežasčių ėmė atsirado paklausa ir kitokiems darbo skelbimams, kuriuose potencialūs darbuotojai gali sudalyvauti virtualiame ture po įmonę, kandidatuoti vienu mygtuko paspaudimu, susisiekti su galimu darbdaviu per socialinius tinklus, gauti bandomąją užduotį, susipažinti su vadovu ir komanda vaizdo skambučio metu, gauti standartinės darbo dienos infografiką ir t.t. Skelbiama, kad į didžiąją dalį kandidatams aktualių klausimų įmonės gali atsakyti darbo skelbimuose, pasitelkdamos ne vien tekstą, bet ir vaizdus, garsus, virtualiąją realybę. Tačiau nepaisant besikeičiančių darbo skelbimų, J. Lemešiūtė-Frejienė mano, kad potencialūs darbuotojai taip pat ieškos ir papildomos informacijos apie įmonę, norės išgirsti draugų atsiliepimų ir patarimų. Lietuvos darbo biržos duomenys rodo, kad 2017 m. pirmąjį ketvirtį labiausiai trūko sunkiasvorių sunkvežimių ir krovinių transporto priemonių vairuotojų, informacinių technologijų technikų, gydytojų specialistų, siuvėjų, statybininkų montuotojų, mūrininkų, betonuotojų. Pagrindinės darbuotojų stokos priežastys – netenkinantis darbo užmokestis ir darbo sąlygos, aukštas nelegalaus darbo mastas, emigracija ir darbo ieškančių asmenų neatitikimas keliamiems reikalavimams.