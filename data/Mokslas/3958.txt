Paviešinta bepiločio filmuota medžiaga, pasakojanti apie naująją „Apple Inc.“ būstinę Kupertine, Kalifornijoje. „Apple“ atstovų teigimu, naujasis 176 akrų teritoriją užimantis bendrovės būstinės kompleksas iš tiesų įspūdingas – čia ir specialios pasivaikščiojimams skirtos žaliosios teritorijos, restoranai ir beveik 9 tūkst. kvadratinių metrų ploto sporto centras. Tikimasi, kad apie 12 tūkst. bendrovės darbuotojų į naują darbo vietą persikels sėkmingai užbaigus ambicingą projektą – viliamasi, kad tai pavyks padaryti jau 2017 metų pradžioje. Bendrovės puslapyje internete taip pat skelbiama, kad naujoje „Apple Inc.“ būstinėje visa elektros energija bus gaminama iš atsinaujinančių šaltinių. „Atrodo taip, tarsi būtų nusileidęs nedidelis kosminis laivas“, – apie ratu einantį pastatą su įspūdingu erdviu vidiniu kiemu yra sakęs vienas iš bendrovės „Apple“ įkūrėjų Steve‘as Jobsas. Pagrindinis pastatas – keturių aukštų ir užima 260 tūkst. kvadratinių metrų. Čia bus įrengta ir moderni tūkstančio vietų požeminė auditorija.