Ko gero, pagrindinis šio siurblio išskirtinumas – jis turi pakraunamą bateriją ir veikia be laidų. Tad juo galima siurbti ir automobilį ar lauko baldus. Gamintojai siūlo įsigijusiems šį siurblį įsirengti nuolatinę krovimo stotelę, kur jis būtų paliekamas krautis, tačiau tokiam sprendimui reikėtų sandėliuko ar kokios kitos mažiau matomos vietos. Sieninis laikiklis ir įkrovimo stotelė yra siurblio priedai standartinėje pakuotėje. Visgi, šis modelis turi ir vieną trūkumą: kai jo baterija išsenka, siurblio negalima naudoti įjungus jį į tinklą, kaip ir atsitiko šį prietaisą testuojant. Tai nėra patogu, turint omenyje, kad ilgainiui visų prietaisų baterijos vis greičiau išsikrauna. Tiesa, pardavėjai šio prietaiso baterijai, kaip ir visoms dalims, taiko Europos Sąjungoje privalomą 2 metų garantiją. Siurblys yra galingas, turi du veikimo režimus: įprastą, skirtą kasdieniniam tvarkymuisi, ir maksimalų, kuris gali būti naudojamas valant baldus, automobilio saloną ir panašiai. Normaliu režimu veikiančio siurblio galia – 22 W, o maksimaliu – 115 W. Skiriasi ir veikimo laikas: jei įprastu režimu siurbti galite apie 40 min., maksimaliu – 7 min. Siurbliui visiškai įkrauti reikia 5 valandų, tad gali tekti gerokai palaukti, kol siurblys pasikraus ir tik tada baigti tvarkytis.  Verta pasakyti, kad siurbti su šiuo įrenginiu yra patogu: jis turi kelis šepečius, kuriuos galima keisti priklausomai nuo valomo paviršiaus, jis yra manevringas ir kompaktiškas. Siurblio valdymas vieniems gali patikti, kitiems – nelabai: įrenginys valdomas nuspaudus vieną mygtuką, panašiai kaip ir pilantis degalus: kol mygtukas nuspaustas, siurbiama, kai atleistas – ne. Patogu tai, kad siurblys nedirba tuo metu, kai jo nereikia, judate iš vienos kambario dalies į kitą ar valant laiptus. Visgi, jei siurbiate didesnį paviršių laikyti mygtuką nuspaudus gali tapti nebepatogu. Naudinga žinoti, kad naudojant elektrinius priedus, pavyzdžiui, siurbimo šepetį kiliminėms dangoms, siurblys išsikraus dar greičiau, maždaug per pusvalandį. Naudojant ne elektrinius, o kitus priedus, veikimo laikas ilgesnis. Siurblio priedai yra keli, tai - elektrinis siurbimo šepetys su tiesiogine pavara ir 50 W varikliu kiliminėms dangoms, elektrinis šepetys su švelniu voleliu kietų grindų valymui, mini elektrinis siurbimo šepetys valyti minkštiems paviršiams. Taip pat yra priedai sunkiai pasiekiamų ertmių valymui: reguliuojamas antgalis ir siauras antgalis. Gamintojas skelbia, kad po varikliu esantis filtras valo išpučiamą orą, svarbu tai, kad jis gali būti plaunamas. Tačiau tai, kas iš tiesų yra patogu, tai ištuštinti šio siurblio šiukšlių konteinerį, į kurį nereikia dėti jokių maišelių ar papildomų priedų. Pakanka keliais paspaudimais šį konteinerį atidaryti virš šiukšlių dėžės ir prietaisas tampa švarus. Taigi, siurblys yra palyginti galingas, gerai valo, lengvai valdomas, bet jo bene didžiausias trūkumas yra jo kaina, tai - 599 Eur. Už šią ir mažesnę sumą galima įsigyti ir robotą siurblį, kuris namus valys reikalaudamas mažiau laiko ir dėmesio, bet sunkiau valys laiptus, vargu ar išsiurbs automobilio saloną ir lauko baldus. Tad jei reikia mobilaus, manevringo, galingo, bet nedidelio ir maksimaliai universalaus siurblio, „Dyson V8 Absolute“ yra vienas iš pasirinkimų.