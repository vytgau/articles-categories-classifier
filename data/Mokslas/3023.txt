Išleidus šimtus milijonų eurų projektams, skirtiems skatinti mokslo ir verslo bendradarbiavimą, inovacijų proveržio dar teks palaukti – rodo aukščiausiosios audito institucijos atliktas auditas. Jo metu buvo vertinama, ar valstybės investicijos į mokslinius tyrimus ir eksperimentinę plėtrą (MTEP) yra rezultatyvios, rašoma Valstybės kontrolės pranešime spaudai. Auditas parodė, kad Lietuvoje investiciniam projektui studijų ir mokslo srityje – slėnių sukūrimui – 2012–2015 m. buvo panaudota beveik 299 mln. Eur, tačiau šis mokslo ir verslo bendradarbiavimo skatinimo įrankis nedavė laukiamų rezultatų: infrastruktūra nėra išnaudojama taip, kaip planuota: atviros prieigos centrų užimtumas 2012–2015 m. buvo 44 proc. Be to, slėniuose įsteigtų mokslo ir technologijų parkų, turėjusių pritraukti ir remti verslo įmones, veikiančias MTEP srityje, pagrindinė veikla (96 proc. pajamų) – patalpų nuoma. Auditoriai pažymi, kad, nepritraukus verslo ir privačių investicijų ir neišnaudojant pajamas kuriančių slėnių teikiamų galimybių, atnaujintos infrastruktūros išlaikymas guls ant mokesčių mokėtojų pečių. Projekto pradžioje buvo iškelti ambicingi slėnių programų tikslai ir nustatyti siektini rodikliai, tačiau jų veiklos stebėsena nevykdoma nuo 2013 m., kai buvo panaikinta Slėnių stebėsenos grupė, ir Švietimo ir mokslo ministerija, atsakinga už slėnių programų koordinavimą, neapibendrino projektų rezultatų ir nepateikė jų visuomenei. Auditoriai atkreipia dėmesį, kad 2014–2020 m. ir toliau bus investuojama į MTEP (numatoma skirti 678,9 mln. Eur), nors ankstesnio finansavimo laikotarpio rezultatai pasiekti ne tokie, kokie planuoti. Atsižvelgiant į audito metu nustatytus dalykus, Švietimo ir mokslo bei Ūkio ministerijoms ir vyriausybės kanceliarijai buvo pateiktos rekomendacijos, kurias įgyvendinus bus numatytos inovacijų plėtros ir mokslo pažangos kryptingo koordinavimo, inovacijų kūrimo ir diegimo viešajame ir verslo sektoriuose priemonės, padėsiančios įgyvendinti Lietuvos mokslinių tyrimų, eksperimentinės plėtros ir inovacijų sistemos pertvarką.