Nacionalinės žvalgybos direktorius Jamesas Clapperis sakė, kad toliau vykdomas tyrimas dėl atakos, penktadienį sutrikdžiusios svarbių interneto infrastruktūros elementų darbą. „Reikia surinkti daug duomenų“, - duodamas interviu televizijai CBS sakė J.Clapperis Niujorke įsikūrusioje Užsienio santykių taryboje. Paklaustas, ar ši ataka buvo organizuota nevalstybinių veikėjų, J.Clapperis atsakė: "Preliminariai atrodo, kad yra būtent taip." „Dar per anksti“ daryti galutines išvadas, pridūrė jis. J.Clapperis, prižiūrintis JAV žvalgybos agentūras, tarp jų Centrinę žvalgybos valdybą (CŽV), Federalinį tyrimų biurą (FTB) ir Krašto saugumo departamentą, pabrėžė, kad grėsmės kibernetiniam saugumui yra įvairaus lygmens. „Egzistuoja netolygumas arba kontrastas tarp išmaniausių kibernetinės (erdvės) veikėjų, valstybinių kibernetinių veikėjų, tarp kurių aiškiai yra Rusija ir Kinija, pajėgumų, bet (pastarųjų) ketinimai iki šiol galbūt buvo švelnesni“, - pabrėžė J. Clapperis. „Dar yra kitos šalys, kurių ketinimai labiau nusikalstami. Na, o dar labiau linkę veikti nusikalstamai yra nevalstybiniai veikėjai“, - pridūrė jis. Per kelias pastarąsias kibernetinių atakų bangas milijonai vartotojų negalėjo naudotis populiariais tinklalapiais, tokiais kaip „Amazon"“ „eBay“, „Twitter“ ir „Spotify“. Šis incidentas sukėlė didelį nerimą tarnyboms. Į paveiktų taikinių sąrašą taip pat pateko „Reddit“, „Airbnb“, „Netflix“ ir keli žiniasklaidos kanalai, tarp jų CNN, „The New York Times“, „The Boston Globe“, „Financial Times“ ir „The Guardian"“ Pagrindinis taikinys buvo interneto domenų vardus tvarkanti bendrovė „Dynamic Network Services Inc.“, o ataka prieš ją savo ruožtu paveikė susijusius tinklalapius. Bendrovė, dar žinoma kaip „Dyn"“ nurodė, kad prieš ją buvo surengtos virtinės vadinamųjų paskirstyto atsisakymo aptarnauti atakų (Distributed Denial of Service, DDoS) atakų, kai serveriai paralyžiuojami dėl vienu metu siunčiamo milžiniško kiekio užklausų prisijungti. Pirmadienį krašto saugumo sekretorius Jeh Johnsonas sakė, kad ši ataka, kaip manoma, dabar jau „numalšinta"