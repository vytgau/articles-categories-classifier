Apie atlikto tyrimo rezultatus skelbia mobiliųjų įrenginių diagnostikos bendrovė „Blancco Technology Group“, rašoma pranešime spaudai. Tyrimo duomenimis, 62 proc. apklaustų įmonių tiki, kad SSD diskų šifravimas apsaugo duomenis nuo jų pasiekimo ar saugumo pažeidimo. Dar 70 proc. teigė, kad pasikliauna šių diskų šifravimu kaip apsaugos priemone nuo duomenų praradimo ar vagystės. Pastaraisiais metais nemažai duomenų saugumo pažeidimų kilo būtent dėl netinkamo duomenų šalinimo ir nepatikimų diskų saugyklų, skelbia įmonė. Visgi, apklaustos įmonės tokius saugumo iššūkius, kaip diskų dingimas ar vagystė, darbuotojų tyčinis duomenų nutekinimas dėl finansinių ar kitų asmeninių tikslų, laiko ne tokiais svarbiais, kaip sunkiai įgyvendinamą prieigos prie duomenų kontrolę. 41 proc. įmonių SSD diskuose saugo tik verslo duomenis, o 47 proc. – svarbius verslo duomenis kartu su asmenine darbuotojų informacija. „Įmonės yra linkusios kaupti duomenis, net ir tuos, kurie nėra susiję su vykdoma veikla – pavyzdžiui, darbuotojų švenčių nuotraukas, asmeninius darbuotojų kontaktus ir kitą jautrią informaciją“, – teigia „Blancco Technology Group“ sprendimus atstovaujančios įmonės „Baltimax“ pardavimų vadovas Deividas Pelenis. Kai SSD diskų gyvavimo laikas baigiasi, daugiau nei pusė apklaustų įmonių (56 proc.) perduoda juos kitoms įmonėms, kurios užsiima duomenų trynimu, arba patiki šią užduotį IT saugumo konsultantui. „Ankstesnis tyrimas, kurio metu buvo ištirti 200 naudotų diskų, parduodamų „eBay“ ir „Craigslist“, jau patvirtino, kad SSD diskų formatavimas visiškai nepašalina diskuose saugomų duomenų“, – komentuoja D. Pelenis. Jis įvardija galimą pavojų. „Tai reiškia, kad nepasirūpinus tinkamu duomenų sunaikinimu, kyla grėsmė, kad jie gali būti atstatyti. O verslui tokia rizika gali brangiai kainuoti“, - sako D. Pelenis.