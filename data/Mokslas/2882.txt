Įdomu tai, kad tokio dydžio parduotuvių nėra Rusijoje, Lenkijoje, ar kitose Baltijos šalyse. „Apple“ atstovų „AVAD Baltic“ vadovė Inga Banevičiūtė DELFI sakė, kad iki šiol didžiausia parduotuvė Lietuvoje buvo Kaune, „Megoje“ ir sudarė 120 kv. m. Atidarymo metu pirkėjams siūlomos nuolaidos, todėl prie parduotuvės iš pat ryto buvo susiformavusi eilė, joje nuo 9.30 laukė kiek daugiau nei 100 žmonių. Prieš pat 10 valandą eilė pailgėjo iki 300 žmonių. Atidaryta parduotuvė yra „iDeal“ prekės ženklo, tai - „Apple Premium Reseller“ formatas. Pasak I. Banevičiūtės teigimu, didėjantis susidomėjimas „Apple“ prekiniu ženklu keičia JAV inovacijų giganto požiūrį į Baltijos šalių mažmeninę prekybą kompiuterine technika ir elektronikos prekėmis, o „AVAD Baltic“ kartu su autorizuotais partneriais, kaip „Apple“ prekinio ženklo atstovus, skatina didinti prekybos plotus išlaikant klientų aptarnavimo standartus. „Didžiulis naujos parduotuvės plotas ne tik suteiks galimybę lankytojams pasiūlyti žymiai platesnį nei iki šiol „Apple“ produktams skirtų aksesuarų asortimentą. Taip pat tai pirmoji parduotuvė, kurioje yra dedikuoti techninės pagalbos specialistai, operatyviai padėsiantys klientams išspręsti jiems kylančius produktų naudojimo klausimus“, - atidarymo metu kalbėjo I. Banevičiūtė. Pasak I. Banevičiūtės, „Apple“ Lietuvoje veikia ne franšizės, o autorizavimo būdu.  Didžiausia Baltijos šalyse duris atvėrusi „iDeal“ parduotuvė yra įrengta pagal „Apple Premium Reseller“ standartus. Joje lankytojai gali išvysti šio tipo parduotuvių interjero dizaino sprendimus, gyvai pamatyti ir išbandyti plačiausią Baltijos šalyse „Apple“ produktų spektrą bei pasinaudoti patogiomis erdvėmis, skirtomis grupiniams ir individualiems mokymams. Kovą Vilniuje įvyko „Apple Shop“ atidarymas, o penktadienį atidaryta naujoji „Apple Premium Reseller“ parduotuvė. Skelbiama, kad tai patvirtina, kad šalyje susidomėjimas šios technologijų kompanijos produkcija auga. Penktadienio rytą „Apple Premium Reseller“ parduotuvę, nuspausdamas uždangos numetimo mygtuką, atidarė M.A.M.A 2016 muzikos apdovanojimuose metų atlikėju pripažintas Donatas Montvydas.