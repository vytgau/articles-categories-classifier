Pranešime spaudai – keturios Evaldo Viselgos, „Tele2“ telefonų priežiūros centro vadovo ir „Inovacijų biuro“ eksperto, rekomenduojamos programėlės ir tinklapiai, padėsiantys šventinį laiką praleisti turiningai, nustebinti artimuosius ir net išlaikyti prieššventines kūno linijas. 1. Kovai su kalėdiniu svoriu – išmanus pagalbininkas Daugeliui praėjusios šventės apie save dar ilgai primena pūpsančiu pilvu, nebeužsisegančiais rūbų užtrauktukais ir didesniais nei įprasta skaičiais svarstyklių ekrane. Pasirodo, medicinoje tam net yra naudojamas atskiras terminas – kalėdinis svoris. Žinoma, kęsti alkį nėra išeitis. Tačiau į pagalbą galite pasitelkti sveikatinimo programėles! Pavyzdžiui, viena iš šiuo metu populiariausių „Noom Coach“ gali ne tik sekti fizinį aktyvumą ir suvartotas kalorijas, bet ir pasiūlyti asmenines programas: individualius patarimus, kasdienius valgymo bei treniruočių planus ir net... emocinę pagalbą, kai pritrūksta ryžto! Maža to, programėlėje galite fiksuoti savo svorio pokyčius. Tad jei norite žinoti, kiek tiksliai priaugote „kalėdinio svorio“ – ši programėlė kaip tik Jums. 2. Kalorijas deginkite keliaudami Atostogų metu nepamirškite judėti – juk tai geriausias būdas deginti šventines kalorijas. Ne, nereikės užsirašyti į sporto klubą, tai galėsite padaryti po Naujųjų. Geriausias būdas suderinti judėjimą ir pramogas – kelionės. Ir visai nereikia skristi į tolimas šalis, juk atradimų kupina visa Lietuva. Jei gyvenate sostinėje ir keliavimui turėsite nedaug laiko – tegu telefone atsiranda „Visit dzukija“. Ši programėlė skirta atrasti lankytinus Vilniaus regiono objektus, maršrutus ir gamtos grožį. Norite praplėsti kelionių geografiją ir pamatyti daugiau? Tuomet apsilankykite Karolio Žukausko sukurtame interaktyviame kelionių po Lietuvą žemėlapyje www.lietuvon.lt. Šiuo metu jame yra daugiau nei 1100 objektų, kurie nuolat pildomi. Visas žemėlapis suskirstytas į 9 kategorijas: nuo dvarų ir muziejų iki kulinarinio paveldo bei pramoginių objektų. 3. Kai reikia ne tik duonos, bet ir žaidimų Jei šias šventines atostogas planuojate leisti ir su šeima, ir su draugų būriu – vertėtų pasirūpinti žaidimais. Tai gali būti klasikiniai stalo žaidimai, tačiau nepraleiskite progos išmėginti kažko naujo ir modernaus. Pavyzdžiui, žaidimą „Heads Up!“, kurį savo laidoje žaidė net garsioji komikė Ellen DeGeneres! Taisyklės paprastos – pasirinkus temą, žaidžiančiajam tereikia prisidėti telefoną prie kaktos ir įspėti, kas užrašyta, kol likusieji pasakoja, kas tai. Smagumo prideda tai, jog paaiškinimams ir spėjimui yra skiriama vos kelios sekundės. 4. Fotogeniškoms akimirkoms! Atostogų metu, o ypač kalėdinių – gražių akimirkų netrūksta. Visas jas norisi užfiksuoti ir, žinoma, pasidalinti socialiniuose tinkluose – tik kaip išsiskirti jų intensyviame ir dažnai vienodame vaizdų sraute?