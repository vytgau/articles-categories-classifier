Įtarimai, jog tai gali nežemiškos supercivilizacijos statinys, suintrigavo ir verslininkus. Kalifornijos universiteto Berkelyje kosmoso klausymosi programą nusprendė finansiškai paremti rusų milijardierius Jurijus Milneris. Žvaigždė KIC 8462852 tyrėjų dėmesį patraukė keistai kintančiu šviesumu. Žvaigždė tai priblėsta, tai vėl paryškėja maždaug 20 proc. Netruko pasigirsti hipotezė, kad tai – ateivių megastruktūra, galbūt kažkas panašaus į Daisono sferą, į kurią galimai įvilkta KIC 8462852 žvaigždė. Taip esą hipotetinė civilizacija maksimaliai eksploatuoja žvaigždės energiją. Nors ši hipotezė – viena fantastiškiausių, ji sudomino rusų milijardierių. J. Milneris praturtėjo Rusijoje sukurdamas ne vieną populiarių vakarietiškų svetainių (pvz., E-bay, Amazon, GeoCities) analogus. 2009 m. jis investavo į „Facebook“. Kosmoso klausymosi programa ypatinga tuo, jog joje naudojama galingiausia SETI įranga ir gali naudotis didžiausiais planetoje radijo teleskopais. „Rainąją žvaigždę“ jau mėginta tyrinėti, tačiau jokių civilizacijos požymių kol kas aptikti nepavyko. Laukiama 2018-ųjų, kai kosmose darbuotis pradės James Webb kosminis teleskopas. Tačiau programa nutarė nelaukti, kol pradės veikti naujas teleskopas, ji startuoja jau dabar. Per artimiausius du mėnesius numatytos trys stebėjimų naktys, per kurias KIC 8462852 žvaigždės signalai bus registruojami po 8 valandas per naktį. Pirmasis pasiklausymo seansas – spalio 26 d. Jo metu bus naudojamas vienas didžiausių radijo teleskopų pasaulyje Green Bank (Vakarų Virdžinija, JAV). „Abejoju, ar tai – nežemiškos civilizacijos lopšys. Duočiau vieną šansą iš milijardo, – sakė Kalifornijos universiteto Berkelyje mokslininkas Danas Werthimeris. – Šiaip ar taip, mes pasiryžę patikrinti. Tačiau man atrodo, kad jei nežemiškas protas egzistuoja, jei jis bus kada nors atrastas, jis turėtų būti atpažintas iš maždaug tokio signalo. Tai bus kažkokia keistenybė, atrasta netyčia... niekam nė neįtarus. Į ją įsižiūrėjus paaiškės, kad tai – nežemiška civilizacija.“