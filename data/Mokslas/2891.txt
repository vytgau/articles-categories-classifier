Pietų Korėjos technologijų milžinė pranešė apie 48 proc. padidėjusį veiklos pelną. Per tris mėnesius iki kovo šis rodiklis pasiekė 8,8 mlrd. JAV dolerių, informuoja BBC. „Samsung“ tikisi, kad atminties lustų užsakymų apimtys augs toliau, o pelnas iš telefonų verslo didės sparčiau. Bendrovė viliasi, kad naujieji jos gaminami išmanieji telefonai „Galaxy S8“ ir “ S8+“ padės susigrąžinti gerą vardą po fiasko su „Note 7“. Praėjusių metų spalį Pietų Korėjos bendrovė buvo priversta iš rinkos išimti „Galaxy Note 7“ telefonus, nes kai kurie prietaisai dėl savo baterijų užsiliepsnodavo. Didžiausiai pasaulio išmaniųjų telefonų gamintojai „Galaxy Note 7“ išėmimas iš rinkos kainavo apie 5,3 mlrd. dolerių. „Samsung“ yra didžiausia pasaulyje atminties lustų gamintoja, lenkianti tokias įmones kaip „Toshiba“, kai šių prekių poreikis stipriai auga. „S8“ prietaisai rinkai buvo pristatyti praėjusią savaitę, ir kol kas pardavimų duomenys neskelbiami, bet, kaip skelbia „Samsung“, išankstiniai užsakymai buvo 30 proc. didesni nei „Galaxy S7“ telefonų užsakymai 2016 metais. Nepaisant sėkmingų finansinių rezultatų, „Samsung“ tebedrebina skandalas dėl faktinio įmonės vadovo Lee Jae-Yong, įsipainiojusio į didžiausią Pietų Korėjos korupcinį skandalą. Verslininkas įsivėlė į didžiausią per šalies istoriją korupcinį skandalą, susijusį su artima prezidentės Park Geun-Hye drauge Choi Soon-Sil. Lee Jae-Yong visus kaltinimus kyšininkavimu ir lėšų grobstymu neigia.