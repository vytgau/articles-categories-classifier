„Pas mus silpnas „Bitės“ tinklo telefono ryšys. Rašinėju aš ir skambinu, bet „Bitė“ teigia, kad čia silpnas ryšys ir niekuo padėti negali, - laišką DELFI rašė skaitytojas Juozas. - Antenos reikia mūsų kaime, bet niekam nerūpime.“ Vyras taip pat nurodė, kad jo telefonas „pradėjo sunkiau krauti puslapius, net neatverčia nuotraukų“. Jis atsiuntė ir savo gyvenamosios vietos GPS nuotrauką. Vyras pridėjo ir susirašinėjimą su bendrove, kuriame ir bendrovė sutinka, kad jo nurodytu adresu šiuo metu ryšys nėra itin stiprus, todėl „gali pasitaikyti laikinų sutrikimų ar tiesiog bus lėtesnis internetas“. Apgailestauta, kad artimiausiu metu ryšio stiprinimo darbai šiuo adresu nėra suplanuoti, todėl pagerėjimo pažadėta nebuvo. DELFI nurodytame komentare bendrovė nurodė, kad svarstys, ar situaciją pagerinti 2018-aisiais. „Nuoširdžiai apgailestaujame, kad mūsų kliento paminėtame Ringailių kaime, Kaišiadorių rajone gali būti jaučiamas silpnesnis 3G ryšio signalas. Atsižvelgdami į kliento pastabas, apsvarstysime galimybes įtraukti Ringailių kaimą Kaišiadorių rajone į tinklo plėtros planus kitais metais“, - komentavo bendrovės atstovė spaudai Žana Jakevičienė.