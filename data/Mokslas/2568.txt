Bendrovės klientas už išankstinio mokėjimo kortelės planą FAV sumokėjo nurodytą sumą - 4,99 euro - ir tikėjosi mėnesį naudotis nemokamais pokalbiais ir SMS žinutėmis. Tačiau netrukus skambindamas sulaukė pranešimo, kad sąskaitos likutis yra nepakankamas. Dėl to buvo kreiptasi į operatorių, kuris raštu paaiškino, kad klientui ne kartą siuntė pranešimus trumpąja SMS žinute, kurioje rašoma, kad „dėl neįprastai intensyvaus naudojimosi mūsų paslaugomis, esame priversti išjungti tavo pokalbių planą“. Pranešta, kad jį išjungus galios įprasti pokalbių tarifai. „Nuo šiol nebegalėsi užsisakyti neribotų planų pokalbių plano, tačiau gali pasirinkti bet kurį kitą „Labas“ pokalbių planą“, - elektroniniu laišku buvo informuotas klientas. „Pokalbių planas atjungiamas, jei juo naudojatės, - piktinosi klientas, - Kaip „Labas“ tinklas elgiasi su vartotojais?“ Situaciją DELFI komentavo „Bitė Lietuva“ rinkodaros vadovas Arūnas Mickevičius. „Kaip ir įprasta mūsų rinkoje, paslaugoms taikome sąžiningo naudojimo taisykles. Jų tikslas paprastas – padėti išvengti piktnaudžiavimo atvejų, kurie pablogintų teikiamų paslaugų kokybę daugumai klientų. Iš pateiktos informacijos, panašu, kad vartotojas pažeidė vieną iš taisyklių punktų, t.y. į kito operatoriaus tinklą skambino daugiau nei 180 minučių per parą. Todėl buvome priversti klientui apriboti paslaugų teikimą – apie tai jį informavome SMS žinutėmis“, - sakė jis. Bendrovės svetainėje prie šio plano aprašymo yra detalizuojama, kad skambinant ar rašant kitų operatorių klientams ar padidinto tarifo numeriais už tai reikės mokėti papildomai, bet prieš sujungiant tokiais numeriais bus girdimas įspėjimas, o laikas jį išklausyti nekainuoja. „Labas“ gali apriboti nemokamus skambučius į „Tele2“ tinklą, jei per parą praskambinsi daugiau nei 180 min. Tokiu atveju pokalbis bus apmokestinamas standartiniais tarifais“, - dėstoma įmonės tinklalapyje. Bendrovė taip pat pristatydama planus klientams siūlo perskaityti įmonės patvirtintas sąžiningo naudojimosi taisyklės.