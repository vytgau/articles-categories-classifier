Tad į kokius elektros lempučių parametrus patariama atkreipti dėmesį? „Pirmiausia nepatariama naudoti tų lempučių, kurios ima mirgėti, skleisti garsus – tai aktualiausia fluorescencinių tipui. Jos ypač dažnai naudojamos biuruose, tad toks mirgėjimas, triukšmas ypač erzina darbuotojus, trukdo jiems susikaupti, netgi kenkia akims. Biuruose ir komercinėse patalpose rekomenduojama naudoti kuo ilgesnio veikimo lemputes, nes vertinant sąnaudas reikia skaičiuoti ir apšvietimo sistemos priežiūros sąnaudas“, - kalbėjo apšvietimo sprendimų bendrovės „Ardena“ projektų vadovė Tatjana Sprainaitė. Primenama, kad sandėliuose ar darbo patalpose nuolat perdegančios kaitrinės lemputės gali pareikalauti nemažai pačių darbuotojų arba ūkvedžio laiko, jas keičiant. „Kalbant apie namus, reiktų atkreipti dėmesį, kokiame įrenginyje, šviestuve lemputės bus naudojamos. Audiniu traukti šviestuvai, kuriuose gaubtas yra labai arti lemputės arba jis pagamintas iš greitai užsidegančio audinio nuo kaitrinių ir halogeninių lempučių gali užsidegti, taip pat reiktų pagalvoti, ar tokios įkaitusios lemputės staliniuose, akcentiniuose šviestuvuose nepasieks vaikai ir ar prisilietę nenusidegins. Kalbant apie vaikų saugumą, taip pat reiktų pagalvoti, ar liuminescencinės yra saugus pasirinkimas dėl skleidžiamų UV spindulių ir jų gamyboje naudojamo gyvsidabrio“, - pataria ji. Apie tai DELFI yra kalbėjęs ir „Kesko Senukai Lithuania“ atstovas Tomas Mačiulis. „Liuminescencinės lempos, jeigu sudužusios, gali būti žalingos sveikatai, nes lempos technologijoje naudojamos argono arba neono dujos, kurios sužadina gyvsidabrio garus“, - atkreipė dėmesį jis. Visgi, vienareikšmio atsakymo, kokias elektros lemputes rinktis – nėra, tad kiekvienu atveju prieš įrengiant apšvietimo sistemą rekomenduojama pasikonsultuoti.  Į ką dar atkreipti dėmesį Ekspertai vieningai tvirtina, kad pigiausios iš esančių prekyboje lempučių yra seniausios kartos ir technologijos gaminiai. Tačiau ne jie yra populiariausi. „Pigiausios lemputės nėra populiariausios. Priešingai – LED lemputės yra populiariausios, nes jos padeda taupyti elektros energiją, yra įvairių formų, galingumo, todėl dauguma pirkėjų randa, ko jiems reikia“, - komentavo „Ermitažo“ Pardavimų ir rinkodaros skyriaus direktorė Irena Tėvelienė. „LED sparčiai populiarėja ir komercinių patalpų apšvietimo sprendimuose, tačiau įvertinus konkrečias patalpas, ekspertai gali pasiūlyti ir halogenines arba liuminescencines lempas kaip efektyvesnį sprendimą. Tais atvejais, kai vis dėlto rekomenduojami LED šviestuvai – būtini ekspertų paskaičiavimai dėl atsiperkamumo. Mūsų praktika rodo, kad pasirinkus tinkamus modelius, teisingai sudėliojus reikiamą apšvietos lygį galima pasiekti tokį rezultatą, kad šviestuvas atsipirks ir dar uždirbs įmonei iš sutaupytos elektros energijos, tai išbandėme patys pakeitę apšvietimą savo sandėliuose“, - komentavo pašnekovė. Namų apšvietimui dažniausiai, anot įmonės, siūlomos LED lemputės, nes tai racionalus sprendimas, įvertinus tokius kriterijus kaip tarnavimo laikas, elektros energijos panaudojimo efektyvumas, saugumas, aplinkosaugiškumas ir atsiperkamumas. „Svarbiausia pasirenkant LED lempas ir kitus LED šviesos šaltinius atkreipti dėmesį į spalvinę temperatūrą (buičiai rekomenduojama - 2700-3000 K), tarnavimo laiką, liumenus, spalvos atidavimo koeficientą (kad būtų daugiau kaip 80, tačiau pačios moderniausios LED juostos jau viršija ir 92)“, - paaiškino T. Sprainaitė. Ieškant lempučių ar kuriant apšvietimo sistemą skirtingoms zonoms, svarbu įvertinti, kiek dažnai toje patalpoje elektra bus įjungiama ir išjungiama. Jei tai teks daryti dažnai - mažiau tinkamos yra fluorescencinės lempos. „Svarbiausia pasirinkti tokio tipo ir galingumo lemputes, kad jos prisidėtų prie kokybiškos apšvietimo sistemos bei kad būtų tinkamai apšviestos daug šviesos reikalaujančios zonos: virtuvė, vonios veidrodžių zona, kosmetinis staliukas ir panašiai. Poilsio zonoje norisi šiltesnės šviesos, tad reiktų vengti mėlyną šviesą skleidžiančių lempučių. Darbo zonoje, ypač kalbant apie stalinius šviestuvus, geriau nesirinkti šilumą skleidžiančių lempučių, nes jų skleidžiama šilumą dirbant ilgą laiką ima erzinti, suteikia mieguistumo jausmą. Dar vienas svarbus punktas – vienai zonai ar kambariui apšviesti nesirinkti skirtingų atspalvių apšvietimo ir siekiant vienodumo būtina tikrinti šviestuvų spalvinę temperatūrą – Kelvinus“, - pataria T. Sprainaitė. DELFI skelbė, kad prekybos tinklų „Ermitažas“ ir „Senukai“ duomenimis, žmonės vis dažniau renkasi ne pigiausias lemputes, o ekonomiškus sprendimus, pavyzdžiui, apšvietimą LED lemputėmis. „Renkantis LED lemputes labai svarbu įsitikinti, kad jos kokybiškos ir atitinka joms keliamus reikalavimus, nes pirmą kartą pabandžius nekokybiškų LED lempučių, pasitikėjimas jomis dingsta ir vėl grįžtama prie kaitrinių“, - pastebėjo T. Sprainaitė. Skirtumai tarp kaitrinių, halogeninių, kompaktinių fuorescencinių ir LED Kaitrinės lemputės – vienas populiariausių ir pigiausių lempučių tipų, tačiau jų veikimo laikas yra trumpiausias (tik iki 1000 val) ir sunaudoja daugiausiai elektros energijos, lyginant su naujos kartos apšvietimo sprendimais. Vartotojai jas renkasi dažniausiai dėl kainos ir todėl, kad jos tinka daugeliui šviestuvų, gali būti skirtingos galios, formų, netgi cokolio formos, taip pat jos neiškraipo spalvų erdvėje. Kaitrinės lempos net iki 95 proc. elektros energijos paverčia šiluma, o ne šviesa, todėl stipriai įkaista. Halogeninės lemputės savo forma ir išvaizda labai panašios į kaitrines lemputes, tik jų kolbelės yra pripildytos su halogenu maišytu inertinių dujų. Jos veikia ilgiau – tinkamai eksploatuojant gali tarnauti net dvigubai ilgiau nei jų pirmtakės ir skleidžia net 35 proc. daugiau šviesos nei kaitrinės lempos. Jos skleidžia baltą šviesą be mėlyno atspalvio, tad šiltus, gelsvus tonus turintis spektras primena natūralią dienos šviesą. Halogeninės lempos yra brangesnės už kaitrines, jos populiarios biuruose bei kitose komercinėse patalpose. Halogeninių lempučių negalima naudoti arti lengvai užsidegančių paviršių, nes jos įkaista kur kas stipriau nei kaitrinės. Be to, lemputės kolba gali sprogti, jei ant jos pateko riebalų ar kitų taršalų. Reiktų atkreipti dėmesį ir į tai, kad halogeninės lempos gali būti mažesnės įtampos, negu reikalauja tradicinis 220 V įtampos elektros tinklas, tad norint tokią lempą įjungti į tinklą, reikia naudoti specialų transformatorių. Fluorescencinės (liuminescencinės) yra keletą kartų efektyvesnės lyginant su aukščiau aptartais lempučių tipais. Liuminescencinių lempų veikimui reikalingas balastas, padedantis apriboti lempute tekančią srovę. Jis gali būti įmontuotas į lemputės korpusą (tada ją galima įsukti į kaitrinei lemputei skirtą lizdą) arba įrengiamas atskirai. Fluorescencinės lempos šviečia nemirgėdamos, įsižiebia tolygiai, neiškreipia spalvų. Tai sumanus sprendimas taupantiems žmonėms, nes jos efektyviai panaudoja elektros energiją, iki 80 proc. el. energijos paverčia šviesa, bei turi ilgą tarnavimo laiką, jeigu naudojamos teisingai. Jas rekomenduojama įrengti tose erdvėse, kuriose nereikia šviesos dažnai junginėti, nes nuo to trumpėja gamintojo deklaruojama gyvavimo trukmė. Tinkamos reguliuojamiems šviestuvams tik tada, kai įrengiamos su tam skirta aparatūra. Liuminescencinės lempos gali būti vamzdelinės arba kompaktinės – vamzdelinės dažniausiai naudojamos komerciniuose objektuose, o kompaktinės skirtos naudojimui buityje. Vienas iš ženklų, kad šio tipo lempa laikas keisti – atsiradęs mirgėjimas arba gaudesys, panaudotos lempos gali būti pavojingos dėl jų gamyboje naudojamo gyvsidabrio, tad reiktų pasirūpinti tinkamu utilizavimu. Jos gali skleisti ultravioletinius spindulius. LED – šviesos diodų lemputės. Tai šiuolaikinis apšvietimo sprendimas, kuris ypač efektyviai elektros energiją paverčia šviesa bei tarnauja ilgiausiai iš visų rinkoje esančių lempučių tipų. Jos laikomos saugiomis tiek žmogui, tiek gamtai - jose nėra gyvsidabrio ar kitų kenksmingų medžiagų, jos nespinduliuoja žalingų ultravioletinių spindulių. Seniau LED lemputės buvo naudojamos tik brangiuose sprendimuose – automobilių lempoms arba prožektoriams, kurie ilgai neišsikrauna, o dabar namų apšvietimas yra įrastas ir su LED lemputėmis bei juostomis.