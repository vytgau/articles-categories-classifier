Tokiu sandoriu „Amazon“ tikisi įsitvirtinti sparčiai besivystančioje išmaniųjų įrenginių ir būsto saugumo užtikrinimo technologijų srityje. „Nekantraujame pradėti dirbti su šia talentinga komanda ir padėti jiems jų misijoje užtikrinti namų saugumą“, – sakė „Amazon“ atstovas. „Nekantriai laukiame, kai tapsim „Amazon“ komandos dalimi ir kartu dirbsime įgyvendindami saugesnės kaimynystės viziją“, – teigiama „Ring“ pranešime. Sandorio finansinės detalės neskelbiamos. Tačiau gerai informuotus šaltinius cituojantis laikraštis „The Wall Street Journal“ skelbia, kad „Amazon“ už „Ring“ sumokėjo daugiau nei 1 mlrd. JAV dolerių. Manoma, kad tai antras pagal dydį sandoris „Amazon“ istorijoje po to, kai pernai už 13,5 mlrd. JAV dolerių „Amazon“ nusipirko mažmeninės prekybos bendrovę „Whole Foods“. „Amazon“ asortimente išmaniesiems namams jau yra ir pačios kurti įrenginiai, įskaitant išmaniąją kolonėlę „Echo“ su skaitmenine asistente Alexa. „Ring“ įsigijimas tik padės „Amazon“ įsitvirtinti šiame segmente. Praėjusiais metais „Amazon“ pristatė išmaniojo užrakto paslaugą „Amazon Key“, kuri leidžia patikimiems kurjeriams atsidaryti klientų namų duris. Iki tol kurjeriai dažniausiai pristatytas prekes palikdavo prie durų. Tačiau dėl padažnėjusių vagysčių internetinės prekybos ir logistikos bendrovės ėmė ieškoti problemos sprendimo būdų. „Ring“ įsigijimas veikiausiai padidins „Amazon“ ir „Google“ valdančios kompanijos „Alphabet“ konkurenciją. Išmanūs „Ring“ durų skambučiai leidžia atsiliepti į skambutį ir atidaryti duris naudojantis išmaniuoju telefonu ar planšetiniu kompiuteriu, būnant bet kuriame pasaulio taške. Durų skambutis gali įrašyti HD raiškos vaizdą ir saugoti tokius įrašus „debesyse“.