Naujas bakterijų prisitaikymo kosmose tyrimas rodo, kad jos tampa atsparesnės antibiotikams, nes sugeba pakeisti savo formą, rašo svetainė iflscience.com. Tarptautinė mokslininkų komanda į Tarptautinę kosmoso stotį pasiuntė E. Coli kultūras ir tikrino jų sąveiką su skirtingos koncentracijos gentamicino sulfatu – antibiotiku, kuris lengvai užmuša bakterijas Žemėje. Eksperimento pabaigoje mokslininkai pastebėjo, kad palyginus su kontroliniais mėginiais Žemėje, kosmoso kultūrose E. Coli buvo 13 kartų daugiau, o ląstelės dydis buvo 63 proc. mažesnis. Šie rezultatai pristatomi leidinyje „Frontiers in Microbiology“. „Mes žinojome, kad bakterijos kosmose elgiasi skirtingai, ir kad joms reikia didesnių koncentracijų antibiotikų, jei norime jas sunaikinti, - pranešime spaudai teigė pagrindinis tyrimo autorius Luisas Zea iš Kolorado Boulderio universiteto. – Nauja tai, kad per šiuos eksperimentus atlikome sistemišką fizinės bakterijų išvaizdos pokyčių analizę“. Kai dingsta Žemės trauka, nebelieka plūdrumo ir sedimentacijos – reiškinių, kurie padeda bakterijoms gauti maistinių medžiagų. Bakterijos tampa priklausomos nuo natūralios difuzijos „malonės“, todėl dėl mažesnio paviršiaus ploto jos įsileidžia mažiau vaistų. Jų ląstelių apvalkalas taip pat įgauna daugiau storio ir išvysto vezikules, kurios siunčia molekulinius signalus kitoms ląstelėms. Tarsi to būtų maža, jos taip pat sulimpa į grupes, kurios dar labiau apsaugo vidines ląsteles nuo antibiotikų. „Tiek ląstelių apvalkalo sustorėjimas, tiek paviršinės membranų vezikulės liudija atsparumo vaistams mechanizmus, kurie aktyvavosi į kosmosą pasiųstuose mėginiuose, - tęsė L. Zea. – Šis ir kiti panašūs eksperimentai suteikia mums progą geriau suprasti, kaip bakterijos čia, Žemėje, tampa atsparesnės antibiotikams“. E. Coli sulipimas yra siejamas su tam tikrų bakterijų bioplėvelių formavimusi Žemėje. Bioplėvelės yra grupės mikroorganizmų, kurie sulimpa dėl gličios išorinės tarpląstelinės medžiagos. Du geri, tačiau įveikiami, bioplėvelių pavyzdžiai yra dantų apnašos ir maurai ant dušo užuolaidų. Kur kas sunkesni atvejai yra tuberkuliozės bioplėvelės, kurias sunaikinti yra itin sudėtinga. Šis tyrimas turėtų duoti naudos tiek astronautams, tiek civiliams gyventojams. Norint įveikti bakterijas kosmose, reikia pasitelkti naujoviškas technologijas, kurias būtų galima pritaikyti ir čia, Žemėje.