Guardian.co.uk rašo: „bendrovė tvirtina, kad ši naršyklė yra greitesnė, geriau nei „Chrome“ ar „Firefox“ geba taupyti kompiuterio baterijos energiją. Egzistuoja tik viena problema: ne tiek daug žmonių ja naudojasi. Dabar „Microsoft“ jus bandys papirkti.“ „Microsoft Rewards“ sistema gimė iš „Bing Rewards“ sistemos, kuriai priklausę vartotojai gaudavo pinigų už naudojimąsi paieškos sistema „Bing“ (kitas „Microsoft“ produktas, kuris esą irgi geresnis už „Google“ siūlomą paiešką, nors juo naudojasi labai mažai žmonių). Dabar bus galima gauti pinigų ne tik naudojantis „Bing“ paieška, bet ir apsiperkant „Microsoft“ parduotuvėje, naudojantis „Edge“ naršykle. „Microsoft“ apdovanojimų sistemoje kol kas gali registruotis tik Jungtinių Amerikos valstijų gyventojai. Pabaigę registraciją jie gaus taškų už naudojimąsi naršykle. „Microsoft“ stebės, ar vartotojai naudojasi naršykle 30 valandų per mėnesį. Užsiregistruodami jie sutinka, kad „Microsoft“ stebės jų pelės judesius ekrane, kitus ženklus, liudijančius apie bandymus apgauti sistemą. Dar vienas reikalavimas: numatytąja paieškos sistema turėtų tapti „Bing“. Taškus bus galima iškeisti į dovanų kuponus kavinėje „Starbucks“, „Skype“, „Amazon“ ir „Outlook.com“. Guardian.co.uk rekomenduoja atsiminti, kad tais atvejais, kai už paslaugą nereikia mokėti, preke tampa jis pats.