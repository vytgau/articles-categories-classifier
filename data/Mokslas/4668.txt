„Fitbit“ pristatė naujos kartos aktyvumo apyrankę „Flex 2“ ir gyvą galybę jai pritaikytų aksesuarų. Labiausiai nudžiugti gali moteriškos lyties atstovės, mat parodoje IFA bandytas aukso spalvos apyrankės ar pakabuko modelis „Fitbit Flex 2“ paverčia solidžiu klasikiniu aksesuaru. Tiesa, įrenginys kokybiškai atrodo tol, kol nepaimi jo į ranką. Gamintojai pagailėjo geresnių medžiagų ir, panašu, nuėjo lengviausiu keliu, siekdami išlaikydami santykinai žemą kainą (apie 100 EUR). Tačiau pigų medžiagų pojūtį atperka įrenginio techninės charakteristikos. Turint omeny Lietuvoje sparčiai statomus baseinus, šio įrenginio galimybė būti naudojamu po vandeniniu nudžiugins ne vieną būsimą plaukiką. Verta paminėti ir skirtingų šviesos indikatorių formuojamas žinutes apie tai, ką jūsų kišenėje veikia mobilusis. Trumposios žinutės ir skambučiai aiškiai ir ryškiai atsispindės ant jūsų riešo. Negana to, šiuo prietaisu galėsite džiaugtis ištisą parą ir taip 5 dienas iš eilės, nes gamintojas deklaruoja būtent tokią baterijos talpą. Be to, prietaisas pasiruošęs kovoti ir su dar viena gilėjančia visuomenės sveikatos yda - prastėjančiu miegu. Sakoma, galima valdyti tai, ką galima išmatuoti, o „Flex 2“, tiesiogine to žodžio prasme, matuoja jūsų miego kokybę. Kol kas viskas skamba išties patraukliai, o susigundę šį įrenginuką nusipirkti, turėsite porą mėnesių palaukti: tada jis atsiras mūsų šalies prekybos centrų lentynose. 