XIII dinastijos piramidė buvo aptikta Dahšūro karališkajame nekropolyje, esančiame apie 30 km į pietus nuo Kairo, nurodė ministerija. Tarp radinių buvo „alebastro plokštė, kurioje išraižyta 10 vertikalių hieroglifų eilučių“, informavo ministerija, cituodama nekropolio generalinį direktorių Adelį Okashą. Ministerijos pranešime sakoma, kad buvo rastos granitinės sąramos ir akmeninės plokštės, galinčios suteikti daugiau informacijos „apie piramidės vidinę struktūrą“. Kasinėjimai prasidėjo dar visai neseniai, todėl dar neaišku, kokio dydžio ta piramidė. Ministerijos pateiktose nuotraukose matomi atrasti akmeniniai blokai ir koridoriaus pradžia. Koridorius „veda į piramidės vidų, išplėstą rampa, ir į įėjimą į kambarį“, nurodė ministerija. „Visos atrastos piramidės dalys – labai geros būklės, o toliau kasinėjant bus atrasta daugiau dalių“, – teigė ministerijos atstovai. Egipte, vienoje seniausių pasaulio civilizacijų, yra 123 žinomos senovinės piramidės, naujienų agentūrai AFP sakė buvęs Aukščiausiosios senienų tarybos vadovas Zahi Hawassas. H.Hawassas, prisidėjęs prie naujos piramidės Sakaroje, esančioje Kairo pietuose, atradimo 2008 metais, sakė, kad Dahšūre aptikti piramidės likučiai greičiausiai liudija, kad šis paminklas priklausė „karalienei, palaidotai šalia savo vyro ar sūnaus“. „Dabar tikimasi rasti kokį nors užrašą, galintį atskleisti šios piramidės savininko tapatybę. Radus anksčiau nežinomos karalienės vardą, tai papildytų istoriją“, – teigė archeologas. Tarp Egipto senųjų vertybių yra ir visame pasaulyje žinomos Gizos piramidės, pastatytos prieš maždaug 4 500 metų. Cheopso arba Didžioji piramidė yra didžiausia iš trijų Gizos piramidžių. 146 metrų aukščio piramidė yra vienintelis išlikęs statinys iš septynių pasaulio stebuklų. Cheopso ir Chefreno piramides Gizoje bei Lenktąją ir Raudonąją piramides Dahšūre tyrinėja projekto „Operation ScanPyramids“ (Piramidžių skenavimo operacija) komandos. Mokslininkai skenuoja statinius ir ieško paslėptų tuštumų ir kriptų. Per šį projektą naudojami infraraudonosios termografijos, radiografijos atvaizdų ir trimatės rekonstrukcijos metodai. Pasak tyrėjų, visi šie tyrimai vykdomi nepadarant statiniams jokios žalos. Praėjusių metų spalį tyrėjų komanda pranešė radusi dvi naujas tuštumas valdant faraonui Cheopsui pastatytoje piramidėje. Metais anksčiau atliktas tyrimas parodė, kad joje yra kelios terminės anomalijos. Per 2015 metais surengtą konferenciją apie faraoną Tutanchamoną ir jo legendinę auksinę laidojimo kaukę, Egipto pareigūnai teigė, kad reikalinga nauja technologija, kad būtų išsiaiškinta, ar jo kape yra paslėptų kriptų. Vienas britų archeologas iškėlė teoriją, kad karalienė Nefertitė gali būti palaidota vienoje iš tokių kriptų.