Panašiose laboratorijose mokslininkai jau ne kartą išgelbėjo ne tik daug gyvūnų rūšių, bet pirmiausia daugybę žmonių gilindamiesi į tokių ligų kaip maras priežastis. Maro protrūkiai Viduramžiais nuolat alino Europą – XIV amžiaus viduryje per vadinamąjį Juodosios Mirties protrūkį netgi išnaikino iki dviejų trečdalių Europos gyventojų. Kaip atsirado Juodasis maras Viduramžių žmonės nenutuokė ir tegalėjo melsti Dievą svarstydami apie apokalipsę. Oksfordo universiteto mokslininkas Daronas Burrowsas tyrinėja per aštuoniasdešimt unikalių XII–XV amžiaus rankraščių apie Europą ištiksiančią apokalipsę. Šiuolaikiniai mokslininkai išsiaiškino ne tik Juodojo maro priežastį (tai buvo bakterija Yersinia Pestis), bet ir daugybės kitų negandų kilmę. Vis dėlto svarstymų apie apokalipsę nemažėja, ir dabar baisi jau ne Dievo, o paties žmogaus rykštė. Viena iš būsimos apokalipsės priežasčių gali būti masinė epidemija. Minėto Oksfordo universiteto Žmonijos ateities institutas bene pirmasis pabandė moksline dvasia pamodeliuoti galimus apokalipsės scenarijus. Iš dvylikos didžiausių grėsmių tik trys – asteroidai, vulkanai ir kiti nenumatyti gamtos veiksniai – visiškai nepriklauso nuo žmonių. Kitas grėsmes (branduolinį karą, klimato kaitą ar laboratorijose gimusius virusus, nanotechnologijas) sukūrė patys žmonės kovodami su tokiomis natūraliomis negandomis kaip maras, badas ar karas, pastebi sociologijos klasikas Ulrichas Beckas. Tarp priežasčių įvardijamos ir nežinomos grėsmės, tokios kaip protinga nežemiška civilizacija, kurios egzistavimas neįrodytas.