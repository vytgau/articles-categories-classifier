Pirmoji užduotis – apačioje, o geriausi Lietuvos sysadminai paaiškės liepos 27-ą – pasaulinės IT sistemų administratorių dienos išvakarėse. Galvą teks pasukti ne vienam – 15-ą kartą organizuojamam turnyrui užduotis rengė geriausieji bendrovės IT sistemų administratoriai. Vien žinių čia nepakaks – teks pasitelkti intuiciją ir originalumą. „Rengdami užduotis rėmėmės ilgalaike profesine praktika, tad turnyro metu gali prireikti įgūdžių ir lankstumo – kai kurios mįslės taps įkandamos tik originaliausiems dalyviams. Užduotys pritaikytos tiems, kurie geba įžvelgti daugiau nei skaičių eilutes“, – pasakoja už turnyro užduočių kūrimą atsakinga „Telia“ Unix paslaugų valdymo padalinio vadovė Lina Strelkauskienė. Jos teigimu, turnyro organizatoriai kasmet siekia, kad užduotys būtų universalios, pritaikytos visų sričių IT sistemų administratoriams. Tačiau, kaip ir kiekvienais metais, sistemų administratorių laukiantis iššūkis nebus toks paprastas – užduotys bandys dalyvių įžvalgumą, ragins tapti atvirais nestandartiniams sprendimams. 2016 m. vykusiame turnyre savo jėgas išbandė 236 dalyviai iš IT, telekomunikacijų, žiniasklaidos kompanijų, bankų ir muziejų visoje Lietuvoje – beveik dvigubai daugiau nei 2015 m. Didesnio dalyvių aktyvumo tikimasi ir šiemet. Tris sparčiausiai įvykdę užduotis bus pakviesti į uždarą kontaktų vakarėlį Vilniuje, kur vyks geriausių Lietuvos IT sistemų administratorių apdovanojimų šventė. Pirmoji užduotis užšifruota žemiau esančiame paveikslėlyje. Išsprendę šią užduotį dalyviai gaus nuorodą į tolimesnę mįslę.