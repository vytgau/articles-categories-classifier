Nepaisant aršios kovos, Kinijos gamintojų vardai vis tvirčiau įsigali Europos rinkose. Tačiau kuris iš jų geresnis? Nesuprantantys aukštų išmaniųjų telefonų kainų, tačiau norintys geros kokybės visada dairosi pigesnės alternatyvos. Kinijoje – didžiausias pigių telefonų pasirinkimas, bet deja, ne visus juos galima nusipirkti čia Lietuvoje. Šiandien apžvelgsiu du, ne pačius pigiausius, bet labai patrauklius kinų gamintojų pasiūlymus, kuriuos jau galima įsigyti ir Lietuvoje: „Xiaomi Mi A1“ ir „Huawei Mate 10 Lite“. Šie telefonai labai panašūs savo techniniais parametrais, todėl buvo įdomu juos palyginti. Abi kompanijos sparčiai auga, o jų telefonai tampa vis patrauklesni ne tik savo kaina.  Dizainas Abiejų telefonų dydis beveik identiškas, nors ekrano įstrižainės skirtingos. „Xiaomi Mi A1“ turi 5.5, o „Huwei Mate 10 Lite“ net 5.9 colių ekraną. Tiek „Xiaomi“, tiek „Huawei“ Full HD ekrano raiška beveik identiška ir skirtumo didelio nėra. Valdyti viena ranka nėra patogu nei vieno iš šių telefonų (bent jau man). Tačiau skaityti naujienas ir žiūrėti vaizdo įrašus per didesnį ekraną visai smagu. Pats telefono dizainas pakankamai individualus dalykas ir kiekvienas renkamės tokį, kuris būtų patogus rankoje. Jei išvaizda nėra aktuali, tai abu jie pakankamai dideli ir slidūs, todėl apsauga nepamaišytų. Tiesa, „Xiaomi Mi A1“ turi „Corning Gorilla Glass 3“ ekrano apsaugą, kai informacijos apie „Huawei Mate 10 Lite“ ekrano apsaugos tipą neradau. Procesorius Abu telefonai panašūs ne tik išvaizda, net ir „ AnTuTu“ testo rezultatai beveik vienodi. „Xiaomi“ surinko 62948, o „Huawei“ 63821 taškus. Nusiskundimų per trumpą naudojimosi laikotarpį šiais telefonais neturiu. „Xiaomi Mi A1“ naudoja „Snapdragon 625“ procesorių, sutinkamą vidutinės klasės telefonuose, o „Huawei Mate 10 Lite“ telefone „Kirin 659“. Aštuonių branduolių „Kirin“ procesorius, iš kurių 4 veikia 2,36 GHz dažniu, o kiti 4 - 1,7 GHz. „Qualcomm Snapdragon 625“ taip pat yra aštuonių branduolių, kuriame visi 8 yra sukonfigūruoti 2 GHz dažniu. „Huawei“ telefonai geriau veikia su „Kirin“ procesoriais, tačiau integruota EMUI operacinė sistema nėra tokia greita, kaip švari „Android“ operacinė, todėl ilgainiui mažiau rūpesčių turėtų būti „Xiaomi Mi A1“ telefone. Abu telefonai turi 4 GB darbinės ir 64 GB vidinės atminties. Taip pat abiejuose modeliuose yra galimybė naudotis dviem SIM kortelėmis arba praplėsti vidinę atmintį micro SD kortele - „Mate 10 Lite“ telefone iki 256 GB, o „Mi A1“ tik iki 128 GB. Kai kuriems šis „Huawei“ modelis gali pasirodyti painus su savo vartotojo sąsaja, kuri yra „Emui 5.1“ versija. „Xiaomi Mi A1“ yra patrauklesnis šiuo atveju, nes naudoja „švarią“ operacinę sistemą „Android One“. Nemėgstantiems išmaniųjų telefonų, kuriuose būna įdiegta daug nereikalingų programų „Xiaomi“ turėtų patikti. Jame rasite tik pagrindines „Google“ programas, kurios būtinos funkcionuoti „Android“ telefonui. Gerai tai, kad šis „Mi A1“ mažiausiai du metus gaus operacinės sistemos atnaujinimus, kol pasieks naujausią „Android“ versiją. Šiai dienai, „Android Oreo“ versijos šiame modelyje dar nėra, bet beta versija dalyvaujantys bandymų programoje jau gali naudotis. „Huawei Mate 10 Lite“ jau įdiegtų programėlių turi kur kas daugiau. Ne visas jas galima pašalinti iš įrenginio, todėl teks priprasti prie siūlomo meniu. Jei „Xiaomi“ modelyje įdiegta programinė įranga užima 8,28 GB vidinės telefono atminties, tai „Huawei“ telefone programos išnaudoja net 12,51 GB. Kamera Įdomiausia man buvo išbandyti šių telefonų kamerų galimybes. Abu turi dvigubas kameras, todėl smalsu, ar gali lygiuotis su kitų gamintojų flagmanais už tokią kainą („Xiaomi Mi A1“ kainuoja 299 Eur, o „Huawei Mate 10 Lite“ 369 Eur ). „Huawei Mate 10 Lite“ telefone yra 16 MP pagrindinė kamera su f/2.2 diafragma, kartu su 2 MP jutikliu gyliui ir LED blykste. Priekyje taip pat dviguba kamera - 13 MP jutiklis su f/2.0 ir dar 2 MP jutiklis skirtas gylio duomenims. Kameros programėlė turi įvairių fotografavimo režimų bei galimybę viską valdyti rankiniu būdu ir saugoti nuotraukas RAW formatu. Mėgstantiems fotografuoti ne tik auto režimu, „Huawei Mate 10 Lite“ ir „ Xiaomi Mi A1“ telefonais turėsite progą išbandyti pažaisti su rankijiais nustatymais. „Xiaomi Mi A1“ turi tokią pat 12MP dvigubą kamerą, kokia sutinkama „Xiaomi Mi 5X“ ir „Xiaomi Mi 6“ modeliuose. „A1“ telefone trūksta „OIS“ (optinio vaizdo stabilizavimo). Reguliari plačiakampio kamera turi 12MP jutiklį su 26 mm f/2.2 objektyvu. Antras 12MP teleobjektyvo jutiklis su 50 mm f/2.6 diafragma objektyvas - arti to, ką „Apple“ naudojo „iPhone 7 Plus“ telefoto kamerai. Pati kameros programėlė tokia pat kaip ir kituose mano bandytuose „Xiaomi“ modeliuose. Įprastai, telefonuose su švaria „Android“ versija, yra naudojama „Google Camera“ pagrindinė kamera, tačiau kol kas neturi galimybės palaikyti dvigubų objektyvų. Skaičiai patrauklesni „Xiaomi Mi A1“ modelio, tačiau man labiau patiko tiek „Huawei Mate 10 Lite“ kameros programėlė, tiek juo darytos nuotraukos. „Huawei“ stiprina šią poziciją, tikėdamasi išsiskirti iš kitų gamintojų. Video kokybė vidutinės klasės telefonų manęs kol kas nežavi. Tiek „Huawei Mate 10 Lite“, tiek „Xiaomi Mi A1“ telefonais filmuota medžiaga nenustebinsite aplinkinių. Šiai dienai mano favoritais išlieka „Samsung Galaxy Note 8“ ir „iPhone X“, tik jų kaina didesnė daugiau nei tris kartus. Tiesa, „Mi A1“ telefonu yra galimybė filmuoti net 4K raiška. Geriau nei „Huawei Mate 10 Lite“, bet kol kas šios kinų kompanijos negali pasigirti gera video kokybe. Nesu didelis asmenukių mėgėjas, bet čia „Huawei Mate 10 Lite“ su dviguba priekine kamera pranašesnis už „Xiaomi“ modelį. Nors prasto apšvietimo sąlygomis abu telefonai nežavi, tačiau „Mate 10 Lite“ ekrano apšvietimas naudojamas kaip blykstė geriau nei jokios „Xiaomi Mi A1“ modelyje. Apibendrinimas „Xiaomi Mi A1“ turi 3100 mAh bateriją, o „Huawei Mate 10 Lite“ 3340 mAh. Nors „Xiaomi“ turi mažesnę akumuliatoriaus talpa, bet tarnauja šiek tiek geriau, nei „Huawei“ modelis. Greito krovimo funkcijos šie telefonai neturi, todėl tai gali būti nepatogu skubanties. Pilnai „Xiaomi“ pasikraus per dvi valandas, o „Huawei“ užtruks dvi su puse. Abu šie telefonai tikrai atliks visas reikiamas išmaniojo telefono funkcijas. „Xiaomi Mi A1“ patiko, nes turi švarią „Android“ versiją. „Huawei Mate 10 Lite“ labiau patiko kameros programėlė ir nuotraukos. Gerai tai, kad abu išmanieji turi net 64 GB vidinės atminties ir galimybę praplėsti micro SD kortele. Yra pirštų atpažinimo funkcija taip pat abiejuose, tik „Huawei“ telefone ji veikia greičiau. Abu telefonai neturi apsaugos nuo dulkių ir vandens. Nėra greito krovimo funkcijos, o „Huawei“ vis dar naudoja seno tipo micro USB krovimo lizdą ir neturi ekrano apsaugos. „Xiaomi Mi A1“ galima rinktis keturių spalvų: raudonos, juodos, auksinės ar rožinės. Kaina Lietuvoje 299 Eur. be nuolaidos. „Huawei Mate 10 Lite“ yra juodos, auksinės ir mėlynos spalvos. Kaina be nuolaidos 369 Eur. Dėkoju telekomunikacijų bendrovei „Telia“ už suteikta galimybę išbandyti „Xiaomi Mi A1“.