2015 metais pasirodė pranešimai, kad JAV karinės pajėgos stiprių elektromagnetinių spindulių ir radijo ryšio blokatorių neturės iki 2023 metų. Iš karto pasirodė kalbų, kad toks ginklas tikriausiai nebus kuriamas apskritai, nes nėra toks naudingas, kaip buvo manyta iki tol. Tačiau dabar JAV kariai sėkmingai išbandė ginklą, leidžiantį be šūvio sustabdyti priešo šarvuotąją techniką. Fort Irvine esančioje bazėje buvo atliekamas elektroninės karybos bandymas. Naujai sukurtas ginklas trikdo belaidę komunikaciją ir netgi įsibrauna į šarvuotų mašinų valdymo sistemas. Pratybų metu priešo tankai buvo efektyviai sustabdyti ir „išjungti“ - bandymus stebėjusių žmonių nuostabai, jų įguloms neliko nieko kito, kaip tik pasišalinti iš neveiksnių mašinų, kurios buvo tapusios lengvais taikiniais. Nors daug detalių apie šiuos ginklus atskleidžiama nėra, teigiama, kad jie telpa lengvoje kuprinėje. Naujas elektroninės karybos įrenginys atlieka dvi funkcijas. Visų pirma, padeda aptikti radijo signalus ir suprasti priešo skleidžiamas elektromagnetines bangas. Antroji funkcija leidžia šioms bangoms trukdyti ir efektyviai gadinti priešo naudojamą elektroniką. Taigi, viskas atrodo bemaž stebuklingai. Priešo tankai gali būti stabdomi ir neutralizuojami per didelį atstumą. Tačiau ne viskas taip paprasta. Ne visi šarvuotosios technikos vienetai naudoja elektronines sistemas. Taigi, ne visoms galima taip paprastai pakenkti. Šiuo metu bandoma įranga taip pat net nepriartėjo prie šios technologijos galimybių ribos - jai kai kurios geriau apsaugotos elektroninės sistemos gali būti neįkandamos. Pavyzdžiui, Rusijos pasididžiavimui „T-14 Armata“ tankui išjungti tikriausiai reikės galingesnės įrangos. Tačiau JAV turi visą skirtingų ginklų arsenalą ir šioms grėsmėms atremti. Tai tikriausiai yra vienas iš dažniausiai klaidingai suprantamų elektroninės karybos aspektų. Tokie ginklai negali pakeisti įprastos ginkluotės. Jie turi ją papildyti, padėti ne tik demobilizuoti priešo ginkluotę ir sugadinti elektroniką, bet ir ją aptikti. Bandymai bus tęsiami šių metų pabaigoje JAV daliniuose Europoje. Tikimasi, kad ateityje pavyks išbandyti ir kur kas galingesnes sistemas. Galiausiai, reikia pasakyti, kad elektronikos trikdymas anaiptol nėra visai nauja sritis. Nors visiškas didžiosios priešo ginkluotės išjungimas iki šiol nebuvo įmanomas, elektroninė karyba jau buvo naudojama. Skirtumas tas, kad pasitraukus iš jų veikimo zonos elektronika grįžta prie įprasto savo veikimo. Nauji JAV elektroninės karybos ginklai pasitraukti neleistų.