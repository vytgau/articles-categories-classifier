Lietuvoje šią techniką įvaldęs tik jis vienas ir iki šiol džiaugiasi kadaise nepabūgęs ilgai eksperimentuoti. A. Patamsis taip kuria beveik keturis dešimtmečius. Jis – vienintelis keramikas, Lietuvoje kuriantis kristalinės glazūros kūrinius. Antras lietuvis, Kęstutis Mikėnas, gyvena ir dirba Jungtinėse Amerikos valstijose. „Norėtųsi, kad daugiau kolegų tuo užsiimtų. Vienintelis kolega Kęstutis Mikėnas gyvena anapus Atlanto, Los Andžele. Jis yra architektas, bet jis nuo seno pradėjo, baigė ten keramikos mokyklą. Tai va, dviese. Pas mane jis buvo atvažiavęs į svečius, pabendravome, padarėme keletą parodų bendrų“, – pasakoja keramikas A. Patamsis. Jis sako jaunystėje svajojęs apie skulptūros studijas tuomečiame Dailės institute, tačiau įstoti nepavyko, tad pasuko į tada nepažintą keramiką, kurios studentams buvo dėstoma dar ir skulptūra, tapyba bei piešimas. Studijoms besibaigiant į rankas pakliuvo dabar jau kolegos Kęstučio Mikėno knyga, kurioje buvo aprašyta ir kristalinė keramikos glazūra. Po metų eksperimentų ir bandymų temperatūroje, kurioje lydosi net akmenys, išgauti kristalų efektą pagaliau pavyko ir jam. Daugiau – Giedrės Baltrušytės reportaže.