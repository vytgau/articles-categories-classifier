Pranešime spaudai rašoma, kad bendrąja prasme, esportas – tai sporto šaka, kurios erdvė yra vaizdo žaidimai. Kalbėdami apie kiberatletą, mes kalbame apie žmogų, kuris per dieną, gana didelę savo laiko dalį praleidžia prie vaizdo žaidimų, treniruodamas savo įgūdžius. Kiberatletas, tai toks pat atletas turintis palaikyti fizinę, psichologinę bei dvasinę formą tam, kad pasiektų geriausių rezultatų varžybų metu. Kitaip nei tradiciniai sportininkai, praleidžiantys daug savo treniruočių laiko gamtoje, sporto salėje ar bėgimo takelyje, kiberatletai dėl prizinių vietų kovoja uždarose erdvėse miklindami pirštus su klaviatūromis, pulteliais ar kitais žaidimams valdyti skirtais įrankiais. Nors skamba ir kontraversiškai, kiberatleto profesija sukuria milžiniškas apkrovas tiek jo kūnui, tiek protui – juk šimtaprocentinis susikaupimas reikalingas devynias ar daugiau valandų per dieną, o judėjimo stoka bei dažnos sąnarių traumos tik apsunkina karjerą. Dėl šių, sudėtingų sąlygų garsiausių pasaulio esporto komandų treneriai stengiasi užtikrinti, jog jų kiberatletai tinkamai maitintųsi bei rūpintųsi savo fizine būkle. Didžiausios iniciatyvos šioje srityje ėmėsi vienos stipriausių Amerikos „League of Legends“ komandos treneris Dylanas Falco teigdamas, jog tik visapusiškai aprūpinti žaidėjai pasieks didžiausių rezultatų ir prioritetu laiko žaidėjų emocinį bei fizinį gerbūvį. Nors Lietuvoje profesionalių esportininkų dar pakankamai mažai, jokiu būdu negalima teigti jog pas mus nėra talentingų vaizdo žaidimų žaidėjų. Štai visai neseniai, ko gero didžiausia Europoje esporto organizacija „Fnatic“ į savo League of Legends komandos sudėtį priėmė ir lietuvį Giedrių „DoubleG“ Dagį. Lietuvos „Counter Strike: Global Offensive“ komandos jau skina laurus ne tik Baltijos šalių turnyruose, tačiau neretai nosį nušluosto ir gerokai labiau patyrusiems oponentams iš Rusijos, Baltarusijos ar kitų rytų bloko valstybių komandoms. Praėjusį pavasarį įvykęs, ir rekordinio skaičiaus svečių iš užsienio sulaukęs, Infoshow Lan Party 2016 tapo puikiu to įrodymu. Lietuviai iškovojo beveik visus vertingiausius apdovanojimus ir skynė pirmas vietas daugelyje disciplinų. Į elektroninio sporto turnyrus aktyviai įsitraukia ir verslo įmonės. TonyBet marketingo vadovas Andrius Lapienis pastebi, kad elektroninis sportas pasaulyje auga greičiau negu, bet kokia kita sporto šaka. „Nors esportas dar nėra pasiekęs krepšinio ar futbolo lygio, tačiau per pora metų įvykęs augimas nustebino ne vieną kritiką, o mūsų bendrovė pastebi ir augančius skaičius esporto lažybų sektoriuje.“ – pasakojo Andrius Lapienis. Toks, vis didesnis, Lietuvių susidomėjimas esporto renginiais yra gana nesunkiai paaiškinamas. Pasaulyje esporto industrijos augimas yra sparčiausias iš visų šiuolaikinių medijų, o investicijos į tokius turnyrus atima amą - praėjusį savaitgalį pasibaigęs milžiniškas žaidimo DOTA 2 turnyras „The International“ šiemet turėjo didesnį nei 20 milijonų JAV dolerių prizinį fondą. Aišku, apie tokias sumas mūsų regione kalbėti dar anksti, tačiau ir mūsų turnyrų prizai vilioja ne tik vis naujus Lietuvos esporto talentus, tačiau sukviečia ir užsienio svečius. Praėjusiais metais pirmosios GameOn Baltijos Taurės laimėtojai namo išsigabeno 2000 eurų piniginį prizą ir turnyro trofėjų, o viso turnyro dalyviams buvo išdalintas daugiau nei 5000 eurų prizinis fondas. GameOn renginio organizatoriai džiaugiasi, kad šiemet prie esporto dalies prisidėjus kompiuterinės technikos platintojams „Inida“ bei „Monster Energy“, šį prizą pavyko dar labiau padidinti, o GameOn CS:GO taurės laimėtojai džiaugsis didžiausiu piniginių prizu mūsų regiono istorijoje, kuris gali siekti beveik 10 tūkstančių eurų. Renginio koordinatorius Ridas Bušmanas neslėpė ambicijų į šiuometinį renginį pritraukti komandų ne tik iš kaimyninės Latvijos ir Estijos. „Šiemet nenorime užsidaryti savame rate ir tikimės, kad GameOn Batijos Taurės varžybas papildys žaidėjai iš Suomijos, Švedijos, Norvegijos, Danijos, Vokietijos, Lenkijos ir kitų šalių. Pernai, dalyvauti varžybose norą pareiškė daugiau nei 500 komandų, o šiemet tikimės, kad turnyras savo masiškumu bus gerokai didesnis.“ Pasak Rido, registruotis į turnyrą jau gali visi norintys ir gebantys surinkti komandą, o atrankinės varžybos prasidės jau rugsėjo 10-ąją. Atrankinių kovų transliacijas bus galima stebėti tiesiogiai per Twitch.tv GameOn Baltijos Taurės varžybos bus tik viena iš daugelio įspūdingų renginio dalių. Spalio 29-30 dienomis parodų ir kongresų centre LITEXPO vyksiantis vaizdo žaidimų kultūros šou kvies sudalyvauti žaidimų ir technologijų parodoje, apsilankyti žaidimų kultūros konferencijoje ir pasigrožėti įspūdingiausiais Cosplay pasirodymais.