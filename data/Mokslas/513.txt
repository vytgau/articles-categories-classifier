Po to – piloto prašymai, neplanuotas nusileidimas, policija ir į teismą paduotos oro linijos. Kaip vieno keleivio pilvo pūtimas galėjo nutupdyti lėktuvą? Kodėl tokie paprasti yra laikomi nesaugiais? Lėktuvas skrido kaip numatyta, kai keleiviai pradėjo skųstis šalia sėdinčio vyro veiksmais. Jie piktinosi jo nuolatiniu bezdėjimu. Ne kartą paprašytas liautis, keleivis atsisakė nustoti ir toliau gadino orą. Vieno žmogaus varginantis pilvo pūtimas tapo kelių žmonių problema. Įgula, beje, negalėjo niekuo padėti – keleivis atvirai atsakė, kad nesiliaus. Skrydžio palydovų gūžčiojimas pečiais nuo nemalonaus kvapo negelbėjo ir prasidėjo konfliktas – vieni piktinosi savo bendrakeleivio veiksmais, o kitas gynė savo teisę atsikratyti nepatogumą keliančių dujų. Tuomet įsikišo pilotas, pareikšdamas, kad jų keliamas triukšmas yra netoleruotinas ir gali baigtis neplanuotu nusileidimu. Perspėjimai nepadėjo ir lėktuvas leidosi Vienoje. Vienos oro uoste keleivių jau laukė policija. Ji iš lėktuvo išlaipino dvi moteris ir du vyrus – juos nurodė lėktuvo įgula. Po apklausos visi buvo paleisti be jokių kaltinimų, tačiau „Transavia Airlines“ juos vis dar gali paduoti į teismą dėl patirtų nuostolių. Tačiau išlaipintos moterys oro linijas aplenkė – jos pačios duoda į teismą kompaniją, nes yra įsitikinusios, kad prie vyrų konflikto visiškai neprisidėjo. „Transavia Airlines“ atsakė visiems keturiems išlaipintiems žmonėms uždraudusi naudotis šių oro linijų paslaugomis. Panašių istorijų esame girdėję ne kartą. Keleiviai išlaipinami po įvairių ginčų. Vienai porai teko pasišalinti iš lėktuvo kai moteris patyrinėjusi miegančio vyro telefoną suprato, kad jis yra neištikimas, kitu atveju lėktuvui neplanuotai nutūpti teko dėl to, kad vienas keleivis neleido priešais save sėdėjusiam žmogui atsilošti sėdynės. O kur dar atvejai, kuomet neplanuoti nusileidimai įvykdavo dėl neblaivių keleivių kaltės. Kodėl taip yra? Kodėl triukšmą keliantys ir tarpusavyje besiginčijantys keleiviai gali taip lengvai sugadinti planus šimtams kitų žmonių ir sukelti nuostolių oro linijoms? Ar negalima tokių triukšmadarių tiesiog išskirti ar kaip nors sulaikyti? Rimtis lėktuve privalo būti gerbiama. Triukšmą keliantys agresyvūs keleiviai yra laikomi grėsme saugumui, net jei nesimato jokių požymių, kad žmonės gali imtis veiksmų prieš patį orlaivį ar kitus jo keleivius. Neprognozuojami piktų žmonių poelgiai yra tai, ko oro linijos bijo – jei būtų sužalotas kuris nors iš keleivių (dėl mestos stiklinės ar į darbą paleistų kumščių), labai tikėtina, kad kompanija būtų paduota į teismą. Įgula dirba tam, kad užtikrintų visų keleivių saugumą. Vis dėlto, nutupdyti lėktuvą nėra skubama. Visų pirma bandoma keleivius nuraminti ir taikiai išspręsti konfliktą. Jei tik yra vietos, susipykę žmonės bus išskiriami. Tačiau tokiais atvejais kaip šis, išeičių beveik nebuvo – kad ir kur būtų pasodintas orą gadinantis keleivis, nepasitenkinimas būtų buvęs garantuotas. „Transavia Airlines“ pareiškė, kad palaiko savo įgulą ir jos sprendimus.