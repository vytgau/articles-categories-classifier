Be tradicinio naujų žaidimų demonstravimo ir pranešimų, bus organizuojamos atviros diskusijos, kurių metu kūrėjai dalinsis savo patirtimi kuriant žaidimus, sprendžiant problemas, ar sužavint pasaulio publiką ir investuotojus, rašoma pranešime žiniasklaidai. „Šių metų festivalyje programą sukame kiek kita kryptimi. Užuot sutelkę dėmesį į produktus, daugiau jo skirsime žmonėms. Žaidimų kultūros renginiai nėra dažnas reiškinys pajūrio krašte, tad nutarėme išnaudoti šią progą ryšių mezgimui ir idėjų mainams. Žaidimų industrija yra labai atvira ir globali, bendri projektai, kuriuos kuria po visą pasaulį išsibarsčiusios komandos, jau tampa įprastu reiškiniu. Norime tikėti, kad šio festivalio metu bus užmegzti nauji tvirti ryšiai tarp Baltijos šalių ir Vakarų Europos kūrėjų, kad sulauksime ne tik įdomių kultūrinių mainų, bet ir viso pasaulio žaidėjų dėmesį kaustančių projektų“, – pažymi Artūras Rumiancevas, BLON festivalio žaidimų programos vadovas. Puikūs metai lietuvių žaidimų kūrėjams Pasak A.Rumiancevo, 2017-ųjų pabaiga ir šių pradžia buvo fantastiška Lietuvos žaidimų pramonei. Sukurtas „Human Fall Flat“ žaidimas, pirmasis lietuviškas darbas, išleistas ypač sėkmingoje „Nintendo Switch“ platformoje, kurio bendras tiražas jau viršija 2 milijonus kopijų. „Tai milžiniška sėkmė ir užtikrinti taškai Lietuvos žaidimų kūrėjų mokyklos prestižui. Klaipėdoje prieš metus veiklą pradėjusi „Strange Fire“ jau garsėja savo sukurtų žaidimų sėkme, o „Shoppe Keep“ projektas, perleistas ir „PlayStation 4“ konsolei kartu yra pirmasis lietuvių sukurtas „PlayStation 4“ žaidimas, kurį galima įsigyti daugelyje žaidimais prekiaujančių parduotuvių“, – paaiškino žaidimų specialistas. Vieni žinomiausių žaidimų kūrėjų broliai Žilvinas ir Šarūnas Ledai pernai buvo pakviesti skaityti pranešimą GDC konferencijoje San Franciske (JAV) – svarbiausiame žaidimų industrijos metų renginyje. Tai pirmieji nepriklausomi kūrėjai iš Lietuvos, kurie dalijosi savo patirtimi su profesionalais iš viso pasaulio, o balandžio 13 ir 14 dienomis jie tą padarys ir Klaipėdoje, Kultūros fabrike, kur papasakos ir apie kelionės įspūdžius JAV. Svarbus idėjinis bendradarbiavimas su kitomis studijomis A. Rumiancevas teigia, kad nors Lietuva yra nepriklausomų žaidimų kūrėjų (indie) kraštas, tačiau, jei vertintume šio termino filosofiją, dar reikia daug ko išmokti. Vakaruose žodis „indie“ nėra tik faktinis statusas, bet ir kasdienės veiklos, žaidimų kūrimo proceso filosofija. Pamatinės šio judėjimo vertybės yra siekis pateikti kitokius, stebinančius, industrijos standartus keičiančius žaidimus. „Tokiems žaidimams sukurti reikalingas atvirumas, kultūrinis bendradarbiavimas, nuolatiniai žinių mainai, tiek ieškant naujų meninių formų, tiek planuojant savo projekto finansavimą, rinkodarą ir leidybą. „Indie“ judėjimui yra įprasta keistis ne tik mintimis, bet ir savo gerbėjais. Siekiame, kad šiuo metu savotiškoje saviizoliacijoje gyvenantys Baltijos šalių kūrėjai kuo greičiau atrastų kelius į idėjomis ir kūrėjais turtingą Europos „Indie“ judėjimą“, – sako A. Rumiancevas. Temų spektre – ir Čiurlionis, ir Sausio 13-oji Pasak BLON festivalio vadovės Lauros Almantaitės, Klaipėdoje bus pristatomi ir sėkmingi, Kickstarter kampanijose finansavimą gavę animaciją ir video žaidimus apjungiantys projektai iš Danijos bei Norvegijos. „Lietuvių kūrėjai pasidalins patirtimi kuriant virtualios realybės projektus. Šiuo metu beveik baigiami kurti „Angelų takais“, perkeliantis Čiurlionio tapybą į virtualią realybę ir „Laisvės kodas 13“, leidžiantis patirti šiurpią Sausio 13-osios patirtį. Šie projektai sėkmingai pristatomi didžiausiuose tarptautiniuose kino ir animacijos festivaliuose. Taip pat patirtimi kuriant įdomius, meniškus žaidimus festivalyje dalinsis žaidimų kūrėjai iš Vokietijos, Danijos, Švedijos“, – teigia BLON festivalio, vyksiančio balandžio 12-15 dienomis Klaipėdoje, vadovė Laura Almantaitė. Be žaidimų programos šiais metais BLON festivalyje bus parodyti daugiau kaip 40 animacinių filmų, vyks susitikimai su užsienio ir lietuvių kūrėjais, bus rengiamos kūrybinės dirbtuvės vaikams, seminarai ir diskusijos animacijos ir žaidimų profesionalams, ar planuojantiems dirbti šiose srityse.