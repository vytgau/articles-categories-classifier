Nors išmaniuoju telefonu šiandien įprasta pleškinti į kairę ir į dešinę, visgi jų kameromis pagauti kadrai negali prilygti profesionalaus veidrodinio fotoaparato nuotraukoms. Visgi tikriems šedevrams neužtenka tik gero ir brangaus fotoaparato – reikia dar ir šį bei tą išmanyti apie jo funkcijas. Rimtesnio fotoaparato svirtelės, mygtukai, ratukai ir gausybė įvairių parametrų jo ekrane baugina neprofesionalius „veidrodinukų“ naudotojus. Todėl du trečdaliai rimtesnių fotoaparatų savininkų dažniausiai fotografuoja tik automatiniu režimu. Deja, taip pagauti kadrai neišsiskiria ir neturi tos ugnelės, kuri priverčia aiktelėti, pažvelgus į menišką nuotrauką. Todėl dizaineris ir animatorius Simonas Robertsas sukūrė interaktyvią vizualizaciją „Photography Mapped“, padedančią net ir visiškiems naujokams suprasti fotografijos pagrindus. Šis internetinis įrankis paprastoje diagramoje paaiškina esminius fizikinius procesus, vykstančius šviesai patekus į fotoaparato objektyvą. Joje paaiškinta, kaip šviesa sąveikauja su fotoaparato objektyvu ir jutikliu, bei kaip vartotojas gali keisti to proceso parametrus. Visgi šios svetainės genialumas slypi jos interaktyviose iliustracijose. Jose galima stumdyti specialius slankiklius ir čia pat matyti, kaip keičiant fotoaparato nustatymus, keičiasi nuotraukos savybės. Slankikliai atitinka ant realaus fotoaparato esančius rankinius nustatymus, tokius kaip pavyzdžiui, diafragma, išlaikymas ar ISO parametras. Stumdant šiuos slankiklius, realiu laiku matosi, kaip keičiasi pieštinėje „nuotraukoje“ pavaizduotas sraigtasparnis ir miesto fonas. Tarkime, sumažinus diafragmos parametrą, matome, kaip plačiau atsiveria objektyvo diafragma, pro kurią praeina daugiau šviesos. Pailginus išlaikymą, galima matyti, kaip besisukantys orlaivio sraigtai tampa „išplaukę“. „Mano tikslas buvo, kad vartotojai mokytųsi eksperimentuodami. Savo vizualizacijoje bandžiau pasiekti, kad ištisas knygos apie fotografavimą skyrius tilptų vieno puslapio iliustracijoje“, – sako S. Robertsas. Svetainės kūrėjas rėmėsi asmenine patirtimi besimokant fotografavimo pagrindų – turimos knygos bei instrukcijos jam atrodė per daug painios, todėl išmokęs, jis nusprendė kitiems palengvinti šią dalią. Pasak jo, mokytis fotografuoti, skaitant tekstą nėra intuityvu, nes tai vizualus procesas. Nors „YouTube“ apstu filmukų su fotografavimo pamokomis, toks būdas yra per daug pasyvus. Todėl „Photography Mapped“ kūrėjas nusprendė sukurti mokymosi įrankį, kuris turėtų kažką iš abiejų stovyklų bei jame būtų žaismo elementas.