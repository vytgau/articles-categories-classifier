Kiek anksčiau „Microsoft“ pranešė apie netrukus pasirodysiantį „Windows 10“ kūrėjų naujinį. Jis bus pradėtas taikyti nuo balandžio 11 d. ir diegiamas įprastoje „Windows 10“ aplinkoje, atnaujintoje pritaikius lapkričio mėnesio ir metinį naujinimus. Kokios naujovės pasieks vartotojus galite skaitykite daugiau čia. Skaičiuojama, kad „Microsoft Vista“ naudojasi kiek mažiau nei 1 proc. visų pasaulio vartotojų, rašoma „Baltimax“ pranešime spaudai. Pavyzdžiui, „Linux“ operacine sistema naudojasi 2 proc. pasaulio vartotojų. Balandžio 8-ąją suėjo treji metai, kai „Microsoft“ nutraukė „Windows XP“ palaikymą, tačiau šia operacine sistema tebesinaudoja beveik 8 proc. vartotojų visame pasaulyje, nors ji nebegauna atnaujinimų ir saugumo spragų pataisymų. „Pasirinkimas naudoti nebepalaikomą operacinę sistemą nebūtinai yra susijęs su nusistovėjusiais vartotojų įpročiais. Tam tikrose pramonės srityse „Windows XP“ naudojama dėl specifinės programinės įrangos, kuri veikia tik su šia operacine sistema. O atnaujinti naudojamą sistemą, kai reikia keisti ne tik OS, bet ir visą įrangą, gali daug kainuoti“, – komentuoja įmonės „Baltimax“ pardavimų vadovas Deividas Pelenis. Finansinis aspektas svarbus ir namų vartotojams, ypač tiems, kurie numoja ranka į saugumą ir kompiuterį naudoja tik interneto naršymui arba išvis dirba atsijungę nuo interneto. „Neįdiegus saugumo spragas taisančių naujinimų, kompiuteris tampa lengvesniu taikiniu kenksmingoms programoms, kurios gali vogti ir gadinti vartotojų duomenis. Tas pats galioja ir kai kurioms programoms, kurių palaikymas buvo nutrauktas su „Windows XP“: neatnaujinta programinė įranga gali atverti kelią programišių atakoms“, – pasakoja D. Pelenis. Tarp nedaugelio programų gamintojų, besirūpinančių „Windows XP“ ir „Vista“ vartotojais, yra „Firefox“, pažadėjusi automatiškai pratęsti naršyklės palaikymą abiejų operacinių sistemų naudotojams. „Windows XP“ vartotojams, kurie negali ar nenori pereiti į naujesnę operacinę sistemą, patariama įdiegti paskutinį naujinimų paketą „Service Pack 3“. Esant galimybei patariama atjungti kompiuterį nuo interneto, ypač tuo metu, kai jo nereikia. Taip pat rekomenduojama naudoti antivirusinę programą, išjungti automatinio paleidimo funkcijas „AutoPlay“ ir „AutoRun“ ir nenaudoti kompiuterio prisijungus su administratoriaus paskyra. „NetMarketShare“ duomenimis, populiariausia „Microsoft“ operacine sistema išlieka „Windows 7“, turinti beveik 50 proc. vartotojų pasaulyje, kai naujausia „Windows 10“ naudoja perpus mažiau.