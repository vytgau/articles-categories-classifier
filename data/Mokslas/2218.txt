Nuo „Rise Vilnius“ atidarymo finansinės technologijos tapo vienu iš strateginių Lietuvos prioritetų, o „Rise Vilnius“ aktyviai dalyvavo vystant šią sritį. Antrųjų veiklos metų planuose – atvira „Barclays“ platforma ir Baltijos regiono FinTech startuolių apdovanojimai, rašoma pranešime spaudai. Tapo įvykių epicentru Nuo atidarymo praėjusių metų liepą „Rise Vilnius“ apsilankė apie 11 tūkst. žmonių, įvyko per 200 bendruomenei aktualių renginių, užmegzta daugiau kaip 100 nariams vertingų vietinių ir tarptautinių partnerysčių, šiuo metu „Rise Vilnius“ erdvėje veikia ir pasauliniam tinklui priklauso 40 startuolių: nuo mobiliuosius mokėjimus plėtojančių „WoraPay“ ir pinigines perlaidas vystančių „ArcaPay“ iki tarptautinėms rinkoms skirtų vidinės komunikacijos platformų „Tipi“ ir „Pulse“. „Didžiuojamės ne tik „Rise Vilnius“ nuveiktais darbais, bet ir individualiais mūsų bendruomenės startuolių pasiekimais – „TrackDuck“ sutartimi su bendradarbiavimo sprendimų dizaino kūrimui lydere „Invision“, naujomis „WoraPay“ investicijomis ir bendradarbiavimu su „Barclays“ banko mobiliųjų aplikacijų kūrimo komanda ir kitais jau įvykusiais ar besimezgančiais mūsų startuolių sandoriais“, – kalbėjo „Rise Vilnius“ vadovas Darius Kavaliauskas. Lietuvos banko atstovai taip pat pažymi, kad finansinių technologijų sektoriaus ekosistemai neabejotinai yra svarbus akceleratorių ar inkubatorių vaidmuo. Tai padeda startuoliams augti ir būti labiau matomiems. „Džiugu stebėti aktyvią „Rise Vilnius“ veiklą jiems ne tik tiesiogiai dirbant su FinTech bendrovėmis, bet ir atliekant finansų sektoriaus ir visuomenės švietėjišką funkciją – organizuojant konferencijas, įvairius renginius ir kūrybines dirbtuves. Ir toliau sieksime glaudaus bendradarbiavimo su „Rise Vilnius“ komanda“, – sakė Marius Jurgilas, Lietuvos banko Valdybos narys. FinTech ekosistemos plėtra tapo aktuali ne tik startuoliams, investuotojams, bet ir pačiai sostinei, kuri kasdien vis daugiau dėmesio skiria išmaniosioms technologijoms. „Kai „Rise Vilnius” prieš metus įsikūrė mūsų mieste, tai buvo aiškus įrodymas, kad Vilnius tikrai yra startuolių scenos žvaigždė. Dabar „Rise Vilnius“ yra tapęs jaukia, atvira ir pažįstama susibūrimo vieta, natūraliu kūrybingų ir išmanių žmonių traukos centru“ – įžvalgomis pasidalijo Vilniaus meras Remigijus Šimašius. Daugiau tarptautinių galimybių Antraisiais veiklos metais „Rise Vilnius“ savo bendruomenės nariams ketina atverti „Barclays“ banko platformą, padėsiančią greičiau vystytis naujiems FinTech produktams ir paslaugoms. „Vienas iš pagrindinių „Barclays“ banko tikslų yra aktyviai skatinti naujų ir kokybiškų finansinių paslaugų bei produktų kūrimą, todėl kasmet visame pasaulyje bankas užmezga apie 60 partnerysčių su startuoliais. Atvėrę naują platformą, tikimės sulaukti dar didesnio startuolių susidomėjimo ir naujų produktų atsiradimo, kurie leis bankui ženkliai gerinti paslaugų kokybę bei didinti įmonės darbuotojų efektyvumą“, – pasakojo „Barclays“ operacijų centro Lietuvoje vykdomasis direktorius Mariano Andrade Gonzalez. „Rise Vilnius“ siekia ir toliau plėsti bendruomenei naudingą partnerių tinklą, užmegzdamas glaudesnius ryšius su kaimyninių šalių startuoliais ir FinTech ekosistemos pagrindiniais žaidėjais. Dar šių metų pabaigoje „Rise Vilnius“ planuoja surengti tarptautinius Baltijos šalių finansinių technologijų startuolių apdovanojimus. „Džiaugiamės, jog „Rise Vilnius” jau metus stiprina ne tik sostinės, bet ir viso regiono finansinių technologijų startuolių industriją, padėdami jiems vystytis, megzti ryšius ir kurti naujus verslo modelius. „Rise Vilnius” – tai didelė galimybė visai startuolių bendruomenei būti pasaulinio tinklo dalimi”, – sakė „Startup Lithuania“ vadovė Rimantė Ribačiauskaitė.