Viskas, ko dar nežinojote apie dronus jau šiandien renginyje #SWITCH! – inovatyviai ir gardžiai. Skraidantys skanėstai Pranešime žiniasklaidai rašoma, kad rugsėjo 8–9 dienomis vyksta moderniųjų technologijų ir verslumo renginys #SWITCH!, kuriame šiandien pirmą kartą Europoje bus pristatyti skraidantys dronai-padavėjai, atgabenti tiesiai iš Singapūro. „Ali šokoladinės“ įkūrėjas ir vadovas Ali Gadžijevas susirinksiantiems paruošė dar neragautą, išskirtinai šiam renginiui sukurtą desertą – profitrolį. Desertas labai primena eklerą – tai tik kiek mažesnis pyragaitis, pripildytas kremo viduje. Į klausimą, kodėl šiam išskirtiniam pristatymui pasirinko būtent tokį skanėstą, Ali atsako klausimu: „Ar žinojote, kad žodis ekleras (pranc. eclair, – red. past.), išvertus iš prancūzų kalbos, reiškia žaibas? Tokios inovacijos kaip dronai-padavėjai mane visados žavi. Ypač tada, kai jas galiu panaudoti konditerijoje ar savo desertų pristatymuose. Jos, kaip ir ši gamtos stichija, – netikėtos, stulbinančios ir efektingos.“ Europos parlamento narys Antanas Guoga, renginio #SWITCH! įkūrėjas, įsitikinęs, kad dronai-padavėjai – puikus įrodymas, kad jų technologijoms nėra ribų. „Dronai naudojami fotografijoje, žemės ūkyje, jais skraidinami siuntiniai, sudarinėjami žemėlapiai ir kt., o renginio metu išvysite, kaip maistą patiekia vietoj padavėjų. Reikia pasidžiaugti ir tuo, kad mūsų šalis pirmoji Europoje, kuriai jie bus pristatyti paties Junyang Woon, Singapūro bendrovės „Infinium Robotics“ įkūrėjo“. Maisto pramonė be inovacijų – pilka ir nuobodi „Šie dronai-padavėjai, mano akimis, išskirtinė inovacija, kurią labai norėčiau išbandyti ir savo renginiuose.“, – pripažįsta A. Gadžijevas. „Žinoma, kai maisto pristatyme padavėjas turi bendrauti su kiekvienu iš svečių, nes būtina papasakoti apie patį patiekalą, skanėstą, tuomet be realaus padavėjo neišsiversime. Visais kitais atvejais, o ypač, kai susirenka daug žmonių ir sunku praeiti, toks dronas-padavėjas ne tik maistą patieks greičiau, bet, svarbiausia, taps vakaro vinimi“, – nuomone dalijasi A. Gadžijevas. Pasak jo, tai sprendimas kitokiam renginio formatui – pasitelkus šviesas, kitus specialiuosius efektus laukia įsimintinas šou. Anot A. Gadžijevo, kiekviena inovacija maisto pramonėje yra labai svarbi. O ypač gamyboje. „Žvelgdamas į pradžių pradžią, turiu pastebėti, kad mes buvome kitokios konditerijos pradininkai Lietuvoje. Mūsų siekis buvo iš klasikinio lygmens pereiti į modernų. Visados ieškome naujų sprendimų, kaip pakeisti produktų savybes, išgauti dar unikalesnius skonius. Siekiame, kad desertas taptų kultūra, pojūčiu, bendravimu, neatsiejamu nuo rankų darbo ir kruopščiai atrinktų ingredientų.“ Būti inovatyviam – daryti tai, ką labiausiai mėgsta A. Gadžijevas teigia, kad inovatyvios idėjos gimsta tik dirbant mėgstamą darbą. „Inovacijos – tai viskas apie mėgstamą veiklą ir savęs realizaciją. Nepatikėsite, bet didžioji dalis mano šokoladinėje dirbančių konditerių yra nebaigę konditerijos mokslų – mokytojai, geodezininkai ir kt. Tačiau niekas jiems nesutrukdė pakeisti savo veiklos krypties ir užsiimti tuo, ką mėgsta labiausiai. Patikėkite – tai ypač talentingi darbuotojai“, – atvirai kalbėjo A. Gadžijevas. Pasak jo, labai dažnai mus dar mažus įspraudžia į rėmus, kurie mums, galbūt, yra visiškai nepriimtini. „Suaugę mes blaškomės, bandome juose įsitekti, nesijaučiame laimingi. Tik nedaugeliui užtenka drąsos palikti viską, kas neteikia džiaugsmo, ir visa galva pasinerti į mėgstamą veiklą, net jeigu reikia pradėti nuo pirmoko lygmens“, – tvirtai įsitikinęs A. Gadžijevas.