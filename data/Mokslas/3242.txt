„Sveikiname jus „Samsung“ vartotojau! Jūsų „Galaxy J5 (2016)“ laimėjo (1) „Google“ dovaną!“, - buvo rašoma skaitytojos mobiliajame naršant „Google“. Toliau tekste dėstoma, kad laimingieji renkami kiekvieną šeštadienį, tam, kad jiems būtų padovanota dovana. „Ši nemokama dovana yra išskirtinai TIK „Samsung“ naudotojams iš Lietuvos! - tačiau toliau tekste dėstoma, kad dovaną dar reikia laimėti. - Jūs buvote išrinktas laimėti dovaną iš „Samsung“, kurios vertė gali siekti net 1 050 eurų, jei teisingai atsakysite į sekančius 4 klausimus.” Tokiau tekste yra pristatoma viktorinos paslauga „Mobilwin“, nurodyta, kad jos kaina – 2,9 euro per savaitę. Taip pat nurodytas telefono numeris, kuriuo galima susisiekti, bet juo atsiliepia autoatsakiklis lietuvių kalba, kuris siūlo arba nutraukti prenumeratą, arba palikti balso pranešimą. Be to, reikalaujama, kad paliekantys balso pranešimą nurodytų ir telefono numerį, kuris jau yra šios paslaugos abonentu. Nurodoma, kad paslaugą teikia „Nobinet Ltd“, įsikūrusi Seišeliuose, o įmonė nebendradarbiauja su išvardytais prekės ženklais ar produktais.  „Google“ atsiųsto skelbimo tinklalapio atvaizdas yra akivaizdus sukčiavimo atvejis – vadinamas Fišingas (angl. phishing) yra vienas iš populiariausių internetinio sukčiavimo būdų, norint iš neatidžių arba patiklių vartotojų išgauti tik jiems žinomus duomenis (vardus, slaptažodžius, banko sąskaitos kodus, kreditinių kortelių numerius, kitus ypatingus duomenis ir pan). CERT-LT 2016 m. uždarė 555 tokio tipo tinklalapius“, - rašoma Ryšių reguliavimo tarnybos (RRT) komentare DELFI. „Žmonės galvoja, kad vieną kartą nusiuntė SMS, sumokėjo ir viskas. Tai prenumeratos žaidimas, nuolat eis žinutės, bus sunku atsisakyti prenumeratos. Mėnesio telefono sąskaitos patuštins kišenes, - sakė IT specialistas Marius Pareščius. - Žaidimas atrodo įtartinai, manau, kad bus apgaudinėjami žmonės, tikėjusieji prizų negaus.“ Bendrovė „Samsung“ DELFI nurodė, kad „su šia veikla nėra niekaip susijusi“. RRT įspėja, kad šiuo atveju matoma, kaip „žvejojami“ duomenys. Paaiškinama, kad šiuo atveju Fishingo atvejį identifikuoja: netikslus „Google“ svetainės adresas ir turinys su gramatinėmis ir stiliaus klaidomis. „Ryšių reguliavimo tarnyba prašo pranešti apie šį atvejį tinklalapyje https://www.cert.lt/pranesti.html ar elektroniniu paštu cert@cert.lt pateikiant papildomus duomenis. Neturint papildomos informacijos negalime užkirsti kelią šiam sukčiavimo atvejui ir uždaryti tinklalapį“, - dėstoma komentare. Primenama, kad „visi tinklalapiai kurie susiję su „Google“, visada adresas baigsis google.com (pavyzdžiui, docs.google.com, maps.google.com) atitinkamai ir su .lt. Visais kitais atvejais - 99 proc. - Fišingas“.