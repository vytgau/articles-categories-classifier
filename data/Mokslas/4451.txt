eEurostato duomenimis, 16 proc. žmonių apsipirkinėjančių internete tai daro užsienio elektroninėse parduotuvėse. Kaip pagrindinius motyvus apsipirkinėti užsienyje, respondentai įvardina mažesnę kainą ir didelį prekių asortimentą. „Pigu.lt“ rinkodaros direktorė Giedrė Vilkė pripažįsta, kad vietinės interneto parduotuvės šiais aspektais nėra pajėgios konkuruoti su pasaulio gigantais, tokiais kaip „Amazon“, „eBay“ ar „AliExpress“. „Jei pirkėjui reikia labai plataus asortimento, jei jam reikia kažkokios labai nišinės prekės, kurią jis gali rasti tik amazone, šioje vietoje mes niekada nesukonkuruosime. Bet ne toks mūsų tikslas. Mūsų tikslas yra tenkinti kasdienius kliento poreikius. Iš „Ebay“, „Amazon“ perkama tada, kai reikia patenkinti išskirtinius poreikius. Arba jei perka kažkokį itin didelį daiktą, tada bando ieškoti geresnės kainos, žiūri, gal iš Kinijos verta atsisiųsti“, - sako G. Vilkė. Kainų skirtumai dažniausiai nedideli Atsitiktinai pasirinktų populiarių elektronikos prekių kainų palyginimas tarp Lietuvos ir užsienio parduotuvių parodė, kad kainų skirtumai gana minimalūs, o kai kas Lietuvoje net siūloma pigiau. Pavyzdžiui, skaityklė „Touch Lux 3“ „Ebay“ su siuntimu kainuoja 119 eur.,o lietuviškose internetinės prekybos parduotuvėse kaina svyruoja nuo 118 iki 136 eur. Nusprendus pirkti 64 GB „Kingston“ atmintuką iš „Ebay“, jis kainuos 17 eur., Lietuvoje tokio paties kaina svyruoja nuo 16 iki 20 eur. O radijo imtuvas „Sencor SRD 215“ „Pigu.lt“ parduotuvėje kainuoja 17 eur. Pigiausia rasta tokia pat prekė „Ebay“ - 20 eur., tačiau dar reikės sumokėti 5 eur. už siuntimą. Elektroninės komercijos konsultantas Vytautas Vorobjovas aiškindamas šią situaciją išskiria keletą priežasčių, viena iš jų – vis didesnė Lietuvos integracija į Europos Sąjungos (ES) rinką. „Mūsų mažmenininkai nebėra pririšti prie vietos tiekėjų, vietos didmenininkų, jei jiems nepatinka kainos, jie važiuoja ir nusiperka iš didmenininkų kitose Europos valstybėse. Europos Sąjungoje įvairiausiai kovojama su visokiais barjerais, dėl to kliūčių paimti ir atsivežti prekių iš kitų rinkų, jei jų už norimą kainą nerandi čia, lieka vis mažiau ir mažiau. Tad didesni vietiniai žaidėjai tiek savo derybine, tiek perkamąją galia gali gauti geras sąlygas“, - aiškina V. Vorobjovas. Pasak V. Vorobjovo, sumažėjusioms elektronikos kainoms įtakos turėjo ir euro įvedimas: „Vartotojai iškart puolė ieškoti, kur kainos kilo, daliai dalykų kainos tikrai kilo, o daliai dalykų kaip tik susilygino į mažesnę pusę.“ Be abejo, kai kurias prekes užsienyje vis dar galima nusipirkti pigiau, tą pripažįsta patys prekybininkai. Pavyzdžiui, ausinės „Kendwood KH-KR900“ Lietuvoje kainuoja nuo 129 iki 151 eur., o „eBay“ – 115 eur. Mobiliojo telefono kaina „SONY Xperia M4“ Lietuvoje svyruoja nuo 188 iki 224 eur., o „eBay“ jį galima nusipirkti vos už 137 eur. Todėl ieškant geriausios kainos, ekspertai pataria visada peržiūrėti tiek Lietuvos, tiek užsienio pardavėjų pasiūlymus ir nuspręsti, kuris pasirinkimas jums yra priimtiniausias. „Visada yra vartotojų, kurie net esant nedideliam kainos skirtumui lietuviško pardavėjo nenaudai, jie vis tiek pirks iš lietuviško pardavėjo, nes jiems bus ramiau. Juos aptarnauja lietuvių kalba, jie susimoka sau įprastu mokėjimo būdu, tarkim pristatant prekes į namus, jie ramesni dėl garantijų ir grąžinimo, tai vietiniai pardavėjai šiokių tokių privalumų turi“, - sako V. Vorobjovas Kodėl „eBay“ ir „Amazon“ nepralenks vietinių parduotuvių G. Vilkė įvardino keletą priežasčių, kodėl užsienio internetinėse parduotuvėse apsipirkinėja 16 žmonių iš 100 ir kodėl tikimasi, kad ateityje šis skaičius nedidės. „Pagrindinė priežastis, kodėl neperka iš užsienio - pristatymo kaina ir laikas. Mes turime atsiėmimo punktus, kas leidžia žmogui tą pačią dieną užsisakius atsiimti prekę. Ir tai nekainuoja. Jis gali greitai tą prekę gauti. Globalių žaidėjų pristatymo terminas yra 14 dienų. Jei man prekės reikia čia ir dabar, tai aš niekada nesirinksiu užsienio parduotuvės, nesvarbu, kokį platų asortimentą turėtų ir kokią gerą kainą turėtų.“, - sako G. Vilkė. Kitos priežastys, kodėl vietiniai pardavėjai yra patrauklesni vartotojams – sudėtinga komunikacija su užsienio parduotuvėmis ir kebli prekių grąžinimo procedūra. „Globalus žaidėjas neprisitaiko prie vartotojų, jis negali atsakyti į klausimus jo kalba. Tai labai svarbus momentas. Pavyzdžiui, mano mama, kuriai netoli 60 metų, ji perka internetu ir ji nekalba anglų kalba, jai yra esminis dalykas tik pirkti pas lokalų žaidėją. Klientas mums gali rašyti laišką, jis gali mums paskambinti. Jokiam globaliam žaidėjui negalima paskambinti. Klientas gali ateiti į mūsų parduotuvę ir spręsti problemas, jis gali pasikonsultuoti jam rūpimais klausimais, grąžinti prekes. Priežastis, kodėl maža dalis perka iš užsienio - prekių grąžinimo procedūra. Žmonėms fizinė prekybinė vieta asocijuojasi su patikimumu. Ir patikimumas asocijuojasi su galimybe grąžinti prekes, atgauti pinigus“, - teigia G. Vilkė. Tiek per „eBay“, tiek Lietuvoje smulkius aksesuarus bei drabužius pardavinėjantis Rokas pastebi, kad lyginant su pirkėjais iš užsienio, lietuviams prekių grąžinimas yra itin svarbus: „Daugiausiai užsieniečių pas mus perka iš didžiosios Britanijos, tai geras dalykas yra tas, kad jie nėra tokie priekabūs ir beveik niekada negrąžina prekių. Lietuvoje maždaug penktadalis pirkėjų grąžina prekes.“