Tačiau kaip jaučiasi darbuotojai, kuriems jis vadovauja? Ar E. Muskas griežtas vadovas ir valdo sunkia darboholiko ranka? Iš tikrųjų jo buvę „SpaceX“ darbuotojai prisimena nemažai privalumų, apie kuriuos net nepagalvotume. „SpaceX“ – E. Musko asmeninė kosmoso agentūra. Tai buvo jo svajonė, o kartu ir verslo planas, į kurį jis vienu metu investavo visus savo iš praeities verslų turėtus milijonus. E. Muskas nuolat prižiūri „SpaceX“ projektus, domisi naujausiomis technologijomis, asmeniškai dalyvauja demonstracijose ir bandymuose. Nemažai kompanijos pasiekimų būtų neįmanomi, jei ne jo, kaip aistringo vadovo ir mokslo gerbėjo, prisilietimas. Žinoma, kad E. Muskas ne kartą yra miegojęs ant posėdžių salės grindų, nes niekaip negalėjo vykti namo neužbaigęs darbų. Visa tai – geros verslininko savybės, tačiau kaip jaučiasi darbuotojai tokioje aplinkoje? Pasirodo, visai maloniai. Visų pirma, aišku, dėl to, kad „SpaceX“ turi didžius tikslus – visuomet smagu dirbti įmonėje, kuri siekia daugiau nei kitos. Tačiau ir pats E. Muskas yra geras savo įmonės darbuotojams. Joshas Boehmas, buvęs „SpaceX“ darbuotojas, pasidalino savo patirtimi su kitais interneto naršytojais. Štai kokius geriausius darbo su Elonu Musku privalumus jis išskyrė. 1. Paprasti gyvenimo malonumai Net ir aukštųjų technologijų įmonėje reikia paprastų patogumų. Štai J. Boehmas prisimena, kad „SpaceX“ darbuotojai galėjo nemokamai pavalgyti, pasimėgauti kava ar net šaldytu jogurtu. Su saldumynais prieš akis geriau lengviau galvoti apie raketas ir erdvėlaivius. 2. Motyvacija E. Muskas yra neįtikėtinai užimtas žmogus. Kartais juokaujama, kad jis tikriausiai turi išradęs kokį nors prietaisą, kuris jam suteikia daugiau laiko nei turi paprasti mirtingieji. Visgi, E. Muskas dažnai suranda laiko padrąsinti savo darbuotojus atsiųsdamas jiems elektroninius laiškus ar pasakydamas kokią kalbą, kurioje dėkoja už pasiekimus ir ragina dirbti dar energingiau naujiems tikslams pasiekti. Motyvacines kalbas „SpaceX“ yra sakę ir kiti. Pavyzdžiui, George Takei ar Jeremy Edberg, vienas iš pirmųjų „Reddit“ darbuotojų. 3. Masažas Jei jūsų nežavi nemokama kava ir šaldytas jogurtas, turėtų sužavėti masažuotojų paslaugos. Ilgos darbo valandos, griežti terminai ir didžiulė atsakomybė neišvengiamai kelia daug streso, o atsipalaidavimui darbuotojai gali pasinaudoti masažo paslaugomis. 4. Garsenybės J. Boehmas pasakojo, kad „SpaceX“ gamyklose dažnai lankosi garsenybės. Darbuotojai yra pastebėję Jennifer Aniston, Josephą Gordon-Levittą, Willą Smithą ir Morganą Freemaną. Kai kurie vizitai darbuotojams būna didelė staigmena – garsenybės tiesiog užsuka pasižvalgyti. 5. Kino seansai E. Muskas „SpaceX“ darbuotojams yra išpirkęs ištisas kino teatro sales, kad darbuotojai kartu galėtų pamatyti „Gravitaciją“ ir „Marsietį“. J. Boehmas prisimena, kad fantastiniai filmai atrodo visai kitaip, kuomet salėje sėdi tarp protingų raketų inžinierių. Galiausiai, didžiausias privalumas vis tiek yra pasiekimo džiaugsmas. Darbuotojai su nekantrumu laukia naujų paleidimų ir šokinėja iš laimės, jei jų idėjos suveikia. Tokiomis akimirkomis atrodo, kad visas darbas turėjo didžiulę reikšmę, o visi masažai, šaldyti jogurtai ir kino filmai lieka antrame plane.