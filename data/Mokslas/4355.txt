„Lietuvos bendrovės yra nedidelės, todėl negali konkuruoti su pasaulinės rinkos milžinėmis. Tačiau su turimais ištekliais jos padaro neįtikėtinai daug. Jos kuria išskirtinius produktus, koncentruojasi į nišines rinkas ir ten užima tvirtas pozicijas. Pavyzdžiui, nuvykdamas į Indiją, kurioje greitai vyks gamybos proveržis ir kur reikia būtų būti jau šiandien, aš matau Lietuvos bendroves“, – teigia Vokietijos lazerių bendrovės „Dilas“ technologijų vadovas Jensas Biesenbachas. Pranešme žiniasklaidai rašoma, kad ne vieną kartą Lietuvoje viešėjęs Jungtinių Amerikos Valstijų bendrovės „nLight“ globalių operacijų vadovas Lynnas Sheenanas pastebi, kad Lietuvos bendrovės ir kartu visa industrija, vystydama tyrimų ekosistemą, sparčiai tampa vienais iš lazerių technologijos rinkos lyderių. „Lankantis Lietuvoje man įdomu stebėti, kaip šalies bendrovės, buvusios komponentų tiekėjomis kitoms industrijos įmonėms, tampa integruotų sistemų gamintojomis ir sudėtingų mechanizuotų sprendimų kūrėjomis“, – pastebi fotonikos industrijos ekspertas. Europos fotonikos pramonės konsorciumo generalinis direktorius Carlosas Lee, ketvirtą kartą lankęsis Lietuvoje, pastebi, kad Lietuvos stiprybė – universitetai bei tyrimų ir eksperimentinės veiklos centrai, kurie padeda į industriją įsilieti naujoms bendrovėms. „Lietuvos lazerių industrija nėra statiška. Visame pasaulyje sėkmingai dirba brandžios šalies įmonės, tokios kaip „Altechna“ ar „Ekspla“, tačiau industrija nuolat atsijaunina, nes atsiranda jaunų bendrovių, kurios kuria naujus dalykus ir nori juos pristatyti pasauliui. Taigi šalies lazerių industrija nuolat vystosi, auga“, – pastebi C. Lee. L. Sheenano teigimu, žvelgiant į Lietuvos lazerių industrijos praeities pasiekimus ir ilgalaikę valstybės strategiją, atrodo, kad šalies bendrovės dirba būtent tose srityse, kuriose jos turi perspektyvą pasiekti puikių rezultatų ateityje. Be to, konferencijos dalyviai atkreipė dėmesį ir į stiprų šalies fotonikos klasterį. Šiuo Lietuvos lazerių asociacija vienija daugiau nei 20 sektoriaus bendrovių.