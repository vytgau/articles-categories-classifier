Pirmą kartą DSS ITSEC kibernetinio saugumo konferencijoje dalyvaus daug dėmesio sulaukęs „IBM Watson“ dirbtinio intelekto robotas „NAO“, kuris kartu su Europos Tinklo ir informacijos saugumo agentūros strateginių operacijų vadovu Steve Purseru ir plačiai žinomu šifravimo standarto kūrėju Philipu Zimmermannu pasirodys pirmoje konferencijos ryto sesijoje. 2016 metai pasižymėjo keliais svarbiais Europos Sąjungos ir tarptautinio lygio įvykiais skaitmeninės ekonomikos plėtros kontekste – priimtas daug diskusijų sulaukęs asmens duomenų apsaugos reglamentas, suformuota ir patvirtinta visuotinė ES kibernetinio saugumo strategija, taip pat aktyviai dirbama ties Europos skaitmeninės rinkos formavimu. Apie šiuos ir kitus srities įvykius visą dieną konferencijos dalyviai diskutuos devyniose paralelinėse sesijose. Nagrinėdami visuotinio tinklo pliusus ir minusus ekspertai teiks savo nuomonę tokiais klausimais kaip dabartiniai ir ateities kibernetiniai pavojai, šiuolaikinės kibernetinės rinkos plėtra ir strategija; bus kalbama apie naujus kibernetinį saugumą reguliuojančius įstatymus ir reglamentus, taip pat apie naujus srities technologinius sprendimus. Konferencijos metu galima bus stebėti įvairius Vokietijos, Didžiosios Britanijos, Lietuvos, Lenkijos, Ukrainos, Latvijos ir kitų šalių ekspertų-programišių pristatymus. Dalyvauti konferencijoje kviečiami registruotis verslo ir IT specialistai ir vadovai, auditoriai, rizikos valdytojai, asmens duomenų apsaugos specialistai. Registruotis galima užpildžius registracijos anketą konferencijos interneto svetainėje. Visus konferencijos ekspertų pranešimus bus galima tiesiogiai klausyti ir stebėti renginio interneto svetainėje.