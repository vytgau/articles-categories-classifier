Bendrovė žmonių dėmesį patraukė Europos Sąjungoje nemokamai dalijusi savo mokėjimo korteles ir jas nemokamai siųsdama paštu, nors vėliau pastaroji paslauga apmokestinta. Tačiau vartotojus vis dar domina įmonės siūlomi nemokami pinigų pervedimai iš bankų sąskaitų į „Revolut“ ir tarp „Revolut“ klientų, valiutos konvertavimas dažniausiai oficialiam kursui prilygstančiu valiutos kursu, ar nemokamas pinigų gryninimas visuose bankomatuose iki 200 svarų sterlingų. Tiesa, anksčiau nemokamai vienu kartu išsigryninti buvo galima didesnę sumą. - Esate vienas iš dviejų lietuvių, dirbančiame „Revolut“. Kada prisijungėte prie bendrovės? - „Revolut“ naudoju nuo paslaugos sukūrimo, nuo pat pradžių, o prie kompanijos prisijungiau šiemet, nuo metų pradžios. Nors tai nėra daug, bet žinant kaip greitai kompanija keičiasi, 3 mėnesiai jaučiasi kaip 3 metai. Dabar esu atsakingas už naujai išleidžiamą produktą verslui, kuris dabar yra testuojamas uždaroje beta versijoje. Jame dalyvauja ir kelios įmonės iš Lietuvos, kai iš viso testuojančių yra apie 40. - Jūs gyvenate Londone, ar dirbate iš Lietuvos? - Dirbu Londone, ten dirbau ir anksčiau, įmonėse „Euromonitor International“, „TransferGo“. Tačiau kiekvieną savaitgalį skraidau pas šeimą į Lietuvą, į Vilnių. Jeigu viskas bus gerai, turbūt šeimai teks keltis čia. - Kada persikėlėte dirbti į Londoną? - Prieš gerus 5-erius metus, neskaitant studijų metų Jungtinėje Karalystėje, Notingeme. Nors ir Lietuvoje yra pakankamai darbo, tiek startuolių pasaulyje, tiek korporacijose, tačiau norint įdarbinti save pilna apimtimi ir įprasminti mokslus, neprarasti kalbos įgūdžių, mano pasirinkimu tapo Londonas. Dabartinė mano karjera „Revolut“ man yra labiausiai iššūkius keliančiu tramplynu į pasaulinius vandenis, kol dar tai leidžia metai ir sveikata (juokiasi). - Jūs ne vienas įmonėje kalbate lietuviškai? - Ne, įmonėje dar yra Valdas, vienas pirmųjų kompanijos inžinierių, su kuriuo kalbame lietuviškai. Iš viso įmonėje yra 17 tautybių atstovų: ir iš Rusijos, Ukrainos, Indijos, Lenkijos, Kanados, Šveicarijos, Ispanijos ir taip toliau. Iš viso apie 100 darbuotojų. Mūsų biurai yra trijose vietose: Londone, Krokuvoje ir Maskvoje. Londone yra būstinė ir antiteroristinis pinigų plovimo ir prevencijos skyrius, verslo plėtros ir finansų skyrius, Maskvoje – IT ir inžinerija, dizaino skyrius, o Lenkijoje – klientų aptarnavimo skyrius. - Kuo ypatingas jūsų darbas „Revolut“? - Kai mūsų yra tik 100 žmonių, turime dirbti 1,5 karto, dvigubai daugiau ir stipriau negu mūsų konkurentai. Pas mus – ne 8 darbo valandų, o labiau 14-16 valandų darbo diena. Akivaizdu viena, kad greitis – vienas iš sėkmės veiksnių. Bet Londone apskritai 8 valandų darbo diena retai pasitaiko. Tempas yra nežmoniškas, kai grįžti į Vilnių, atrodo, kad grįžai į vienkiemį, kur tai Lietuvos glūdumoje, kur labai ramu ir gera. - Tai dėl to ir sakote, kad taip dirbate, kol leidžia sveikata? - Taip, kol sveikata leidžia, nes, aišku, kad sveikata yra svarbiausia, bet startuolių pasaulyje dauguma yra jauni, greiti, techniniai žmonės ir gal dėl to jaunumo ilgos darbo valandos bent jau kol kas neatsiliepia sveikatai. Startuolių pasaulyje, manau, amžiaus vidurkis siekia iki 30. Bet korporaciniame pasaulyje Jungtinėje Karalystėje jis kiek didesnis. Tačiau įdomu tai, kad Lietuvoje ir korporaciniame pasaulyje dirba 5-7 metais jaunesni žmonės, nei korporacijose čia. - Ar buvo sudėtinga įsidarbinti „Revolut“? - Žinoma, nes šiame etape kompanija nebegali darbinti bet ko ir gaišti laiko mokymams, reikia žmonių, kurie iškart gali pradėti dirbti, nuo pirmos dienos. Negalime sau leisti gaišti nei žmonių, nei kompanijos laiko mokymams. Mano specializacija – tarptautinio verslo plėtojimas, šioje srityje dirbu 10 metų. Vis tik, reikia pasakyti, kad Lietuvoje ir kitose kaimyninėse šalyse sustiprinti tikslieji mokslai ir matematika davė savo, manau, Lietuva IT srityje proporciškai turi gerą kapitalą, nors šių specialistų galėtų būti ir dar daugiau. - Kada planuojate pristatyti dabar testuojamas naujoves? - Verslo produktas dabar intensyviai ruošiamas, jis turėtų startuoti vasarą, o gal net ir greičiau. Tai priklauso nuo įmonių atsiliepimų ir pridedamo funkcionalumo. DELFI primena, kad finansinių sprendimų ir mokėjimų startuolis „Revolut“ buvo įkurtas Londone, 2015 m. liepą. Darbo patirties bankuose „Credit Suisse“ ir „Lehman Brothers“ turintis jo įkūrėjas ir vadovas Nikolajus Storonskis šio verslo ėmėsi tuomet, kai pastebėjo, kad užsienyje patiria problemų atlikdamas įprastas finansines operacijas ar norėdamas išsigryninti pinigų.  Šiemet jis atvyks į Vilnių, į technologijų ir inovacijų festivalį LOGIN, kuris vyks gegužės 24-26 dienomis. Renginys šiemet oficialiai prasidės gegužės 24 d., kai Vilniaus „Tech Parke“ – 9 tūkst. kv. m ploto technologijų ir startuolių židinyje – startuos LOGIN „Startup Fair“. Gegužės 25–26 d. festivalis tęsis ir persikels į skirtingas miesto erdves, kur vyks tradiciniai LOGIN renginiai.