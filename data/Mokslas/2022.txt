Be to, kompanija siūlo vartotojams prenumeruoti pirmaujančių transliuotojų ir sporto organizacijų vaizdo turinį bei pačios kompanijos sukurtą turinį. Nuo ketvirtadienio ši funkcija yra prieinama ribotam skaičiui vartotojų Jungtinėse Valstijose, tačiau vėliau ją numatoma pasiūlyti visiems, rašo „TechCrunch“. „Vaizdo peržiūra nebūtinai turi būti pasyvi“, – savo tinklaraštyje parašė „Facebook“ įkūrėjas Markas Zuckerbergas. Ekspertai pažymi, kad „Facebook“ ketina konkuruoti su „YouTube“ ir korporacija „Disney“, kuri taip pat nusprendė įžengti į šį segmentą, bei tradiciniais televizijos kanalais. Atskira „Facebook“ juosta vaizdo įrašams Amerikoje atsirado praėjusiais metais, tačiau iki šiol čia buvo daugiausia skelbiami mėgėjiški vaizdo klipai ir trumpi naujienų pranešimai, pažymi BBC. Kai kurios vaizdo programos naujoje juostoje truks daugiau nei dešimt minučių, o tai yra gerokai daugiau, nei žmonės praleidžia žiūrėdami vaizdo įrašus socialiniame tinkle. „Facebook Watch“ bus pritaikyta kiekvienam vartotojui, čia bus rodomi vaizdo įrašai, kuri patinka draugams. Internetinių vaizdo įrašų rinka „Facebook“ gali tapti papildomu pajamų šaltiniu. Kol kas išskirtinai „Facebook“ partneriai gaus 55 proc. pelno iš reklamos, o likusi dalis teks „Facebook“. Spauda skelbia, kad kompanija jau pasirašė sutartis su „Vox Media“, „BuzzFeed“, ATTN, „Group Nine Media“ ir kitomis bendrovėmis, kurių auditoriją sudaro vadinamieji „milenialai“ (30-40 metų amžiaus žmonės). Šiemet gegužę skelbta, kad, JAV socialinio tinklo „Facebook“ duomenimis, žmonių, prisijungiančių prie socialinio tinklo bent kartą per mėnesį, skaičius išaugo iki 1,94 mlrd. žmonių, iš jų beveik 1,3 mlrd. vartotojų prie socialinio tinklo prisijungia kasdien. Šiemet balandį skelbta, kad pasaulyje yra 7,5 mlrd. gyventojų.