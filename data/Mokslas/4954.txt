Pranešime žiniasklaidai teigiama, kad tarp galimų grėsmių neišvengiamai bus išpirkos reikalaujančių kenkėjiškų programų, trojanų, „botnet“ tinklų ir sukčiavimo atvejų, kaip apsimestinės svetainės ar fiktyvios loterijos. „Per pastarąjį pusmetį pasirodė tokie išpirkos reikalaujantys kenkėjai, kaip „Locky“ ar „Android.Trojan.SLocker.CV“, nukreipti į kompiuterius ir išmaniuosius telefonus. Šio tipo kenkėjų banga nesiruošia slopti, o tokia patraukli tema, kaip olimpinių žaidynių naujienos, gali sukčiams privilioti daugiau aukų“, – teigia „eScan“ antivirusines programas platinančios įmonės „Baltimax“ regiono vadybininkas Sergejs Romanovskis. Vartotojai šiuo metu turėtų būti atidesni naršant internete – nespausti nežinomų nuorodų, žadančių išskirtinius olimpiados vaizdus ar naujienas, taip pat nevesti savo asmeninių duomenų fiktyviose svetainėse, viliojančių prisiregistruoti dėl išskirtinio turinio. Tokie pasiūlymai gali plisti tiek socialiniuose tinkluose, tiek per šlamštlaiškius. „eScan“ atstovai pabrėžia, kad labiausiai reikėtų saugotis patekimo į „botnet“ tinklus, kurie leidžia programišiams nuotoliniu būdu valdyti užkrėstus kompiuterius ir pasitelkti juos platinant kitas atakas, kaip DDoS. Pasitikrinti, ar kompiuteris nedalyvauja „botnet“ tinkle, galima CERT-LT puslapyje www.cert.lt/tikrinti. Tarp kitų jau fiksuojamų grėsmių – sukčiavimo atakos, viliojant vartotojus į apsimestines svetaines, kurių domenuose naudojami žodžiai „rio“, „rio2016“ ir pan. Tokiose svetainėse vartotojams siūloma pigiau įsigyti bilietų į olimpiados renginius bei varžybas, siekiant išvilioti asmeninius bei mokėjimo kortelių duomenis. Pasak saugumo ekspertų, vartotojams derėtų būti atsargesniems ir dėl fiktyvių loterijos pranešimų. El. paštu jau plinta šlamštlaiškiai, pranešantys apie neva laimėtus bilietus ar kitus prizus. Kad būtų įtikinamiau, šie el. laiškai parašyti anglų ir portugalų kalbomis, neva juos išsiuntė Olimpinis komitetas ir Brazilijos vyriausybė. Tokiu būdu sukčiai bando išvilioti asmeninius duomenis, kurių prašoma atsiųsti norint atsiimti laimėjimą. „Vartotojai turėtų būti labiau skeptiški tokių fiktyvių laimėjimų atveju – ar tikrai dalyvavote kažkokioje loterijoje, ar yra oficialiai paskelbta informacija apie vykdomą žaidimą ir jo prizus. Jei el. laiške siūloma kažkas, kas skamba pernelyg gerai, kad būtų tiesa, greičiausiai tai bus eilinė sukčių apgaulė“, – komentuoja „Baltimax“ atstovas S. Romanovskis. Siekiant išvengti sukčių pinklių patariama nespausti nežinomų nuorodų, nesisiųsti ir nediegti nežinomų programų – rekomenduojama programas diegti tik iš oficialių gamintojų puslapių. Taip pat patariama apsaugoti savo įrenginius jiems skirtomis antivirusinėmis programomis, laiku atnaujinti operacinę sistemą bei naudojamas programas.