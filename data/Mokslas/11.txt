Kad akumuliatoriaus energija kuo ilgiau neišsektų, atkreipkite dėmesį į toliau išvardytus svetainėje techadvisor.co.uk pateiktus patarimus. Jei baiminatės, kad telefonas išsikraus tada, kai neturėsite galimybės jo įkrauti prijungę prie elektros tinklo, visų pirma, nepamirškite, kad akumuliatoriaus galiojimo trukmė tikrai nebegalinė – nesitikėkite, kad jis nekels problemų ilgiau nei trejetą, geriausiu atveju, penketą metų. Aišku, yra tam tikrų gudrybių, padėsiančių kuo ilgiau išlaikyti akumuliatorių kokybišką. Daugelis išmaniųjų telefonų gamintojų nurodo, kad įrenginių akumuliatorių kokybė akivaizdžiai ima prastėti po 300–500 ciklų. Pavyzdžiui, „Apple“ teigia, kad tūkstantį kartų įkrovus jų siūlomų nešiojamųjų kompiuterių akumuliatorių talpa sumažėja iki 80 proc. Kai taip nutinka, akumuliatorių galingumas tolydžio mąžta, todėl jų tiekiamos energijos pakanka vis trumpiau. Kad ir kokia operacinė sistema veikia įrenginyje, jo akumuliatoriaus kokybę padedantys išlaikyti principai yra tokie pat. Ko gero, daugiausia abejonių, kylančių svarstant, kas mažiausia kenkia akumuliatoriui, susiję su įkrovos lygiu, kurį pasiekus įrenginį jau reikia įkrauti arba atjungti nuo elektros šaltinio. Ar būtina laukti, kol akumuliatorius visiškai išsikraus, o tada įkrauti jį šimtu procentų? Jaustis užtikrintai atsakant į šį klausimą dažnai neleidžia kažkur nugirsta informacija apie vadinamąjį akumuliatoriaus atminties efektą. Kada derėtų įkrauti telefoną? Pagrindinė taisyklė, galiojanti naudojant ličio jonų akumuliatorius, – pasirūpinti, kad jų įkrova beveik visada siektų 50 proc. Jei įkrovos indikatorius rodo mažiau nei 50 proc., esant progai, trumpam prijunkite įrenginį prie elektros tinklo. Jei kelis kartus per dieną taip padarysite, tikrai pavyks palaikyti reikiamą įkrovos lygį. Nepamirškite, kad iki 100 proc. įrenginio krauti tikrai nereikia. Jei vis dėlto įkrausite akumuliatorių iki galo, jokios katastrofos, žinoma, neįvyks – juk kartkartėmis aplinkybės verčia taip pasielgti. Tačiau žinokite, kad nuolat iki galo įkraunamo akumuliatoriaus naudojimo trukmė trumpėja daug greičiau. Taigi, optimali ličio jonų akumuliatoriaus įkrova – 40–80 proc. Tai ribos, kuriomis patariama vadovautis, sprendžiant, kada telefoną metas jungti prie elektros tinklo ir kada nuo jo atjungti. Beje, geriausia, jei akumuliatoriaus įkrova nenukris žemiau kaip 20 proc. Ar reikia laukti, kol įkrovos lygis pasieks 100 proc.? Nuo nulio iki šimto procentų akumuliatorių įkrauti rekomenduojama kartą per mėnesį. Tai yra įkrovimo ciklas, per kurį akumuliatorius iš naujo sukalibruojamas. Šį procesą galima prilyginti kartotiniam kompiuterio paleidimui, o kad būtų dar aiškiau – darbuotojo atostogoms. Šis akumuliatorių krovimo principas galioja tiek išmaniesiems telefonams, tiek nešiojamiesiems kompiuteriams. Ar galima telefoną krauti pernakt? Daugelis šiuolaikinių išmaniųjų telefonų, akumuliatoriui visiškai prisipildžius energijos, įkrovos procesą automatiškai sustabdo, todėl net per naktį neatjungiant telefono nuo elektros tinklo ypač didelės rizikos tikrai nekyla. Vis dėlto kai kurie specialistai rekomenduoja ilgai kraunamą telefoną bent išimti iš dėklo, mat šis gali lemti perkaitimą, o toks reiškinys ličio jonų akumuliatoriams ne į naudą. Ar galima naudoti bet kurį įkroviklį? Jei tik įmanoma, geriau naudokite su telefonu įsigytą įkroviklį, mat jis jūsų telefonui pats tinkamiausias. Prieš naudodami kitu prekės ženklu pažymėtą įkroviklį, įsitikinkite, kad turimo telefono gamintojas yra patvirtinęs jo tinkamumą. Iš „Amazon“ ar „eBay“ įsigyti pigūs įkrovikliai gali pakenkti telefonui. Kartais tenka išgirsti, kad naudojami pigūs pakaitalai užsidega. Kas yra akumuliatoriaus atminties efektas? Akumuliatoriaus atminties efektas – tai akumuliatoriaus, kuriam per dažnai neleidžiama visiškai išsikrauti, savybė „įsiminti“ likusios įkrovos lygį. Taigi, akumuliatorius, kuris dažniausiai pradedamas krauti nuo 20 ir kraunamas iki 80 proc., gali „pamiršti“ apie galimybę pasipildyti dar 40 proc. (0–20 ir 80–100 proc.) Nors skamba neįtikėtinai, bet ši ypatybė išties būdinga seniau išleistiems akumuliatoriams, kuriuos gaminant naudojamas nikelis (NiMH ir NiCd). Šiuolaikiniuose telefonuose sumontuoti ličio jonų (Li-ion) akumuliatoriai tokia savybe nepasižymi. Taigi, ličio jonų akumuliatoriai atminties efektui atsparūs, todėl su jais reikia elgtis visiškai kitaip – stengtis įkrauti kuo dažniau, o ne iki 100 proc. kartą per dieną, be to, stebėti, kad energija visiškai neišsektų. Ką daryti su akumuliatoriais, kurių tam tikrą laiką nenaudojame? Ličio jonų akumuliatorių nerekomenduojama ilgam palikti visiškai išsikrovusių. Jų įkrovos lygis visada turėtų siekti 40–50 proc. Nenaudojamų šio tipo akumuliatorių energijos per mėnesį sumažėja po maždaug 5–10 proc. Jei leisite akumuliatoriui visiškai išsekti, o tada ilgai jo nenaudosite, galop gali apskritai nepavykti jo įkrauti. Tokį akumuliatorių galima pavadinti nepataisomai sugadintu.