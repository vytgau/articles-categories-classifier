Daugiau nei 6 500 dalyvių, beveik 200 vizionierių – nuo žaidimų, startuolių, verslo atstovų iki pasaulinio lygio žvaigždžių ir daugiau nei 60 startuolių iš Lietuvos, Baltarusijos, Latvijos, Estijos, Rusijos ir Ukrainos – visi jie šiemet sutilpo naujose LOGIN 2017 technologijų ir inovacijų festivalio erdvėse. Renginio, prie kurio organizavimo prisidėjo beveik 300 savanorių, intrigą kūrė tradiciniai Lietuvos interneto apdovanojimai, kurių metu išdalinti 27 lietuviškieji interneto „Oskarai“. Šiemet LOGIN inovacijų ir įkvepiančių minčių ištroškusius protus pasitiko atsinaujinęs – išaugęs tradicinius dviejų dienų renginio rėmus ir įvairius pranešimus šiemet padalinęs į tris dienas – festivalis šį kartą vyko ne „Litexpo“ parodų rūmuose, bet skirtingose Vilniaus miesto erdvėse, kiekvieną unikalią vietą pritaikant specifinei konferencijos tematikai. Pavyzdžiui, „LOGIN Startup Fair“ mugė, kurią organizavo „Verslios Lietuvos“ „Startup Lithuania“ komanda, įsikūrė Sapiegų rūmuose „Tech Parke“. Festivalio dalyviai čia galėjo susipažinti su daugiau nei 60 startuolių iš Lietuvos, Baltarusijos, Latvijos, Estijos, Rusijos ir Ukrainos, pranešimus skaitė 20 profesionalių pranešėjų, atstovaujančių žymius pasaulio startuolius, vyko meistriškumo klasės industrijos profesionalams, rašoma pranešime žiniasklaidai. „Kasmet siekiame pakviesti kuo įvairesnių verslo, IT ir kitų sričių atstovų, kurių pranešimai geriausiai atskleistų technologijų ir inovacijų festivalio idėją – supažindinti ir dalytis patirtimi. Festivalis seniai nebėra tik technologijomis gyvenančių žmonių susibūrimo vieta, tad sau patinkančią temą šiemet atrasti galėjo bet kuris LOGIN lankytojas. Džiugu, kad šiemet pavyko įgyvendinti daug „pirmų kartų“ – naujos erdvės, ilgesnė festivalio trukmė, surengtos tarptautinės dronų varžybos ir dar ilgesnis bei įvairesnis pranešėjų sąrašas. Pagal tai, koks gyvas šiomis dienomis buvo Vilniaus miestas, galime spręsti – LOGIN 2017 pavyko“, – šypsosi LOGIN direktorė Ieva Dirvonskaitė. Festivalyje pranešimus skaitė: Steve Murphy – vienas laukiamiausių pranešėjų, kurio biografijos detales skolinosi net kino kūrėjai, o jo pranešime – ne tik detalės apie legendinę narkotikų prekeivio Pablo Escobar bylą ir jo sugavimą, bet ir patarimai, kaip kovoti su narkotikų propaganda; Alexander Bard – kiberfilosofas, kontroversiškas pranešėjas, kažkada, kaip pats sako, dirbęs sekso darbuotoju, dabar apžvelgiantis medijų revoliuciją; Adena Friedman – kompanijos „Nasdaq“ prezidentė ir generalinė direktorė, „Nasdaq“ pavertusi globalia technologijų sprendimų įmone; David Mattin – pasaulinės tendencijų ir įžvalgų analitikų komandos vadovas; Frank Swain – kiborgas, girdintis Wi-Fi; Maneesh Juneja – skaitmeninės sveikatos futuristas ir daugelis kitų. Svarbiausius bei įdomiausius pranešimus buvo galima stebėti ir internetu, tad nespėję sudalyvauti, dar tikrai turės progą atsigriebti peržiūrėdami vaizdo įrašus. „Gigabito visuomenė, apie kurią daug kalbėjome LOGIN metu, atneš ne tik visiems ir visada prieinamą 1 Gb/s spartos internetą – kiekvienam mūsų tai galimybė įsitraukti į nenutrūkstamą bendravimą, keitimąsi idėjomis ir žiniomis. Verslui tai – galimybė augti, stiprėti, būtent į tai konferencijos metu kreipėme daug dėmesio, kalbėdami tiek apie dar tik gimstančių verslo idėjų vystymą su „Telia HUB“ mentorystės programa, tiek apie kibernetinio saugumo svarbą kartu su „CyberGym“. Tikimės, kad kiekvienas LOGIN dalyvis konferencijos metu gautą įkvėpimą, žinias pritaikys praktikoje, nes tai svarbu ne tik kiekvieno mūsų gyvenimui, bet ir visos šalies gerovei“, – sako pagrindinio konferencijos rėmėjo – telekomunikacijų bendrovės „Telia“ – vadovas Kęstutis Šliužas. Jubiliejinis LOGIN sulaukė ir didžiausio žiniasklaidos atstovų dėmesio – šiais metais žiniasklaidai skirtame centre ar festivalio erdvėse darbavosi beveik 160 žurnalistų, tinklaraštininkų, filmuotojų ir fotografų. Tris dienas trukusio festivalio vinimi tapo Lietuvos interneto apdovanojimai, vykę Lietuvos nacionalinėje Martyno Mažvydo bibliotekoje, kur iš beveik 500 nominuotų projektų ar kandidatų, interneto vartotojų ir komisijos sprendimu, laimėjimais džiaugėsi 27 asmenys ar projektai. Svarbiausioje „Metų žmogaus internete“ nominacijoje triumfavo televizijos laidų vedėjas, rašytojas ir televizijos „Laisvės TV“ įkūrėjas Andrius Tapinas. Jo „Facebook“ paskyrą seka ir publikuojamus įrašus skaito daugiau nei 130 tūkst. vartotojų. „Gyvenimo pasiekimo technologijų srityje“ titulą pelnė verslininkas, visuomenės veikėjas, „Skubios siuntos“ įkūrėjas ir generalinis direktorius Vladas Lašas. Didžiausias technologijų ir inovacijų festivalis Baltijos šalyse LOGIN 2017, kurio pagrindiniai partneriai – telekomunikacijų bendrovė „Telia Lietuva“ bei VšĮ „Versli Lietuva“, gegužės 24–26 dienomis vyko Lietuvos nacionalinio dramos teatro, Kongresų rūmų, Lietuvos mokslų akademijos, Valstybinio Vilniaus Mažojo teatro, „Naujojo“ (buv. „Vaidilos“) teatro, Vilniaus „Tech Park“ bei kitose erdvėse. „LOGIN Startup Fair“ yra VšĮ „Versli Lietuva“ organizuojamas pagrindinis startuolių renginys Vidurio ir Rytų Europoje.