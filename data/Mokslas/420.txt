Šias ir kitas Visagino raidos galimybes tyrinėja naujas Vytauto Didžiojo universiteto (VDU) mokslininkų projektas, skirtas edukacijai apie atominių elektrinių veikimo principus, branduolinio saugumo svarbą ir kitus klausimus, rašoma pranešime žiniasklaidai. Visaginas yra unikalus Lietuvos miestas, įkurtas prieš 40 metų, siekiant apgyvendinti tuomet dar tik statomos Ignalinos atominės elektrinės darbuotojus. Tai yra monoindustrinis miestas, kurio ekonomika rėmėsi viena konkrečia pramonės sritimi. Šiandien, vykstant elektrinės demontavimui, miestui atėjo laikas iš naujo mąstyti apie savo tapatybę – tam bus pasitelkiami naujos kartos moksliniai tyrimai, kuriuos vykdys VDU mokslininkai, bendradarbiaudami su Ignalinos atominės elektrinės (IAE) darbuotojais, miesto savivaldybės ir bendruomenės atstovais. „Universitetas daugelį metų aktyviai bendradarbiauja ir vykdo tyrimus Visagine – kelios sociologų kartos tyrinėjo tapatybės raidą šiame regione, kaip atominės elektrinės regione vystosi miesto identitetas, VDU mokslininkai taip pat rengė energetinio saugumo studijas. Tuo tarpu šiandien pasitelkiame įvairias strategijas tam, kad padėtume miestui apibrėžti save naujai. Kuriamas virtualus turizmo maršrutas ir nauja IAE ekspozicija, atitinkanti edukacinio mokslo populiarinimo centro koncepciją, skatinamas branduolinis turizmas, kuris šiandien populiarus visame pasaulyje“, – projektą pristato jo vadovė, VDU prof. Natalija Mažeikienė. Anot mokslininkės, edukacinis ir kultūrinis turizmas Lietuvoje turi dideles dar neišnaudotas galimybes, ypač tokiose unikaliose vietovėse, kurios išsiskiria savo etnografine, demografine sudėtimi, o Visagino atveju – dar ir kaip branduolinio turizmo traukos taškas. Šis miestas yra potencialiai įdomus lankytojams Lietuvoje ir už jos ribų – tiek kaip elektrinės miestas-palydovas, „atominis miestelis“, tiek dėl savo paskirties, architektūros, istorijos ir daugiakultūrinio identiteto. Plačios švietimo galimybės – nuo fizikos ir aplinkotyros iki istorijos ir kultūros Šiuo metu visame pasaulyje itin išpopuliarėjo kelionės į įvairias vietoves, susijusias su branduoline energija. Toks turizmas skirstomas į dvi rūšis: taikaus atomo turizmui priskiriami apsilankymai saugiose, veikiančiose elektrinėse, branduolinių bandymų mokslo labui vietose, tuo tarpu kariniam atominiam turizmui – kelionės į bombų sprogimo vietas, bombarduotus Hirošimos ir Nagasakio miestus, katastrofų zonas. Saugiai demontuojama Ignalinos AE turėtų tapti populiariu taikaus atomo turistų tikslu. Branduolinis turizmas suteikia plačias galimybes visuomenės švietimui – pradedant nuo fizikos, biologijos, aplinkotyros ir baigiant istorijos, etikos, kultūros aspektais, pavyzdžiui, moksleiviams pasakojant apie branduolinio saugumo svarbą ir pasekmes aplinkai bei naujausių technologijų potencialą ieškant atsinaujinančių energijos šaltinių. Itin reikšminga branduolinio turizmo dalis – tai informacinių ir lankytojų centrų ekspozicijos, atidaromos tiek veikiančiose, tiek jau nebeeksploatuojamose atominėse jėgainėse. Šiandien branduolinių objektų vietose rengiamos ekskursijos, steigiami muziejai ir mokslo populiarinimo centrai, kuriuose vykdoma edukacinė veikla, neretai tiesiogiai susijusi su mokyklos programa. „Planuojame sukurti atominio turizmo maršrutą – kol kas virtualią jo versiją, kurią galima naudoti įvairiose programėlėse ir internete. Maršrute būtų įvairios vietos, tarp jų – ir elektrinė, kurioje veikia informacijos centras, eksponuojantis technologinius reaktoriaus veikimo bei demontavimo aspektus, ir jau dabar organizuojantis ekskursijas moksleiviams ir kitiems lankytojams. Visagine yra įdomių su atomine tematika susijusių vietų, pavyzdžiui, IAE valdymo pulto simuliatorius“, – pasakoja prof. N. Mažeikienė. Mokslininkai pabrėžia, kad apsilankymai Visagine ir jį supančiame regione šiandien yra saugūs ir nekeliantys grėsmės sveikatai – nors, žinoma, vizitai elektrinės teritorijoje vyksta tik su specialistų priežiūra.  Miesto atgimimas – atsiremiant į industrializacijos palikimą Svarbiausia žmonių grupė, kuriai būtų skirtos turistinės veiklos Ignalinoje ir Visagine – moksleiviai ir kiti lankytojai, siekiantys naujų žinių ir potyrių. Projekto mokslininkai planuoja bendradarbiauti su fizikos, chemijos, biologijos, istorijos ir geografijos mokytojais, padėti elektrinės informacijos centrui ir turizmo organizatoriams mieste parengti naujo turinio ekskursijas. Visaginas ir visas regionas yra patrauklus ne tik dėl edukacinių veiklų, bet ir šeimos arba rekreacinio turizmo galimybių – gražios gamtos, pramoginių paslaugų. Virtualus maršrutas galėtų skirti daug dėmesio technologinei pusei, atominei energetikai ir aplinkosaugai – pristatyti, kas yra branduolio fizika, kokie yra saugumo reikalavimai ir kiti moksliniai aspektai. Tačiau ne mažiau reikšminga, pasak N. Mažeikienės, būtų akcentuoti ir kultūrinius bei socialinius vietovės ypatumus. „Juk šis miestas buvo pastatytas labai savitu būdu, siekiant realizuoti tų laikų idėjas apie gerovę, remiantis tuomet egzistavusiais gerovės standartais. Apsuptas gamtos, naujoje vietoje 1970-aisiais atsirado miestas, kuris yra savotiškas industrializacijos epochos technologinis ir architektūrinis palikimas. Šiandien atsiremiant į šį įvairiapusišką palikimą, Visaginas ieško būdų ir formų kaip kurti save iš naujo“, – paaiškina profesorė. Moksliniams Visagino tyrinėjimams jėgas suvienys skirtingų sričių tyrinėtojai – sociologai, ugdymo ir komunikacijos specialistai analizuos, kaip elektrinės ir miesto pristatymą reikėtų pateikti vaikams, įvairių klasių moksleiviams, suaugusiems, senjorams, informatikai kartu su kitų sričių mokslininkais kurs virtualų maršrutą ir kitas technologines naujoves, daugiakultūriškumą branduolinio turizmo maršrute tyrinės istorikai, lingvistai, menotyrininkai. Tapo traukos centru viso pasaulio menininkams Šiandien miestas labai įdomiai konstruoja savo tapatybę per meninius projektus. Visaginas tapo menininkų traukos centru – nemažai jų gyvena šiame mieste, kiti atvyksta čia su atskirais projektais – kuria spektaklius, parodas, filmus. Praėjusiais metais buvo sukurtas dokumentinis filmas „Drugelio miestas“, atskleidžiantis šiandieninį Visagino portretą, taip pat – spektaklis „Žalia pievelė“, kuriame savo pasakojimais apie miesto ir elektrinės statymą bei uždarymą dalinosi patys jos darbuotojai ir kiti visaginiečiai. Tai labai įdomus dokumentinio teatro Lietuvoje eksperimentas, kai vietoje aktorių realūs žmonės pasakoja savo istorijas, kurias papasakoti jiems padėjo teatro profesionalai. Visaginą jau atrado D. Britanijos ir kitų šalių menininkai. Britų fotomenininkai Laurie Griffiths ir Jonty Tacon mieste atliko fotografinį tyrimą „Babochka“ („Drugelis“), kuriuo siekta atskleisti jėgainės uždarymo įtaką gyventojams. Šį pavasarį Lietuvoje taip pat bus filmuojamas serialas apie Černobylį, kurį pristatys populiarus JAV televizijos kanalas HBO. Patys projekto rengėjai taip pat numato bendradarbiavimą su menininkais. „Diskutuosime su filmų režisieriais, menininkais, bandysime būsimajame branduolinio turizmo maršrute miestą pristatyti per meną, nes dažnai būtent vizualizacija, simboliai, metaforos, išreikštos meno spalvomis ar formomis, gali sukurti visai kitokį įspūdį, nei tekstas. Tai galės būti fotografijos, filmai, kūrybinės dirbtuvės, spektakliai, performansai“, – galimybes vardija VDU projekto vadovė. „Menininkai iš viso pasaulio domisi Visaginu kaip poindustrine erdve – kas nutinka, kai nebevystomos anksčiau klestėjusios pramonės šakos, kokios yra to socialinės ir kitokios pasekmės. Tai, ką mes pergyvename čia, Lietuvoje, jie įdeda į platesnį kontekstą – juk, pavyzdžiui, ir D. Britanijoje, Vokietijoje, JAV yra daugybė monoindustrinių regionų, kurie patyrė tą patį“, – pasakoja prof. N. Mažeikienė. VDU Socialinių mokslų fakulteto inicijuotas projektas „Ignalinos atominės elektrinės (IAE) regiono branduolinio edukacinio turizmo plėtojimo didaktinės technologijos (EDUATOM)“ yra skirtas moksliniams tyrimams Sumanios specializacijos srityje. Praėjusiais metais tarptautiniai ekspertai jį pripažino finansuotinu ES fondų lėšomis. Projekto tikslas – moksliškai pagrįsti Ignalinos atominės elektrinės (IAE) regiono edukacinio maršruto kūrimo didaktinius sprendimus ir technologijas bei remiantis šio maršruto kūrimo atveju sustiprinti edukacinio turizmo ir mokslo komunikacijos metodologinį pagrindą.