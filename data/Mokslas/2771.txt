Europos Parlamento ir Tarybos reglamentas numato, kad nuo 2017 m. birželio 15 d. panaikinami tarptinklinio ryšio užmokesčiai už tarptinklinio ryšio paslaugas Europos Sąjungoje. Kitaip tariant, žmonės užsienyje už mobilaus ryšio paslaugas turėtų mokėti tiek pat, kiek ir namie. Lietuvos atveju problema iškyla dėl to, kad kainos Lietuvoje yra mažesnės nei nustatytos naujosios kainų lubos ES ir dėl to vietos rinkoje veikiantys operatoriai patirtų nuostolių už ryšį mokėdami kitų šalių ryšio tiekėjams daugiau nei gaudami iš klientų. Reglamentas numato galimybę tarptinklinio ryšio paslaugų teikėjui ir toliau taikyti papildomus mokesčius, tačiau tik tuo atveju, kai mažmeninė kaina nepadengia tarptinklinio ryšio sąnaudų (įskaitant didmenines kainas, mokamas kitų šalių operatoriams). RRT, gavusi telekomunikacijos bendrovių prašymus dėl galimybės taikyti papildomus mokesčius ir įvertinusi jų atitiktį Reglamento ir Europos Komisijos įgyvendinamųjų teisės aktų nuostatoms, patvirtino šiems paslaugų teikėjams tokią teisę. RRT pažymi, kad Lietuvos vartotojams, įsigaliojus naujajam Reglamentui, tarptinklinio ryšio paslaugų tarifai bet kokiu atveju bus mažesni, nei taikyti iki 2017 m. birželio 15 d., nes nuo minėtos datos mažėja ir didmeniniai tarptinklinio ryšio paslaugų tarifai (pridedama lentelė žemiau), o šiuo metu vartotojams taikomas papildomas mokestis neturi viršyti didmeninių tarptinklinio ryšio kainų (taikomų tarp skirtingų ES šalių operatorių). Lietuvos ryšių paslaugų teikėjai galės taikyti papildomus tarptinklinio ryšio mokesčius tik tokio dydžio, kiek reikės jų patiriamiems nuostoliams kompensuoti. Įvertinusi paslaugų teikėjų pateiktą informaciją ir vadovaudamasi Europos Komisijos įgyvendinamųjų teisės aktų nuostatoms, RRT nustatė, kad tokie mokesčiai turėtų būti ženkliai mažesni nei naujai įsigaliosiančios didmeninės tarptautinio tarptinklinio ryšio kainos. Paaiškinama, kad RRT tokį sprendimą priėmė siekdama išsaugoti nacionalinius ryšio tarifus, kurie yra vieni mažiausių Europos Sąjungoje. Galutinį sprendimą, ar taikyti ir kokius papildomus tarptinklinio ryšio paslaugų tarifus taikyti, turi priimti patys paslaugų teikėjai. Jei paslaugų teikėjai nutars pasinaudoti šia teise, vadovaujantis Reglamento nuostatomis, jie privalo aiškiai informuoti paslaugų gavėjus apie taikytinus papildomus tarptinklinio ryšio paslaugų tarifus.  (maksimalus papildomas mažmeninis mokestis vartotojams) Nuo 2017-06-15 įsigaliosianti didmeninių kainų riba nuo 2017-06-15 Skambučiai 5 ct/min. 3,2 ct/min. 1,4 ct/min. SMS 2 ct/SMS 1 ct/SMS netaikoma Duomenų perdavimas (5 ct/MB*1024) (0,393 ct/MB*1024) Ne visi operatoriai sprendimą sveikina „Pagal Europos Komisijos nustatytą ydingą tvarką RRT patvirtintos priemokos už tarptinklinio ryšio paslaugas nepadengs net tiesioginių operatorių kaštų. Pastarųjų EK nesumažino arti nulio, kas būtų tikrai užtikrinę siekiamos vieningos ES telekomunikacijų rinkos kūrimąsi. Pavyzdžiui, už įeinantį skambutį ES šalyse mes privalome mokėti po 0,01 Eur kitiems operatoriams – EK už šią paslaugą nenumato jokios priemokos. Taip pat jokios priemokos nenumatoma ir už SMS žinutes. Suteiktos priemokos už mobiliojo interneto gigabaitus ir pokalbių minutes taip pat yra mažesnės nei patiriami operatorių tiesioginiai kaštai“, - komentavo „Bitė Lietuva“ vykdomasis direktorius Pranas Kuisys. Pasak jo, tai reiškia, kad Lietuvos operatoriai verčiami patirti nuostolius iš esmės dėl to, kad dirbdami efektyviai ir tobulos konkurencijos sąlygomis, užtikrina mažiausias kainas ES bei tuo pačiu ir vieną sparčiausių pasaulyje ryšio tinklų išplėtojimą. „Tele2“ atstovas Andrius Baranauskas taip pat sako, kad bendrovę sprendimas liūdina, nes nuspręsta kompensuoti tik dalį būsimų nuostolių. „Tikėjomės, kad jis bus palankesnis, todėl dabar iš naujo analizuosime visus variantus“, - komentavo A. Baranauskas. „Šis RRT sprendimas yra gera žinia visiems. Mobiliojo ryšio vartotojams tai reiškia, kad Lietuvoje išlaikysime vieną žemiausių ryšio kainų lygį ES, o keliaudami ES šalyse klientai išleis mažiau, nei dabar“, - komentavo „Telia“ privačių klientų vadovas Norbertas Žioba. Pasak jo, operatoriams šis sprendimas svarbus tuo, kad leis sumažinti nuostolius, kuriuos Lietuvos operatoriai patirs dėl to, kad Lietuvoje mokamos kainos yra mažesnės nei užsienio operatorių nustatytos didmeninės kainos Lietuvos operatoriams. „Gavę RRT sprendimą turime atlikti galutinius skaičiavimus ir artimiausiu metu pristatysime parengtus pasiūlymus. Tačiau norime iš anksto pabrėžti, kad visi esami mobiliųjų paslaugų vartotojai galės naudotis mobiliojo ryšio paslaugomis ES iš esmės nekeičiant turimų mokėjimo planų kainų ir sąlygų“, - sakė jis. Kaip keisis kainos Europos Parlamento sprendime numatyta, kad didmeninės kainos negalės viršyti 3,2 cento už minutę pokalbio ir 1 cento už SMS žinutę. 1 GB duomenų iš pradžių galės būti įkainotos iki 7,7 euro, o nuo 2022 m. sausio 1 d. - ne daugiau kaip 2,5 euro. „Palyginimui – šiandien siūlome neribotų pokalbių ir SMS mokėjimo planą su 3 GB duomenų, kainuojantį 11,3 euro. Jei vartotojas su šiuo planu išvažiuos į užsienį ir išnaudos visus 3 GB ten, užsienio operatoriui turėsime sumokėti 3 kart 7,7 euro, tai yra 23,1 euro. Akivaizdu, kad sumokėsime dvigubai daugiau, nei gausime, ir prarasime 11,8 eurų“, - anksčiau DELFI pavyzdžiu situaciją iliustravo A. Baranauskas. Dabar Lietuvos mobiliojo ryšio klientams vienas MB interneto, pavyzdžiui, Lenkijoje kainuoja 0,0605 euro, tad 1 GB kainuotų 61,95 eurus. Įsigaliojus naujiems tarifams ir pritaikius papildomų mokesčių didžiausią galimą tarifą, Lietuvos operatorių klientai užsienyje mokės gerokai mažiau, nei dabar, tačiau ne tiek mažai, kiek būtų mokėję, jei išimties nebūtų. Antra vertus, tikėtina, kad susidarę nuostoliai, jei išimtis nebūtų taikoma, atsidurtų pakoreguotose kainose klientams. Pavyzdžiui, jei asmuo, turintis planą su 3 GB už 11,3 euro šiuos duomenis išnaudotų Lenkijoje, papildomai jis galėtų gauti papildomą dar 12 eurų sąskaitą, jei operatorius apsispręstų taikyti maksimalią priemoką.