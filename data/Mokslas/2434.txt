Nemokamą intensyvią 3 mėnesių praktiką siūlančios „NFQ Akademijos“ duomenimis, šiemet pavasario semestre pusė visų perėjusių atranką žmonių buvo dirbantys ar besimokantys kitoje srityje. „Šeštus metus organizuodami „NFQ Akademiją“ pastebime, kad joje susirenka ne tik moksleiviai ar studentai, siejantys savo ateitį su IT industrija, bet ir kitų sričių specialistai, - pranešime cituojamas „NFQ Technologies“ vadovas Paulius Insoda. - Paprastai, kitų profesijų patirties turintys žmonės, ją puikiai pritaiko ir programuodami.“ Kas persikvalifikuoja? Bendrovės duomenimis, mokytis IT dalykų pasirenka įvairių sričių atstovai. Pavyzdžiui, vilnietė Monika Krikščiūnienė dirbo komunikacijos srityje. „Studijavau kūrybines industrijas universitete, atlikau praktiką ryšių su visuomene agentūroje ir šioje srityje dirbau dvejus metus. IT pasaulis visuomet traukė dėl savo dinamiškumo. Laikui bėgant susidomėjimas tik augo ir, atradus programavimą, pradėjau skirti šiam užsiėmimui vis daugiau laisvo laiko. Praeitą rudenį nusprendžiau imtis to rimčiau – užsirašiau į kursus. Juos baigusi įsidarbinau programuotoja, bet siekiau dar gilesnio supratimo“, - sakė ji. Kitas persikvalifikuoti nusprendęs asmuo - Arvydas Jankauskas, sakantis, kad perkopęs ketvirtą dešimtį neatsisakys išbandyti programavimo. „Esu baigęs tiksliuosius mokslus, mokiausi transporto inžineriją universitete ir dabar dirbu transporto industrijoje. Visuomet domėjausi technologijomis“, - sako savarankiškai PHP kalbos besimokęs vyras. Šiuo metu jis ir toliau dirba transporto industrijoje, bet programavimo nepamiršta. „Man programavimas yra hobis, todėl kai turiu laisvo laiko, dirbu kaip laisvai samdomas programuotojas, bet tikrai tai darau ne dėl pinigų. Tiesiog mėgaujuosi rašydamas kodą“, - sakė A. Jankauskas. Skaičiuojama, kad šiemet pavasario semestro metu Vilniuje ir Kaune buvo gautos 347 aplikacijos, iš jų įstojo 40 žmonių, o praktiką pabaigė 17 atrinktųjų. 5 iš jų pradėjo dirbti mokymus organizavusioje įmonėje.