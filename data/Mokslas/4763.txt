Idėjos autoriai ir įgyvendintojai Alexas Monaco ir Inga Stasiulionytė buvo laimingi patekę tarp geriausiųjų, teigiama pranešime spaudai. Šiemet į Bostone vykusį grandiozinį renginį lietuviai buvo pakviesti jau ne kaip konkurso dalyviai, bet kaip iš viso pasaulio susibūrusius talentus inspiruojantys lektoriai ir mokymų vedėjai. Kaip ir prieš dvejus metus, iš keliasdešimties tūkstančių MIT organizuojamų nuotolinių verslumo mokymo kurso dalyvių buvo atrinktos labiausiai dėmesio vertos verslo idėjos ir išradimai, kurių autoriai pakviesti į savaitę vykusius intensyvius mokymus – „MITx Global Entrepreneurship Bootcamp“. Čia dalyviams buvo suteiktos visos sąlygos tobulėti ir mokytis sėkmingai realizuoti aukščiausius siekius. Šiemet prie lektorių komandos patikėta prisijungti ir „Onbo“ profesionalams – buvusiai olimpietei I. Stasiulionytei. Būtent ji Bostone vykusio iškilmingo atidarymo metu sakė pagrindinę kalbą, o vėliau visą savaitę dirbo su renginio dalyviais. „Įdomu tai, kad dalyvavimas MIT programoje nėra toks paprastas: dalyviai išvargsta ne tik fiziškai, bet ir emociškai. Jie spaudžiami per trumpą laiką pasiekti labai didelių rezultatų. Komandos buvo skatinamos sukurti verslus, kurie pagerins pasaulį ir suteiks žmonėms stabilias darbo vietas. Dalyviams miegui telikdavo vos kelios valandos per parą. Mokymų metu buvo svarbu ne tiek įgyti žinias, bet išmokti jomis naudotis. Viena svarbiausių užduočių mums, mentoriams, buvo sekti, kaip komandos bendradarbiauja tarpusavyje. Tad nors dirbome su itin talentingais žmonėmis, vis dėlto akivaizdu, kad ir jiems reikia mokytis, kaip maksimaliai išnaudoti savo galimybes, kaip rasti geriausius būdus dirbti kartu, siekiant aukščiausių rezultatų“, – dalijasi įspūdžiais I. Stasiulionytė. Būtent šiai sričiai – kaip padaryti daug – yra skiriamas didelis dėmesys „Onbo“ sistemoje, įkvėptoje olimpinių kovotojų principų ir sukurtoje bendradarbiaujant su trimis tarptautiniais universitetais – Pietų Kalifornijos universitetu (USC), Tarptautiniu Monako universitetu (IUM) ir MIT. Kaip parodė „Onbo“ mokymuose dalyvavusiųjų apklausos, daugiau kaip 90 proc. jų akcentavo po mokymų pakitusią mąstyseną, pozityvumą ir dažniau patiriamą laimės jausmą. Jau netrukus išbandyti legendinio JAV instituto pripažinimą pelniusią saviugdos mokymų programą galės ir Lietuvos vartotojai: rugsėjo 10 d. prasidės trisdešimties dienų trukmės iššūkis, kurio metu bus atrenkami aukščiausių rezultatų pasiekę dalyviai.