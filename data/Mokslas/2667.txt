Įrankis „EternalBlue Vulnerability Checker“ skirtas patikrinti „Windows“ operacinę sistemą, ar ji yra apsaugota nuo „EternalBlue“ pažeidžiamumo, kuriuo naudojosi visos kenkėjo „WannaCry“ atmainos. Šis pažeidžiamumas iki šiol yra naudojamas kitų virusų ir kriptovaliutos gavybos kenkėjų, rašoma pranešime spaudai. ESET saugumo sprendimai atpažįsta „EternalBlue“ pažeidžiamumą (CVE-2017-0144). Antrasis nemokamas įrankis skirtas išpirkos reikalaujančio kenkėjo „Crysis“ aukoms – padeda atgauti užšifruotus failus, kuriems virusas prideda plėtinius .wallet ir .onion. Kenkėjas pasižymi tuo, kad naudoja itin stiprius šifravimo algoritmus ir gali užšifruoti failus stacionariuose, nešiojamuosiuose bei tinkliniuose diskuose. „Crysis“ dažniausiai plinta kaip prisegtas failas šlamštlaiškiuose su dvigubu failo plėtiniu – taip iš pažiūros paprastas dokumentas maskuoja vykdomąjį failą. Taip pat programišiai platina „Crysis“ internetinėse svetainėse, kaip legalių programėlių fiktyvų diegimo failą. Abu nemokami įrankiai yra prieinami ESET svetainėje.