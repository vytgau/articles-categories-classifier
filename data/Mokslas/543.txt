Mokslininkai džiaugiasi, kad automobilis nenuskris iki Raudonosios planetos ir mano, kad jis gali sugrįžti ir į Žemę. Ar reikėtų nerimauti? Kodėl „Tesla Roadster“ sudužimas Marse nebūtų džiugus įvykis? Mokslininkai vis dar neatmeta tikimybės, kad kada nors Marse aptiksime gyvybę. Greičiausiai tai bus bakterijos ir kitokie mikroorganizmai. Mokslininkai jau prieš kurį laiką užsiminė, kad „Tesla Roadster“ apsilankymas Marse, net jei planetos paviršių pasiektų tik nedidelė nuolaužos, tikrai nepadėtų Marso gyvybės paieškoms. Žemietiški mikroorganizmai galėjo užterši Raudonosios planetos paviršių. Visgi, dabar aišku, kad taip neįvyks. Bet jei aplink Saulę skriejantis automobilis kur nors atsitrenktų, ar tai būtų Žemė? Toronto Universiteto mokslininkai atliko įvairias simuliacijas, kurių tikslas buvo išsiaiškinti, ar kosminis „Tesla Roadster“ atsitrenks į vieną iš Saulės sistemos planetų. Tiksliau, į kurią planetą atsitrenkti šiam automobiliui yra didžiausia tikimybė. Ir šio sąrašo viršuje yra Žemė, po to – Venera. Šiek tiek mažesnė tikimybė, kad „Tesla Roadster“ atsitrenks į Saulę – Marso šiame sąraše tiesiog nebelieka. Vis dėlto, ir į Žemę sugrįžtančiam Starmanui sutiktuvių dar nerenkite. Anksčiau mokslininkai skaičiavo, kad laikotarpyje nuo dabar iki 2030 metų automobilis arčiausiai Žemės atsidurs 2021-aisiais, kuomet praskries 45 milijonų kilometrų atstumu. Dabar atlikta daugiau simuliacijų ir mokslininkai skaičiuoja, kad tikimybė, jog „Tesla Roadster“ į Žemę atsitrenks per milijoną metų yra 6 proc., o į Venerą – 2,5 proc. Kol kas automobilis skrieja pakankamai tvarkingai, tačiau 2091 metais jis per Mėnulio orbitos atstumą priartės prie Žemės ir tai išbalansuos jo orbitą. Kada nors, po kelių dešimčių milijonų metų, elektromobilis įskries į Žemės atmosferą. Štai kaip Starmanas ir jo „Tesla Roadster“ atsisveikino su Žeme  Įdomu ir tai, kad mokslininkai nieko tiksliai žinoti negali. Mes žinome tik tiek, kad „Tesla Roadster“ artimiausiu metu problemų nekels nei mums, nei Žemės orbitoje besisukantiems palydovams. Tačiau tolesnis automobilio likimas yra visiška paslaptis, nes kosmosas yra negailestinga, bet tuščia erdvė. Mokslininkai atliko daugiau nei 240 įvairių simuliacijų, tačiau į jas neįmanoma įtraukti, pavyzdžiui, nesekamų mikrometeoritų. Jie gali pakoreguoti automobilio skridimo trajektoriją. Taip pat reikėtų atsižvelgti į tai, kad organinės automobilio medžiagos ilgai neištvers kosminės spinduliuotės. Beje, net jei automobilis pasuks link Žemės ir tuomet mūsų planetoje vis dar bus žmonių, jiems jaudintis dėl automobilio sudužimo tikriausiai nereikės, nes jis turėtų visiškai sudegti atmosferoje. Grėsmė kiltų tik palydovams, kosminėms stotims, tačiau tokioje tolimoje ateityje tikriausiai jau bus technologijų, galinčių nuspėti kosminių kūnų smūgius ir juos atremti. Arba nebebus visai nieko – to prognozuoti tiesiog neįmanoma.