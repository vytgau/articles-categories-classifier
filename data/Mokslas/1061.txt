Manoma, kad FCC nedidele balsų persvara panaikins 2015 metais įvestas neutralumo taisykles, kuriomis užtikrinama, kad interneto paslaugų teikėjai visą internetinį srautą vertina vienodai ir neblokuoja ar nekenkia konkurentams. Naujojo pasiūlymo šalininkai sako, kad jis paskatins inovacijas ir investicijas, nes bus pašalinta sunki reguliacinė našta. Tačiau kritikai sako, kad tai nužudys „atvirtą internetą“ ir suteiks interneto kompanijoms teisę spręsti, ką žmonės mato ir ko nemato internete. Už taisyklių panaikinimą pasisako JAV prezidento Donaldo Trumpo paskirtas FCC pirmininkas Ajitas Pai. Dar būdamas FCC nariu jis smarkiai kritikavo neutralumo taisykles, o anksčiau šį mėnesį pristatė planą, pavadintą „Atkuriant interneto laisvę“. Šiam planui priešinasi interneto kompanijos ir aktyvistai, tačiau A. Pai teigia, kad reformos reikš grįžimą prie „lengvo reguliacinio požiūrio“, kuris leido internetui klestėti. Ginčas dėl interneto neutralumo pastarąjį dešimtmetį ne kartą buvo persikėlęs į teismo salę. Taisyklių šalininkai sako, kad jos yra būtinos norint apsisaugoti nuo galingų interneto kompanijų, kaip „Comcast“ ir AT&T, kad šios nebūtų interneto „vartų sergėtojos“ ir nebaustų konkurentų. Už interneto neutralumo taisyklių tolesnį galiojimą pasisako ir britų inžinierius ir saityno kūrėjas Timas Bernersas-Lee. „Interneto neutralumas – principas, jog interneto paslaugų teikėjai visą srautą vertina vienodai. Tai yra to interneto, kurį žinome dabar, pagrindas“, – sakė jis. O jeigu taisyklės bus panaikintos, jo teigimu, „interneto paslaugų teikėjai įgis galių spręsti, kokiuose tinklalapiuose gali apsilankyti ir kaip greitai šie tinklalapiai atsidarys. Kitais žodžiais tariant, jie galės spręsti, kokioms kompanijoms internete seksis, kieno balsas bus girdimas, o kurie bus nutildyti“. A. Pai šalininkas sako, kad panaikinus neutralumo taisykles niekas nepasikeis. O diskriminacijos atvejus nagrinės Federalinė prekybos komisija, kuri gina vartotojus ir užtikrina konkurencijos įstatymų laikymąsi. Už FCC balsavimo dėl interneto neutralumo taisyklių panaikinimo atidėjimą parašys net yra surinkę 39 senatoriai. „Interneto ateitis kybo ant plauko“, – savo laiške teigia jie.