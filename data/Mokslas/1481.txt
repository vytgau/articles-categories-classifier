Dėl to galimi trumpalaikiai paslaugų sutrikimai. Tai jau antrasis ir paskutinis dažnių keitimo etapas. Pirmasis buvo sėkmingai užbaigtas rugsėjo 27-ąją, jo metu atlikti pakeitimai 1800 MHz dažnių juostoje, rašoma pranešime spaudai. „Rugsėjo pabaigoje vykdyti pakeitimai praėjo sklandžiai, kaip ir buvo suplanuota, vartotojai dėl to didesnių trukdžių nepatyrė. Antrajam etapui mobiliojo ryšio operatoriai taip pat atsakingai ruošiasi. Techniškai išvengti trukdžių neįmanoma, todėl radijo dažnių keitimas bus atliekamas naktį, kad vartotojai patirtų kuo mažiau nepatogumų, nes mobiliojo ryšio tinklai tuo metu yra mažiausiai užimti“, – sakė RRT direktoriaus pavaduotojas dr. Mindaugas Žilinskas. Spalio 28-osios naktį nuo vidurnakčio iki 5 val. ryto, kai bus keičiami dažniai 900 MHz dažnių juostoje, galimi trumpalaikiai ryšio paslaugų sutrikimai – gali neveikti balso telefonijos paslaugos, SMS žinutės, mobiliųjų duomenų perdavimas arba susilpnėti ryšys patalpose ir atokiose vietovėse (mažuose miesteliuose, kaimuose). Lietuvos pasienio gyventojai turėtų atkreipti dėmesį, ar dažnių keitimo metu jų telefonai neprisijungė prie kaimyninės šalies operatoriaus tinklo. Sutrikimai gali trukti nuo kelių minučių iki valandos. Pagalbos skambučiai numeriu 112 veiks, kadangi bus pasiekiamas nors vieno operatoriaus tinklas. Todėl planuojama, kad dažnių keitimas didelės įtakos skambučiams į Bendrąjį pagalbos centrą neturės. Dėmesį reikėtų atkreipti tiems mobiliojo ryšio vartotojams, kurie turi įsirengę papildomo ryšio stiprinimo įrenginius (angl. repeaters). Kai kuriais atvejais šią įrangą gali tekti atnaujinti arba pakeisti. Taip pat po dažnių keitimo gali neveikti itin seni, daugiau nei penkiolikos metų mobiliojo ryšio telefonai. Informaciją apie galimus veiksmus vartotojams tokiais atvejais suteiks jų mobiliojo ryšio operatorius. Vartotojams patariama įsitikinti, kad jų telefone įjungtas automatinis tinklo parinkimo režimas. Telefono nustatymuose reikėtų atrasti skiltį „Mobiliojo ryšio tinklas“ ir „Operatorius“ – čia turėtų būti aktyvi automatinė operatoriaus aptikimo funkcija. Dauguma telefonų palaiko kelias dažnių juostas ir technologijas, taigi jie turėtų automatiškai prisijungti prie pasiekiamo tinklo. Jei tai neįvyktų, įrenginį reikėtų išjungti ir įjungti iš naujo. Jei, atlikus šį veiksmą, skambutis nepavyko, rekomenduojama po keleto minučių pabandyti skambinti vėl. Radijo dažniai keičiami po to, kai 2016 metų pradžioje trys mobiliojo ryšio tiekėjai RRT organizuotame aukcione įgijo teisę nuo 2017 m. lapkričio 1 d. iki 2032 m. spalio 31 d. naudoti 900 MHz ir 1800 MHz radijo dažnių juostas. Toks dažnių perskirstymas tarp operatorių Lietuvoje atliekamas pirmą kartą. Šis pokytis svarbus tuo, kad mobiliojo ryšio teikėjams buvo suteiktos vientisos, neišskaidytos dažnių juostos, kaip buvo iki šiol. Dėl to operatoriai galės maksimaliai išnaudoti suteiktus dažnius, sumažės trukdžių tikimybė, padidės mobiliojo ryšio tinklų talpa. Pernai vykusio RRT aukciono laimėtojai įsipareigojo per trejus metus nuo leidimo naudoti dažnius išdavimo dienos užtikrinti, kad ne mažiau kaip 98 proc. Lietuvos Respublikos teritorijos aprėps kiekvieno operatoriaus mobiliojo ryšio tinklas, kuriuo bus teikiamos viešosios judriojo telefono ryšio paslaugos. Kiekvienas leidimo turėtojas taip pat privalės užtikrinti, kad nuo 2020 m. sausio 1 d. spartusis belaidis plačiajuostis ryšys (30 Mb/s ir didesnės spartos) aprėptų teritoriją, kurioje gyventų ne mažiau kaip 85 proc. Lietuvos Respublikos gyventojų. Operatoriai už suteiktus dažnius bendrai į valstybės biudžetą įsipareigojo sumokėti 38,1 mln. eurų.