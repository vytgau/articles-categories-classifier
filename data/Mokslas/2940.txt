„WC-135 Constant Phoenix“ - „Boeing C-135“ pagrindu sukurtas JAV karinių oro pajėgų lėktuvas, turintis labai konkrečią paskirtį. Šis orlaivis yra tarsi skraidanti oro kokybės tyrimų laboratorija, tačiau joje tiriamas ne kietųjų dalelių koncentracija, o radioaktyvūs pėdsakai ore. „WC-135 Constant Phoenix“ tikrąja to žodžio prasme gali užuosti branduolinio ginklo bandymus. Pirmą kartą „WC-135 Constant Phoenix“ pasirodė 1965 metais, todėl orlaiviai jau nebėra nauji. Iš 10 tokių lėktuvų šiandien vis dar naudojami tik du, tačiau jie yra labai reikalingi. Pavyzdžiui, metų pradžioje Šiaurės Europoje buvo pastebėtas jodo izotopas, kuris gali reikšti, kad kažkur arktyje Rusija atlikinėjo branduolinius bandymus. „WC-135 Constant Phoenix“ lėktuvas buvo pasiųstas į Norvegiją, kuri pirmoji pastebėjo radioaktyvius jodo-131 pėdsakus. Praeitų metų rudenį buvo paskelbta, kad „WC-135 Constant Phoenix“ keliaus į tolimuosius rytus, kur turės patvirtinti Šiaurės Korėjos branduolinio ginklo bandymų tikrumą. Uždaroje valstybėje atliekami branduoliniai bandymai prieštarauja tarptautinei teisei ir Šiaurės Korėja dėl to susilaukė nemažai sankcijų, tačiau savo programą vis tiek tęsia toliau. Kita vertus, išsiaiškinti, kokie užtaisai yra sprogdinami ir kur konkrečiai atliekami bandymai nėra taip lengva. Čia ir pasitarnaus „WC-135 Constant Phoenix“ lėktuvas.  Naujienų pranešimas apie „WC-135 Constant Phoenix“ skrydį „WC-135 Constant Phoenix“ prieš porą savaičių buvo dislokuotas Japonijoje, o dabar, nepatvirtintų šaltinių duomenimis, atliko skubų skrydį virš Korėjos pusiasalio. Tai pavyko išsiaiškinti Japonijos žurnalistams. Apie jokius branduolinius bandymus pranešta nebuvo, todėl nėra aišku, ar skrydis tikrai buvo toks skubotas, ar tai tebuvo pratybos. Šis lėktuvas iš atmosferos ima mėginius, kuriuose galima nustatyti radioaktyvių dalelių koncentraciją realiu laiku. Taip „WC-135 Constant Phoenix“ gali išniukštinėti tikslią branduolinio ginklo bandymų vietą. Orlaivio įgulą sudaro 33 žmonės, didžioji jų dalis dirba su navigacijos ir oro dalelių tyrimo įranga. Pastarasis skrydis nebuvo patvirtintas, todėl ir jo rezultatai nėra žinomi. Bandymų aikštelių vietos išsiaiškinamos ir kitais metodais. Palydovinės nuotraukos jas parodo su dideliu tikslumu. Tačiau jos neleidžia nustatyti radioaktyvių dalelių pobūdžio, kuris nemažai išduoda ir apie patį užtaisą. „WC-135 Constant Phoenix“ gali būti naudojamas ir taikos sąlygomis. Jis 2011 metais padėjo sekti iš Fokušimos pakilusį radioaktyvių dulkių debesį, o 1986 metais stebėjo radioaktyvaus debesies judėjimą po Černobylio nelaimės. Pranešama, kad šįkart „WC-135 Constant Phoenix“ radioaktyviųjų dalelių koncentracijos padidėjimo nepavyko nustatyti - branduolinio ginklo bandymai nebuvo atlikti. O štai po šių metų pradžioje virš Norvegijos vykusių skrydžių surinkti duomenys nebuvo skelbti - nebuvo paskelbtas pranešimas neigiantis, kad Rusija atliko branduolinio ginklo bandymus, ar tai patvirtinantis. Per praeitus Šiaurės Korėjos bandymus sukeltas žemės drebėjimas buvo užfiksuotas kaimyninėse šalyse ir žiniasklaida apie tai buvo informuota. Lieka tikėtis, kad pastarasis „WC-135 Constant Phoenix“ skrydis tebuvo pratybos.