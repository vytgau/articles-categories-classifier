Taigi Saudo Arabijos oro vežėja tapo paskutine iš devynių oro bendrovių, iš Afrikos ir Artimųjų Rytų šalių vykdančių skrydžius į JAV, kurioms buvo atšauktas šis kovo mėnesį nustatytas draudimas. Administracijos duomenimis, JAV pareigūnai artimiausiu metu apsilankys Saudo Arabijoje, kad įsitikintų, ar šalis įvykdė Vašingtono reikalavimus dėl skrydžių saugumo užtikrinimo, praneša „ Deutsche Welle“. Šis draudimas buvo nustatytas prieš keturis mėnesius dėl teroristų išpuolių grėsmės. Specialiosios tarnybos tuomet paaiškino, kad teroristai kuria bombą, kurią galima paslėpti nešiojamajame kompiuteryje. Televizijos kanalo CNN šaltiniai sakė, kad grėsmę kėlė teroristinės organizacijos „al-Qaeda“ padalinys Arabijos pusiasalyje. Vėliau buvo pasirodę pranešimų apie tai, kad Vašingtonas gali uždrausti nešiojamuosius kompiuterius įsinešti į visų į JAV skrendančių orlaivių saloną.