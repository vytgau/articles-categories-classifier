Iš pradžių ketinama pasiūlyti 400 tūkst. įrenginių. Nei apie naujos telefono versijos pasirodymą kitose šalyse, nei apie numatomą jo datą įmonė „Samsung“ kol kas nekalba, rašo bgr.com. „Nauja“, ko gero, nėra tinkamiausias žodis „Galaxy Note FE“ versijai apibūdinti, nes iš tiesų ketinama pristatyti ne naują, o tik pakoreguotą bei patobulintą pernai nesėkmingai pasirodžiusio „Galaxy Note 7“ telefono versiją. Gali būti, kad liepos 3 d. paaiškėjus, kad „Galaxy Note Fan Edition“ leidimas bus pasiūlytas tik naudotojams Pietų Korėjoje, begalė ištikimų „Samsung“ klientų pasijuto apvilti. Nors ženklų, leidžiančių tai numatyti, buvo ne vienas, tačiau daugelis veikiausiai vis tiek tikėjosi platesnio masto leidimo. Gera žinia visgi ta, kad negalintieji įsigyti naujos versijos praras išties nedaug. Nors „Note 7“ buvo fantastiškas telefonas, negalima pamiršti, kad liko tik du mėnesiai iki naujos kartos „Galaxy Note 8“ pristatymo. O „Note FE“, kad ir išties pažangus modelis, yra palyginti brangokas. Patobulinto įrenginio kaina – maždaug 600 JAV dolerių (528 eurai). Naujasis „Note 8“, kaip žadama, nuo pernykščio modelio, beje, net ir nuo pakoreguotos jo versijos, turėtų skirtis keliais išties svariais pranašumais. Tad kuo gi atnaujintas „Galaxy Note Fan Edition“ leidimas skiriasi nuo pirminės „Galaxy Note 7“ versijos? Skirtumų yra net keletas, tačiau du, ko gero, verti ypatingo dėmesio. Visų pirma, įsigijus naująjį „Galaxy Note Fan Edition“ modelį neteks būgštauti, kad telefonas gali sprogti. Bent taip tvirtina jo gamintojai. „Samsung“ atsisakė didžiulių akumuliatorių, kurie buvo montuojami „Note 7“ modeliuose, ir pakeitė juos mažesnėmis 3 200 mAh baterijomis. Galima priminti, kad ambicingas „Samsung“ bandymas maksimaliai padidinti „Note 7“ akumuliatorių talpą kaip tik ir lėmė platų atgarsį 2016 metais sukėlusius defektus, dėl kurių keli modeliai susprogo. Antras akivaizdus „Galaxy Note Fan Edition“ ir „Galaxy Note 7“ skirtumas – nauja funkcija „Bixby“. „Samsung“ virtualusis asmeninis asistentas – tikrai rimtas tokių priemonių kaip „Siri“, „Google Assistant“ ir „Alexa“ konkurentas. Nors Jungtinėse Valstijose ir kitose šalyse tinkamai jo pritaikyti kol kas nepavyksta, Pietų Korėjoje ši priemonė tikrai vykdo visas funkcijas, apie kurias „Samsung“ užsiminė su „Galaxy S8“ sutapusio „Bixby“ debiuto proga. Pabaigai galima patikinti, kad „Galaxy Note Fan Edition“ versijos telefonas – solidus įrenginys. Visgi ne Pietų Korėjoje gyvenantys „Samsung“ įrangos gerbėjai taip pat gali būti ramūs – juk netrukus turėtų pasirodyti „Galaxy Note 8“.