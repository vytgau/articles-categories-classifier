Sukurta svetainė, kuri leidžia mokslo mėgėjams pabandyti paieškoti tolimų Saulės planetos kūnų, kurie iki šiol yra neatrasti. Viso pasaulio gyventojai kviečiami peržiūrėti NASA įranga padarytų nuotraukų ir jose paieškoti rudųjų nykštukių - dangaus kūnų, klasifikacijoje gulinčių tarp planetų ir žvaigždžių. Iš tiesų, nors darbas gali pasirodyti nuobodus, jis yra neįtikėtinai svarbus ir gali pateikti didelių atradimų. Mokslo mėgėjai kviečiami peržiūrėti besikeičiančias nuotraukas. Svetainėje jiems rodomi keli tos pačios vietos atvaizdai ir žmonės turi pastebėti judančius kūnus. Tai nėra paprasta užduotis, tačiau būtent taip 1930 metais buvo atrastas Plutonas. Šį darbą turėtų atlikti kompiuterinis algoritmas, tačiau atvaizdai tokie neryškūs ir pilni žvaigždžių, kad žmogaus akis su užduotimi dažnai susitvarko patikimiau. O patikimumo prireiks, nes tikslas yra gana didelis - atrasti pasislėpusią tolimiausią Saulės sistemos planetą. Jau ilgą laiką manoma, kad už Plutono turėtų driektis dar vienos planetos orbita. Neseniai šią hipotezę patvirtino ir kai kurie empiriniai įrodymai. Kalifornijos Technologijų Instituto mokslininkai tyrinėjo šešis objektus Koiperio juostoje (daugybės smulkių objektų masė už Plutono) ir pastebėjo, kad visų jų orbitos yra veikiamos kažkokios stiprios jėgos. Tai yra, jos buvo keistai susinchronizavusios. Manoma, kad toks atsitiktinumas neįmanomas - ten turi būti dar viena, maždaug Neptūno dydžio planeta. https://youtu.be/6poHQ2h00ZA Apibūdina devintosios planetos egzistavimo įrodymus Taigi, planeta yra didelė, gerokai didesnė už Plutoną, tačiau surasti ją nėra lengva. Jos orbita tokia didžiulė, kad aplink Saulę ji gali skrieti ir 15 tūkstančių metų. Nėra aišku, kokia šios orbitos forma, todėl galite įsivaizduoti, kokio dydžio yra šis paieškų laukas. Tam ir reikalinga žmonių pagalba. Mokslo mėgėjai kviečiami žiūrėti į besikeičiančius atvaizdus ir stengtis pastebėti judančius kūnus, kurie ir turėtų būti rudosios nykštukės arba devintoji planeta. Tokių paieškų logika gana paprasta - arčiau esantys kūnai, iš mūsų perspektyvos, juda greičiau nei fone matomos žvaigždės. Užduotis nėra paprasta, nes nuotraukose mirga įvairių žvaigždžių, o ir ryškumu jos nepasižymi. Visgi, dėl tokių atradimų verta ir pasistengti. Mokslininkai neabejoja, kad su žmonių pagalba ką nors aptikti jiems tikrai pavyks. Planetos galite ieškoti mokslo mėgėjų sukurtame tinklalapyje čia.