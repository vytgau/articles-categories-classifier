Prezidentė Dalia Grybauskaitė sveikina šį CERN Tarybos sprendimą, kaip reikšmingą ir lauktą šalies mokslo ir inovacijų pažangos įvertinimą, atveriantį plačias galimybes mūsų mokslininkams ir verslininkams naudotis pasauline patirtimi, prisidėti prie garsiausių išradimų ir paspartinti ateities technologijų raidą bei ekonomikos augimą. Šalies vadovė nuolat skatino Lietuvos bendradarbiavimą su CERN - didžiausia pasaulyje mokslo institucija. Prezidentė praėjusių metų pradžioje lankėsi šioje organizacijoje ir su jos generaline direktore Fabiola Gianotti aptarė Lietuvos partnerystės su prestižine mokslo institucija sąlygas. Netrukus po šio vizito Vilniuje buvo surengta paroda, suteikusi galimybę Lietuvos žmonėms apžiūrėti CERN dalelių greitintuvo dirbtinį tunelį. Europos branduolinių tyrimų organizacijoje atliekami unikalūs moksliniai eksperimentai, galintys pakeisti žmonijos ateitį, čia dirba talentingiausi planetos mokslininkai, tarp jų ir Lietuvos atstovai, stažuojasi Lietuvos dėstytojai ir mokytojai. Lietuva su CERN bendradarbiauja nuo 1993 metų. Vykdomi bendri projektai su Vilniaus, Vilniaus Gedimino technikos, Kauno technologijos, Lietuvos sveikatos mokslų universitetais, lazerių gamintojais „Ekspla“ ir „Standa“. Iki šiol CERN turėjo 21 narę ir 2 asocijuotąsias nares. Po CERN Tarybos sprendimo Lietuva tapo trečiąja asocijuotąja nare. Narystė CERN yra tiesiogiai susijusi su naryste Ekonominio bendradarbiavimo ir plėtros organizacijoje (OECD), kuri ypatingą dėmesį skiria inovacijoms. Šiuo metu 40 pasaulio šalių veikia 170 CERN duomenų centrų, kurie sukuria apie 2 milijonus darbo vietų. Lietuvos ir CERN susitarimą dėl asocijuoto nario statuso suteikimo birželio 27 d. Vilniuje, Prezidentūroje, pasirašys užsienio reikalų ministras Linas Linkevičius ir su delegacija į Lietuvą atvyksianti CERN generalinė direktorė F. Gianotti . Lietuvos ir CERN mokslininkų bendradarbiavimo istorija prasidėjo 1990 metais, o 2004 m. buvo pasirašytas bendradarbiavimo susitarimas, kuris numatė mokslinio techninio bendradarbiavimo plėtojimą didelių energijų fizikos srityje. Derybas dėl asocijuotos narystės Lietuva pradėjo 2016 metais Prezidentei D. Grybauskaitė su CERN generaline direktore F. Gianotti aptarus partnerystės sąlygas. CERN įkurta 1954 metais netoli Ženevos, Šveicarijoje.