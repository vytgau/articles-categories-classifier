Taip ironiškai galima pristatyti gan neįprastą mokslininkų iš Kembridžo universiteto tyrimą. Jie rodė aviai įžymybių ir paprastų žmonių nuotraukas ir gyvulys sugebėjo iš dviejų nuotraukų atskirti, kurioje yra žinomas žmogus, rašoma theguardian.com. Velso kalnų veislės avyss, priklausančios universiteto auginamai bandai, buvo išmokytos atpažinti žinomus žmones. „Mes žinome, kad avys gali atpažinti savo šeimininkus, žmones, kurie dažnai būna šalia, tačiau mane sužavėjo, kad jos gali atpažinti ir kitus veidus, – sakė Jenny Morton, neurobiologijos profesorė iš Kembridžo universiteto. – Veido atpažinimas yra sudėtingas procesas, tačiau avys turi pakankamai dideles smegenis. Jos mato kitas avis ir sugeba viena kitą atpažinti.“ Tyrimo metu avims buvo rodomos dvi nuotraukos: vienoje žinomo žmogaus veidas, kitoje – visuomenei nežinomo žmogaus veidas. Stebėtina, bet gyvuliai beveik 80 proc. tikslumu nurodydavo įžymybę. Už teisingą atsakymą avys gaudavo skanėstą.  Koks viso šito tyrimo tikslas? Pasirodo šis tyrimas nėra toks beprasmis, kaip gali pasirodyti iš pirmo žvilgsnio. 2006 metais neurologas Richardas Faullas kartu su genetiku Russellu Snellu iš Oklando universiteto (Auckland University) „sukūrė“ avį su mutavusiais Hantingtono ligos genais. Profesorė J. Morton atsigabeno kelias tokias genetiškai modifikuotas avis ir atlieka su jomis bandymus, kurie gali padėti ateityje nuo šios ligos kenčiantiems žmonėms. Ji testuoja, kaip veikia šią ligą galintys pažaboti vaistai. Hantingtono liga – tai neurodegeneratyvinis genetinis sutrikimas, kuris paveikia raumenų veiklą, ligai progresuojant veda prie protinio pajėgumo mažėjimo ir kitų sutrikusio elgesio simptomų.