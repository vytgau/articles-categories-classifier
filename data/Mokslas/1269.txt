Naujas kosmoso lenktynes ir toliau labiausiai skatins gynybos interesai, tačiau „kosminiam amžiui 2.0“ bus būdingi ir kiti veiksniai, kaip antai privačių įmonių inovacijos, komercinė veikla, naujų šalių įtraukimas ir kosminių laivų paleidimo kainos mažėjimas, nurodoma banko parengtoje apžvalgoje apie pasaulio kosminių paslaugų rinkos perspektyvas. Paprastai įmonėms buvo sunku užsidirbti iš kosmoso – reikėjo milžiniškų investicijų, kurios nežinia kada atsipirktų. Taip pat būta daug vėlavimų ir kitų trikdžių. Vis dėlto investicijos į kosminių technologijų startuolius nuo 2000 metų viršijo 16 mlrd. JAV dolerių, o vien 2016 metais pasiekė rekordinį 2,8 mlrd. JAV dolerių lygį. Tačiau per kelis ateinančius dešimtmečius kosmoso įsisavinimo srityje bus pažengta kur kas labiau negu per visą ligšiolinę žmonijos istoriją ir verslui atsivers daugiau galimybių, prognozuoja „Bank of America Merrill Lynch“. Šiame segmente kol kas ir toliau dominuos valstybinės agentūros, pirmaujančios aviacijos ir kosminių technologijų įmonės bei kariniai rangovai. Tačiau daug žadantys gali būti ir projektai, susiję su technologijų proveržiais, kaip antai kosminio turizmo, tarpmiestinių skrydžių kosminiais laivais, naudingųjų iškasenų gavybos asteroiduose ar giliojo kosmoso tyrimų. Investicijos į kosmoso įsisavinimą tebėra susijusios su didele technologine rizika ir iššūkiais. Pelningumas tebėra nedidelis, o nesėkmingo kosminio laivo paleidimo tikimybė sudaro apie 5 procentus. Papildomų sunkumų kyla ir dėl saugumo bei reguliavimo, pažymima apžvalgoje.