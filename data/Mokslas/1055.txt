„Didžioji dauguma gamintojų telefonams suteikia poros metų garantiją, tačiau labai dažnai dėl netinkamo išmaniojo įrenginio veikimo žmonės į techninį centrą kreipiasi anksčiau. Pagrindinės problemos – sulėtėjęs telefono veikimas bei pernelyg trumpas akumuliatoriaus veikimas. 8 atvejais iš 10 nustatome, jog šios bėdos būna susijusios telefone esančių programėlių „mišraine“, kuri apkrauna įrenginį ir trukdo jam tinkamai veikti“, – pranešime spaudai cituojamas MTTC techninio skyriaus vadovas Andrius Mieželis. Jis priduria, kad siunčiantis abejotinos kokybės ir patikimumo mobiliąsias programėles galima greitai sutrikdyti net ir paties galingiausio bei talpiausio telefono veikimą: „Yra daugybė tikrai naudingų programėlių. Dažniausiai apie jų kokybę ir naudą galima spręsti iš jų populiarumų – milijonus siekiančio atsisiuntimų skaičiaus, kuris yra rodomas prieš atsisiunčiant programėlę. Visgi tose programėlių „džiunglėse“ slypi ir pavojingų programų, kurios, nors iš pažiūros atrodo nekaltai, gali sutrikdyti telefono veikimą, jį apkrėsti virusais ar padaryti lengvai nuotoliniu būdu pasiekiamą piktavaliams“. Abejotiną naudą teikiančias programėles jis vadina tas, kurių tikroji funkcija nėra aiški. Pavyzdžiui, daugelis išmaniųjų turi gamintojo įdiegtą žibintuvėlio programėlę, kuri atlieka vienintelę funkciją – aktyvuoja žibintuvėlį. Visgi mobiliųjų programų platformose galima rasti daugybę kitų žibintuvėlio programų, kurios be to, kad tiesiog įjungtų ir išjungtų žibintuvėlį, pradeda nuolat rodyti reklamas, raginti atsisiųsti kitas programėles ir panašiai. Tokios ir panašios programėlės fone gali veikti nuolatos, stebėti vartotojo veiksmus, sekti naršymo istoriją ir taip trikdyti įrenginio veikimą. „Daugeliui yra sunku atskirti, kurios programos yra tinkamos, o kurios ne, todėl pagrindinis patarimas apsaugant telefoną – gerai pagalvoti, ar konkrečios programėlės tikrai reikia. Kiekvieną kartą prieš atsisiunčiant programėlę iš oficialių šaltinių, pavyzdžiui, „Google Play“ ar „App Store“, yra prašoma suteikti leidimą programėlei naudoti tam tikras telefono funkcijas. Į tai tikrai verta atkreipti dėmesį ir savęs paklausti, kodėl informaciją apie orus teikianti programėlė prašo leidimo pasiekti kontaktus ar naudoti telefono kamerą?“ – pataria A. Mieželis. Norint atsisiųsti bet kokias programas telefonų naudotojai pirmiausia turėtų rinktis patikimus šaltinius. Pavyzdžiui, „Google Play“ ir „Apple App Store“ turi įrankius kenkėjiškų ar netinkamai veikiančių programėlių filtravimui, todėl tikimybė iš ten atsiųsti kenkėjišką programėlę yra mažesnė. Auksinis patarimas – atkurkite gamintojo parametrus Pirmoji pagalba bet kokiam išmaniajam telefonui – gamintojo parametrų atkūrimas. Tai funkcija, kuri ištrina visą įrenginyje esančią informaciją, atkuria visus nustatymus į pradinį lygį ir telefone palieka tik gamintojo įdiegtas programas. Atlikus gamintojo parametrų atkūrimą įrenginio programinė įranga pradeda veikti taip, lyg telefonas būtų įjungtas pirmą kartą, vos ištraukus iš dėžutės. „Gamintojo parametrų atkūrimas yra funkcija, kurią savo nustatymuose turi kiekvienas telefonas. Ja pasinaudoti ir išvalyti savo įrenginį nuo bet kokių nepageidaujamų dalykų gali kiekvienas. Jei telefono veikimo sutrikimai yra susiję su nepageidaujamomis programėlėmis arba jei visiškai užsipildė įrenginio atmintis – gamintojo parametrų atkūrimas gali gerokai prailginti įrenginio gyvenimą ir sutaupyti laiko, nes tam net nereikia kreiptis į serviso centrą. Tai labai paprasta ir veiksminga funkcija, tačiau žmonės ją naudoja retai, nes tikriausiai užmiršta arba tiesiog nežino“, – teigia A. Mieželis. Svarbiausias dalykas, susijęs su gamintojo parametrų atkūrimu – prieš tai būtina išsaugoti svarbią informaciją. Norint tą atlikti greitai A. Mieželis pataria telefoną prijungti prie kompiuterio per USB jungtį ir persikelti reikalingus duomenis: „Daugelis gamintojų yra sukūrę programas, skirtas telefone esančius duomenis perkelti į kompiuterį. Jas dažniausiai galima rasti oficialiose gamintojų svetainėse internete“. Reikalingų nuotraukų, vaizdo įrašų ir kitos informacijos išsaugojimui taip pat galima naudoti internetines debesų paslaugas. Tarp tokių paslaugų MTTC techninio centro vadovas išskiria populiariausias ir saugiausias internetines saugyklas „Google Drive“, „OneDrive“ ir „Dropbox“.