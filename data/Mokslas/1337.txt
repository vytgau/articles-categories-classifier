Kinų valstybinė žiniasklaida skelbia, kad tokius ryžius išvedė ryžių krikštatėviu vadinamas žemės ūkio mokslininkas Yuanas Longpingas iš rytinėje Kinijos pakrantės esančio Čingdao miesto. Aštuntajame praėjusio amžiaus dešimtmetyje jis buvo vienas iš pirmųjų mokslininkų, išvedusių hibridinių ryžių rūšių. Tuomet baiminantis, kad Kinijos gyventojų skaičius per ateinančius dešimtmečius gerokai išaugs, jo komanda padėjo sukurti nemažai ryžių rūšių, kurios auga greičiau, duoda didesnį derlių ir yra atsparesnės žalingiems aplinkos veiksniams. Šiuo metu iki 20 proc. pasaulyje išauginamų ryžių yra būtent jo išvestos rūšys. „Jeigu ūkininkas dabar mėgins auginti kokią nors druskos tirpalui atsparią ryžių rūšį, iš vieno hektaro jie gaus 1500 kilogramų derliaus. Kol kas tai nepelninga ir neverta pastangų, – Kinijos žiniasklaida cituoja minėtą mokslininką. – Tačiau ūkininkams apsimokės auginti tokius ryžius, jeigu derlius bus dvigubai didesnis.“ Naujieji ryžiai buvo išvesti ne vienerius metus atrenkant, kryžminant įvairias ryžių rūšis bei atliekant genetinę analizę. Per praėjusią vasarą mokslininkams pavyko atlikti pirmuosius didelio masto bandymus mėginant užauginti ryžių plotuose, kurie buvo užlieti Geltonosios jūros vandeniu. Taip išaugintais ryžiais jau prekiaujama. Juos platinanti kompanija teigia jau pardavusi šešias tonas. Kol kas jų kaina yra didelė ir standartinę ryžių kainą viršija aštuonis kartus. Tačiau pradėjus taip ryžius auginti dideliu mastu, tokių ryžių kaina sumažėtų. Be to, auginant jūrinius ryžius nereikia pesticidų, nes patogenams ir vabzdžiams gerokai sūresnėje aplinkoje išgyventi yra sudėtingiau.