Antrinę įmonę Lietuvoje įsteigė informacinių technologijų, elektronikos bei technologijų perdavimo Italijos bendrovė „Gruppo FOS“. Kauną įmonė pasirinko dėl mokslininkų ir infrastruktūros. „Londone susipažinau su „Gruppo FOS“ vadovais, kurie užsiminė apie savo įmonės plėtrą ir ieškojo strategiškai patrauklios vietos Šiaurės Europoje. Jiems pristačiau Lietuvos gyvybės mokslų galimybes ir po kelių mėnesių „Gruppo FOS“ vadovybė atvyko pirmajam vizitui į Lietuvą. Jo metu susitikome su „Investuok Lietuvoje“, Mokslo, inovacijų ir technologijų agentūros atstovais, KTU, LSMU mokslininkais ir apsilankėme integruotame „Santakos“ mokslo, studijų ir verslo slėnyje“, - pranešime cituojama įmonės Lietuvoje direktorė Rosita Makauskienė. Vadovė sako, kad Kauno mokslo ir technologijų parke, „Santakos“ slėnyje, italus sudomino išvystyta logistika, tiesioginiai ryšiai su biomedicininės inžinerijos mokslininkais ir studentais bei moderni mokslinių tyrimų infrastruktūra. Įmonė kartu su KTU Biomedicininės inžinerijos institutu ir Lietuvos sveikatos mokslų universiteto neurologų komanda pradėjo įgyvendinti bendrą projektą: kuria biomedicininę elektroninę įrangą poinsultinei stebėsenai. Projektas yra remiamas pagal ES fondų priemonę „Smart Invest LT+“. Iš 17 pateiktų paraiškų jų pasiūlytai biomedicinos įrangai kurti buvo skirta daugiau nei 500 tūkst. eurų ES parama. „Tai inovatyvus produktas – įrenginys, kurio pagalba būtų renkami duomenys apie paciento, patyrusio insultą, fiziologinius parametrus ir sveikatos būklę. Nešiojama ir paprastai naudojama įranga būtų diegiama greitosios pagalbos automobiliuose. Ši stebėjimo priemonė leistų gerokai greičiau imtis veiksmų, kad insulto padariniai būtų minimalizuoti“, – cituojamas „Gruppo FOS Lithuania“ projektų inžinierius, tyrėjas Mantas Mikulėnas. Skelbiama, kad Genujoje įsikūrusi „Gruppo FOS“ yra įgyvendinusi tarptautinius projektus Italijoje, Vokietijoje, Bulgarijoje, Rumunijoje, Kinijoje ir yra POLITECMED klasterio steigėja. Taip pat įmonė pranešime nurodo, kad Italijos Genujos ir Salerno universitetai, Šveicarijos universitetas SUPSI, Italijos nacionalinė technologijų agentūra ENEA yra „Gruppo FOS“ partneriais. Bendrovė pradėjo bendradarbiauti su Kauno technologijos universitetu (KTU) ir Lietuvos sveikatos mokslų universitetu (LSMU).