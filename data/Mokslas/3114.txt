Ypatingą rūpestį jiems kelia prezidento įprotis bendrauti „Twitter“ tinkle, kuris Baltuosiuose rūmuose laikomas naudingu. „Galiu garantuoti, kad rusai ir kinai pasistengs iš anksto parengti puolimus“, – pareiškė kibernetinio saugumo specialistas Johnas Dicksonas. Anot jo, daug priklauso nuo to, kaip prezidentas naudojasi savo naujuoju įtaisu. „Jeigu „iPhone“ naudojamas tik vienu tikslu, tuomet viskas normalu, rizika yra minimali. Tačiau kai jį pradedate naudoti paieškai, diegti programas, kurti prieigą prie tų programų, tuomet tai tampa rimta problema“, – pažymi ekspertas. Kalifornijos universiteto kibernetinio saugumo ekspertė Betsy Cooper mano, kad nepaisant to, kad „Apple“ gaminiai laikomi saugesniais, naujausi tyrimai parodė, kad „programišiams yra prieinami ir „iPhone“, ir telefonai, kuriuose įdiegta „Android“ operacinė sistema“. Ekspertės vertinimu, kad būtų galima užtikrinti saugumą, „būtų geriau atsisakyti asmeninių paskyrų ir naudoti tik vyriausybės įrenginius bei saugias ryšio priemones“. Nicholas Weaveris iš Tarptautinio kompiuterinių technologijų instituto taip pat mano, kad D. Trumpui pakeitus telefoną „su saugumu susijusi rizika gerokai sumažėja, bet galutinai neišnyksta“. Nerimas dėl kibernetinio saugumo gerokai padidėjo po to, kai buvo gauti duomenys apie D. Trumpo ir jo komandos telefonų pasiklausymą rinkimų kampanijos metu, taip pat po to, kai buvo nutekinti duomenys apie tai, kad JAV specialiosios tarnybos klausėsi Europos politikų, įskaitant Vokietijos kanclerę Angelą Merkel, pokalbių telefonu.