„Agnis Plasma“ šiuo metu jau baigia pirmųjų įmonių įsigijimo sandorius Austrijoje, rašoma pranešime spaudai. Veikla taip pat pradėta Italijoje, Vengrijoje, Gruzijoje, vedamos derybos su potencialiais partneriais Lietuvoje. Vis dėlto, anot A. Petrošiaus, Lietuvoje planuojama vystyti tik nedidelę verslo dalį. Dauguma investicijų bus kreipiamos į tarptautines rinkas. Holdingas valdys įmones, veikiančias biotechnologijų, naujos kartos farmacinių preparatų gamybos ir prekybos, medicinos mokslinių tyrimų, jų taikymo ir inovacijų srityse. „Šios technologijos – tai viso pasaulio ateitis. „Agnis Plasma“ vystymosi strategija kuriama daugiausia dėmesio skiriant didžiųjų regionų rinkoms, kur yra didžiausias vartojimo poreikis. Veiklą pradedame Austrijoje. Kartu su partneriais jau dirbame Italijoje, Vokietijoje ir Vengrijoje. Aktyviai nagrinėjame plėtros galimybes Gruzijos rinkoje. Artimiausioje ateityje įžengsime ir į kitas šalis, pasižyminčias palankiomis sąlygomis veiklos biotechnologijų bei medicinos srityse vystymui“, – sako holdingo steigėjas. Įmonės investicinėje programoje numatoma, kad vien per 2017 m. ji iš viso investuos 7,3 mln. eurų. 2018-2021 m. laikotarpiu bendra investicijų suma perkops 100 mln. eurų. „Plėtrą vykdysime kartu su kitais tarptautiniais investiciniais fondais. Artimiausiu metu koncentruosimės į biotechnologijų centrų plėtrą Europoje ir naujos kartos medicininių preparatų mokslinius taikomuosius tyrimus. Vėliau vykdysime jų gamybą, įžengsime į didžiausią potencialą turinčias rinkas“, – sako A. Petrošius. Planuojama, kad holdingo konsoliduotoji apyvarta šiemet pasieks 4,5 mln. eurų, o 2018 m. – 10 mln. eurų. Iki metų pabaigos holdinge turėtų dirbti apie 50 biotechnologų, medikų, sveikatos apsaugos srities specialistų bei mokslininkų. Iki 2018 m. pabaigos šį skaičių ketinama padvigubinti. Liepos mėnesį įsteigtas holdingas veiklą vykdys iš Kipro. Holdingui priklausančios įmonės veiks Italijoje, Vokietijoje, Austrijoje, Vengrijoje, Gruzijoje, taip pat Azijoje bei kituose žemynuose. Lietuvoje gimęs Antanas Petrošius bankiniame sektoriuje karjerą pradėjo 1998 m. Lietuvos banke, Vilniaus Universitete baigė ekonomikos fakultetą. 1999-2001 m. studijavo JAV, Brandeis Universitete, kur įgijo tarptautinių finansų magistro laipsnį. 2001 m. Pradėjo dirbti Londone Šveicarijos banke „Credit Suisse“, o 2008 m. jau vadovavo jo regioniniam padaliniui Kazachstane bei tapo jauniausiu vadovu (partneriu) visame holdinge. Vėliau, 2009-2011 m. vadovavo jo investiciniam padaliniui NVS bei Rusijoje. 2011-2013 m. tapo kito Šveicarijos banko „UBS“ padalinio Rusijoje ir NVS šalims investicinės bankininkystės padalinio vadovu, taip pat ėjo banko vadovo pavaduotojo pareigas. Pasitraukęs iš bankininkystės, teikė verslo projektų stebėjimo ir kontrolės paslaugas bei konsultacijas įvairiose šalyse. 2017 m. įkūrė holdingą „Agnis Plasma“, investuojantį į naujos kartos medicininių preparatų kūrimą ir gamybą.