Į DELFI kreipėsi „Samsung“ telefoną įsigijusi skaitytoja (vardas ir pavardė DELFI žinomi) kuriai nepavyko įrodyti, kad ji turi teisę gauti garantinį remontą telefonus. Pagal Lietuvoje galiojančius teisės aktus, garantija prekėms galioja 2 metus. Moteris norėdama įrodyti savo teisybę kreipėsi į Valstybinę vartotojų teisių apsaugos tarnybą ir dabar laukia jos sprendimo. Kas sugadino telefoną - neaišku Priežastis, kodėl telefoną įsigijusi moteris jaučiasi apgauta – aiškumo stygius. Pirkėja 2015 m. liepą už 439 eurus įsigijo telefoną „Samsung Galaxy S5“, o kitų metų rudenį telefonas pradėjo strigti, išsijungdavo. Kai ji kreipėsi į garantinio aptarnavimo bendrovę, gavo išvadą, kad „įrenginyje nustatytas neautorizuotas įsikišimas į programinę įrangą“ ir garantija nebegalioja. Tada moteris kreipėsi į Vilniuje esančią „Samsung“ gaminių parduotuvę, kur jai buvo pasiūlyta vėl kreiptis dėl remonto į autorizuotą centrą, po kurio išvados pasiūlyta telefoną remontuoti už savo pinigus. Moters skaičiavimu, remontas kainuotų apie 400 eurų. „Į klausimą, kas galėjo taip sugadinti telefoną, atsakymo nedavė, nes techniškai to atsekti neva neįmanoma, bet kai aš jiems sakiau, kad nieko daugiau nedariau telefonui, kaip iš „Play“, kuri standartiškai jau yra „Androide“, siunčiausi programėles, jie sako, kad programėlė iš ten galėjo „nulaužti“ telefono plokštę. Liepė naudotis tik „Samsung app“, jeigu norime garantijų. Pikta“, - DELFI pasakojo telefono savininkė. Ji sako perskaičiusi garantines telefono sąlygas, susipažinusi su telefono vartotojo instrukcija ir neradusi, kad garantija negalioja ir tais atvejais, kai yra siunčiama programinė įranga iš „Play“ parduotuvės. Tuomet ji raštu kreipėsi į telefoną jai pardavusią įmonę „Mobili Baltija“, prašydama nutraukti pirkimo pardavimo sutartį, bet sulaukė atsakymo, kad autorizuoto serviso centro išvada yra pagrindu nutraukti garantijos taikymą. „Modifikavus prietaiso operacinę sistemą arba įdiegus programinės įrangos ne iš oficialių šaltinių prietaisas gali pradėti netinkamai veikti ir galite netekti duomenų arba jie gali susigadinti. Šie veiksmai yra „Samsung“ licencinės sutarties pažeidimai, tokiu atveju nustos galioti garantija“, - dėstoma atsakyme. Konstatuojama, kad „deja, autorizuotas serviso centras negali nurodyti/nenurodo konkrečios programinės įrangos ar konkretaus laiko, kada minėti pažeidimai galėjo įvykti“. „Šiuo atveju mes kaip pardavėjas neturime pagrindo nutraukti pirkimo – pardavimo sutarties. Jeigu klientė turi pretenzijų gamintojo pateikiamai gaminio instrukcijai, tuomet prašymas turėtų būti adresuotas gamintojui“, - rašoma atsakyme. Pirkėja kreipėsi ir į įmonę „Samsung Electronics Baltics“. „Suprantame prietaiso veiklos sutrikimų sukeliamus nepatogumus, tačiau turime paaiškinti, jog gamintojas neturi garantinių įsipareigojimų ir neteikia nemokamo servisinio aptarnavimo gaminiui, jei defektą sukėlė neautorizuotas bazinio programinio aprūpinimo pakeitimas“, - rašoma įmonės atsakyme jai. Tuomet ji kreipėsi į Valstybinę vartotojų teisių apsaugos tarnybą. „Pabrėžiu, kad jokių kitų veiksmų telefone nebuvo daryta. Vartotojo instrukcijos 32 psl. kaip tik yra išaiškinama, kaip įsidiegti programėles iš „Play“. Apie jokias grėsmes, kad jos gali būti nesaugios ir tokiu atveju garantija negalios, nėra perspėjama“, - tarnybai dėstė ji. Ji argumentuoja, kad dar „Samsung“ parduotuvėje konsultantė padėjo prisijungti prie „Google“ paskyros, o telefono ekrane iškart yra „Play“ ženklas kaip „Android“ standartinė programėlė, kas leidžia manyti, kad vartotojas gali ja naudotis. „Tą aš ir dariau. Dėl to manau, kad „Samsung“ garantinės sąlygos, kaip jas dabar aiškina atstovai, pažeidžia vartotojų teisėtus lūkesčius, yra neaiškios ir klaidinančios“, - dėstė ji. „Samsung“ komentuoja dar kartą išnagrinėjusi susidariusią situaciją, o išvados patvirtina tai, kas jau yra užfiksuota „Samsung” bendrovės klientų aptarnavimo laiške. „Apgailestaujame dėl nepatogumų, tačiau, jei įrenginio analizės metu nustatoma, jog defektą sukėlė neautorizuotas bazinio programinio aprūpinimo pakeitimas, tai pažeidžia sutarties sąlygas ir gamintojas nemokamo serviso aptarnavimo gaminiui neteikia. Mielai telefoną pataisysime, taikant standartinius įkainius“, - dėstoma komentare.