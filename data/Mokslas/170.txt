Socialinio tinklo „Facebook“ įkūrėjas bei generalinis direktorius Markas Zuckerbergas pranešė, kad visos itin populiarios paskyros bus tikrinamos. Toks žingsnis žengtas, siekiant užkirsti kelią vartotojams naudoti netikras paskyras, norint nuslėpti savo tapatybę. M. Zuckerbergas taip pat pareiškė palaikantis pasiūlymą reguliuoti politinę reklamą. Jeigu šis pasiūlymas bus priimtas, socialiniams tinklams teks rinkti daugiau informacijos apie tai, kas konkrečiai kuria tokio pobūdžio reklamą. „Kišimasis į rinkimų procesą - problema, kurios neįmanoma įveikti tik viena platforma“, – sakė „Facebook“ vadovas. Pasak jo, šios priemonės pačios savaime nesustabdys tų, kas mėgina apgauti sistemą, bet bent jau iš esmės apsunkins jų gyvenimą. Nuo šiol „Facebook“ reikalaus iš visų, kas socialiame tinkle skelbia politinę reklamą, JAV tapatybės pažymėjimo ir adreso JAV. Šiuo adresu paštu bus išsiųstas unikalus kodas reklamos skelbimui.