„Alienware“ savininkų forume yra tema, kurioje praradęs viltį savininkas klausia, kaip reaguoti į prie jo prieinančius žmones, kurie aiškina, kaip kvailai jis išleido pinigus – esą, už tą pačią sumą būtų galėjęs įsigyti geresnį stacionarų kompiuterį ir dar būtų likę grąžos. Po klausimu rikiuojasi eilė guodžiančių ir patariančių komentarų – akivaizdu, kad „Alienware“ savininkams ši tema aktuali, rašoma gamintojų atstovų pranešime. Dizainas Dar neatidarytas ir ant stalo gulintis „Alienware 15 R2“ atrodo kitaip: nuskaptuoti kampai, griežtos į trikampį susibėgančios linijos ir korpuso medžiagos - anoduotas aliuminis ir plastikas - daro jį panašesnį ne į nešiojamąjį kompiuterį, o į rekvizitą iš „Transformerių“ filmavimo aikštelės. Pakėlus ekraną ir paspaudus ateivio galvos formos įjungimo mygtuką, kompiuteris nušvinta tarsi kalėdinė eglutė. Iš viso jame yra 10 programuojamų šviečiančių zonų, kurioms parenkama viena iš 20 spalvų. Įsijungus apšvietimui skirtą „AlienFX“ programą galima nustatyti, kad spalvos keistųsi tarpusavyje, pulsuotų arba reaguotų į specialius įvykius, pavyzdžiui, atėjusį laišką. Gamintojas teigia, kad egzistuoja 10 trilijonų skirtingų apšvietimo kombinacijų – vizualinio tiuningo mėgėjai ras kuo užsiimti.  Sunkiasvoris grobuonis Nors 15 colių ekrano įstrižainės „Alienware 15 R2“ nėra didžiausias savo šeimoje, jis yra didelis. Toks didelis, kad galima paimti du įprastus nešiojamuosius kompiuterius, sudėti juos vieną ant kito, ir jie greičiausiai vis tiek neprilygs 3,207 kg sveriančiam ir 34 mm storiausioje vietoje turinčiam „ateiviui“. Bene didžiausias iššūkis kuriant žaidimų kompiuterį – ne tik detalių kaina, bet ir jų tinkamas išdėliojimas. Jei kompiuteris nepakankamai aušinamas, net ir naujausia vaizdo plokštė įkais ir pradės prasčiau veikti. Tai dar svarbiau nešiojamajam kompiuteriui, kuriam tenka dirbti ir ant lovos, ir ant kelių, ir lauke. „Alienware“ korpuse yra daugiau vietos orui cirkuliuoti, o jo gale – įspūdingo dydžio aušinimo angos, taip pat pusiau atidengta maždaug trečdalis kompiuterio apačios. Visa tai užtikrina, kad išskiriamas karštis geriau pasiskirstytų ir keliautų į išorę, tačiau, kaip visada, apačioje įtaisytos angos nulemia, kad daugiau kelių valandų su kompiuteriu ant kelių neišsėdėsi – pradėjus žaisti temperatūra pakyla labai greitai, gal po 10 minučių. Karštis nėra deginantis, tačiau tikrai jaučiamas, kaip ir atsirandantis ūžesys, kuris girdisi ir užsidėjus ausines. Atskiro paminėjimo vertas maitinimo blokas. Šiame kompiuteryje jis sveria 0,8 kg, taigi bendras svoris, kurį reikia nešiotis, yra apie 4 kg, ir yra 2–3 kartus didesnis už įprastą. Apibendrinant, galima pasakyti, kad kompiuteris didelis, sunkus, ir su viena ranka jo ilgai neišlaikysi. Kita vertus, „Alienware“ telpa į standartinę 15–17 colių nešiojamiesiems kompiuteriams skirtą kuprinę. Žaidimai Niekas neperka „Alienware“ tam, kad galėtų dirbti biuro programomis, kaip ir niekas neina į „McDonald‘s“ salotų. „Doom“, „GTA V“, „Assasins Creed: Syndicate“, „Witcher 3“ ir „Skyrim: Special Edition“ su aukščiausiais nustatymais veikia 30-60+ fps zonoje, kiek sunkiau susidorojant su „Witcher 3“, kuris kapstėsi ties 25-32 fps. Žinoma, šioje vietoje kompiuterį „gelbėja“ palyginti nedidelės raiškos ekranas. Dabar, kai standartu tampa 4K vaizdo rezoliucija, paprastas HD ekranas leidžia išgauti gerą grafiką ir su kiek silpnesne „geležimi“. Kita vertus, palyginus su įprastiniu nešiojamuoju kompiuteriu, malonu, kai klausimą „veiks ar ne?“ pakeičia „veiks su „ultra“ ar tik su „high“ nustatymais?“. Žaisti yra gana patogu – kompiuteris tvarkingai nugula ant kelių, abiejose pusėse esantys USB lizdai suteikia laisvės prijungiant papildomus prietaisus, lietimui jautrus laukelis nekliūva po delnu, tad nereikia jo išjungti, naudojant pelytę. Žaidžiant be maitinimo bloko, reikia iškart nusiteikti, kad vos įsijungus baterijos taupymo režimui, visi naujesni žaidimai taps nepažaidžiami, tad patartina jį nustatyti ant kuo žemesnės ribos. Gamintojas nurodo, kad žaisti su šiuo kompiuteriu galima 1,5–2 valandos, dirbti su dokumentais – net iki 7 valandų. Vaizdas ir garsas Ekranas noriai atspindi aplinkinę šviesą, tad prie lango ar lauke su juo nebus labai malonu. Be to, šį kompiuterį įprastai perka tik technologijų fanatikai, tad gamintojas rizikuoja, kad įprastas šio kompiuterio HD ekranas bus lyginamas su namie esančiu 4K televizoriumi ar stalinio kompiuterio monitoriumi, žinoma, pastarųjų naudai. Šiame kompiuteryje yra gamintojo „Klipsch“ garsiakalbiai, atkuriantys vidutinio ir aukšto dažnio garsą, neblerbiantys, kai reikia sugroti žemus dažnius. Klaviatūra ir lietimui jautrus laukelis Kokybiškas, minkštas klaviatūros klaksėjimas yra ne ką mažiau svarbus nei gerai atkuriamas garsas. „Alienware 15 R2“ šioje srityje nenuvilia. Klaviatūra - giliai įspaudžiami (2,2 mm) ir dideli mygtukai. Tai dar ne mechaninė klaviatūra, tačiau antra vieta garantuota. Kaviatūros kairėje yra 5 programuojami mygtukai, kuriuos galima nustatyti kokiai tik nori komandai. Žaidžiant tai gali tapti papildomų burtų ar veiksmų panaudojimu, dirbant galima juos nustatyti įvairių programų įjungimui. Pirkti ar nepirkti Veikiausiai, jis pravestų žmogui, kuris ne namie praleidžia bent savaitę per mėnesį ir tą laiką nori kokybiškai žaisti. Nuolat vežiotis stacionarų kompiuterį būtų labai sudėtinga, tad „Alienware“ gali tapti atsakymu šioje situacijoje. Kitas variantas – prie įsigyto „Alienware“ prijungti specialų įtaisą „Alienware Graphics Amplifier“, kuris leidžia prie nešiojamojo kompiuterio prijungti papildomą vaizdo plokštę. Prijungus 1 000 serijos „Nvidia“ plokštę ir gerą ekraną, „Alienware“ nešiojamas kompiuteris taptų alternatyva stacionariam kompiuteriui, kurį, poreikiui kilus, galima atjungti ir naudoti kaip nešiojamąjį. Modelio specifikacijos - 15,6 colių „Full HD“ ekranas - „Intel i7-6700HQ“ 4 branduolių procesorius - „Nvidia GTX 970M 3GB“ vaizdo plokštė - 16 GB DD4 operatyviosios atminties (RAM) - 1TB HDD + 256 GB SSD talpos - „Klipsh“ garsiakalbiai - HD WEB kamera - Jungtys dešinėje: USB-C, USB 3.0, Gigabit Ethernet ir 3-in-1 kortelių skaitytuvas - Jungtys kairėje: dvi USB 3.0 jungtys, ausinių ir mikrofono jungtys, maitinimo jungtis - Jungtys gale: HDMI ir „Alien Graphics Amplifier“ lizdas