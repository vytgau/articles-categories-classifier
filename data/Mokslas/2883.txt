Suskaičiavus senojo laivo dugno lentų medžio rieves ir atlikus analizę paaiškėjo, kad Merkinės laivas Nemunu plaukė prieš daugiau nei pustrečio šimto metų. Tyrimą atlikusi dendrochronologė dr. Rūtilė Pukienė sako, kad iš tirtų 5 pavyzdžių, du sutapo identiškai, vadinasi lentos buvo to paties medžio. Tačiau tyrimo rezultatais neleidžia abejoti likusieji mėginiai. „Tam, kad nebūtų klaidų, reikėjo kiekvieną iš 5 tiriamų lentų lyginti su visomis to laikotarpio datuotomis serijomis. Gavus statistiką, paaiškėjo, kad medžiai laivui statyti buvo nukirsti 1757 m. rudenį, vėliausiai – 1758 m. pavasarį, nes per žiemą medžiai neauga. Pati labiausiai tikėjausi, kad laivas bus XIX a., pirmiausia nuo jo ir pradėjau, bet tame laikotarpyje nebuvo absoliučiai jokių panašumų“, – sako mokslininkė. Tikrasis laivo amžius – atradimas, nustebinęs visus „Metų pradžioje su ekspedicijos dalyviais lankėmės Šilinės muziejuje, kur eksponuojami senojo Merkinės laivo likučiai. Kadangi nebuvo aišku, kada laivas galėjo būti pastatytas, įsipareigojome iki ekspedicijos pradžios išsiaiškinti tikrąjį Merkinės laivo amžių. Nebuvome tikri, ar pavyks, bet pabandyti buvo verta. Rezultatas visus nustebino – pasirodo šių metų „Nacionalinės ekspedicijos“ laivo pirmtakas gerokai senesnis, nei įsivaizdavome. Smagu, kad ekspedicija įrašys dar vieną naują faktą į šalies istoriją“, – sako „Nacionalinės ekspedicijos“ prodiuseris Edmundas Jakilaitis. Laivadirbys Simas Knapkis, kuris stato ir šių metų ekspedicijos laivą, iškart nepatikėjo, kad laivas galėjo būti pastatytas taip seniai: „Iškart net suabejojau, ar nebus klaida, tikrai nustebau. Tikėjausi, kad laivui gali būti 150 metų, bet tikrai ne tiek. Aprašymuose teigiama, kad tokio tipo laivai buvo gaminami iš šviežios medienos, vadinasi, laivas turėjo būti pastatytas vėliausiai po metų, kai buvo nukirsti medžiai.“  Daugiausia klausimų kėlė gamyklinės vinys Vytinės tipo, tradiciniai buriniai upių prekybos laivai gyvavo nuo XV iki XIX a. vidurio. Vytinėmis buvo gabenami kroviniai Lietuvos didžiosios kunigaikštystės ir jos buvusių žemių vidaus vandenyse. Pasak istorikų, šis Nemuno laivas pasaulyje neturi analogų. Iki šiol senojo Merkinės laivo amžiaus mįslė nebuvo įminta. Spėliota, kad laivas gali būti XVII amžiaus, bet jame rastos įkaltos gamyklinės vinys leido daryti prielaidą, kad laivas gerokai jaunesnis, XIX–XX amžiaus. „Laivas, ko gero, buvo perstatytas, gal net ne kartą remontuotas, paliekant itin kokybiškai padarytą dugną. Nežinau, kaip kitaip būtų galima paaiškinti laive rastas mažiausiai 50 metų laiko tarpą skiriančias specialias kabes ir XIX a. pirmoje pusėje atsiradusias gamyklines vinis. Labai sunku pasakyti, kada pramoninių vinių technologija pasiekė Lietuvą, kada pradėta naudoti aukštupyje. Labai didelė mįslė, kaip toks laivas galėjo tiek metų išsilaikyti“, – sako S. Knapkis. Šių metų ekspedicijos laivo statyba įpusėjo Šių metų ekspedicija plauks specialiai statomu nauju mediniu laivu, mažesne Merkinės laivo kopija. Laivas bus beveik 13 m. ilgio, bet vizualiai bus labai panašus. „Nauja tik tai, kad bortai jungiami Pamario kraštui būdingu metodu, kai vinys sukalamos visiškai kitaip. Bet vizualiai viskas atrodys lygiai taip pat, kaip senieji vytinės tipo laivai. Kadangi laivas statomas senaisiais metodais, stengtis kažkaip jį padaryti autentiškesnį net nereikia, jis savaime toks išeina. Po poros metų, kai šiek tiek apsitrins, atrodys, kad jam jau 50 metų“, – šypsodamasis pasakoja laivadirbys. Šiuo metu jau padarytas sunkiausias ir kruopščiausias darbas – pagaminta visa laivo dalis, kuri bus po vandeniu – dugnas, laivo priekis ir galas, pradėti kelti laivo bortai. Laivas ekspedicijoje plukdys apie 20 žmonių. Pasak S. Knapkio, laivo svoris su žmonėmis gali siekti net 6 tonas. „Nacionalinė ekspedicija“ šiemet į kelionę leisis birželio 22 dieną. Ekspedicijos dalyviai tyrinės dabartinę Lenkiją, Vyslos upe plauks iki pat Baltijos jūros.