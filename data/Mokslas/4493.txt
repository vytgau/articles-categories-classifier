„Robotą kuriame nuo 2012-ųjų, iš pradžių patys jo nekonstravome, tik nusipirkome trečiųjų šalių robotizuotą platformą ir ją suprogramavome. Vėliau pradėjome konstruoti savo platformą, kuri turėtų mūsų norimas savybes. Šiuo metu su gynybos sprendimų paslaugas teikiančia Estijos įmone „Milrem“ planuojame pirmuosius nepilotuojamų misijų valdymo sprendimo pritaikymo darbus ir kitų metų pavasarį ketiname būti pasirengę gamybai“, – pasakoja įmonės bendraturtis Linas Vaitulevičius. Gynybos ir saugumo pramonės robotizacijos viziją puoselėjantys estai įdiegs lietuvių kurtą dirbtinį intelektą į modulinę hibridinę autonominę transporto priemonę „THeMIS“. Šia priemone galės naudotis kariškiai – vikšrus turinti mašina vežios įrangą ir reikmenis, taip pat galės būti naudojama ir civiliniais tikslais – patruliuoti prasto pravažumo teritorijose, pavyzdžiui, oro uostų perimetro zonose. Lietuvių įmonė projektuoja ir integruoja inovatyvius mobiliosios robotikos ir kompiuterinio matymo sprendimus verslui. Robotai su integruota nepilotuojamų misijų valdymo sistema – autonominiai mobilūs vežimėliai numatomi panaudoti oro uostuose keleivių registruojamo bagažo autonominiam gabenimui. Įdiegus dirbtinį intelektą ir tam tikrus sensorius į tradicines ligoninių lovas, jos galėtų savarankiškai judėti koridoriais, gebėtų išsikviesti liftą, nuvykti į operacinę. Įmonė yra viena iš penkių bendrovių, pavasarį įsteigusi Lietuvos robotikos asociaciją. Susivienijusios robotikos įmonės sieks ne tik viešinti informaciją apie šios srities veiklą ir galimybes Lietuvoje, bet ir tikisi, kad tai padės sulaukti didesnio užsienio klientų susidomėjimo. Su kariškiams kuriamomis technologijomis ir kitais išradimais bus galima susipažinti Kauno mokslo ir technologijų parke vyksiančioje inovatyvių produktų parodoje rugsėjo 29 d., Technologijų demonstravimo centre ir „Santakos slėnio“ pirmojo aukšto fojė, K. Baršausko g. 59, Kaunas. Tai vienas iš „Inovacijų savaitės 2016“ renginių.