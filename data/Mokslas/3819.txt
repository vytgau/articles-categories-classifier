Trumpieji radijo signalai (TRS), kuriuos užfiksavo mokslininkai, yra vieni sunkiausiai pagaunamų ir tuo pačiu vieni galingiausių iš kosmoso sklindančių signalų. Jie trunka vos kelias milisekundes (tūkstantąsias sekundės dalis), tačiau savyje talpina tiek energijos, kiek mūsų Saulė išspinduliuoja per vieną dieną. Nepaisant jų stiprumo, mokslininkai iki šiol nėra tikri, kas sukelia šiuos signalus. Po anksčiau stebėtos dešimties TRS serijos buvo manoma, kad tokie reiškiniai yra visiškai atsitiktiniai ir atklysta iki Žemės iš visiškai nesusijusių kosmoso vietų. Pagrindinė priežastis, kodėl tiek mažai žinoma apie šio tipo „šūksnius“ iš kosmoso, yra jų ypatingai trumpa trukmė. Astrofizikai spėja, kad per dieną iš visos Visatos mus pasiekia apie 2000 tokių signalų, tačiau jų nepavyksta „pagauti“ Žemėje esančiais radijo teleskopais. Pirmą kartą TRS buvo fiksuoti 2007-aisiais ir tik po devynių metų mokslininkams pavyko juos stebėti realiu laiku. Tad šiandien jau yra užfiksuota 16 radijo bangų pliūpsnių iš to paties regiono ir mokslininkai galiausiai gali artėti prie tikėtinų hipotezių apie šių TRS šaltinį. Šeši signalai buvo užfiksuoti Arecibo radijo teleskopu Puerto Rike – Žemę jie pasiekė su dešimties minučių tarpais – tuo tarpu dar keturi energijos pliūpsniai „pagauti“ kelių mėnesių bėgyje. Visi jie pirmą kartą sklido iš regiono, esančio už Paukščių Tako galaktikos. Mokslininkai, peržvelgę ankstesnių stebėjimų duomenis, surado ir dar vieną atvejį, kai 2012-aisiais buvo užfiksuotas TRS iš to paties regiono. Tai leido daryti išvadą, kad kažkur už mūsų galaktikos ribų egzistuoja objektas, siunčiantis ypač trumpus ir galingus signalus. Neseniai tyrėjų komanda iš McGill universiteto Kanadoje užfiksavo dar šešis panašios prigimties TRS iš to paties regiono kosmose, kurį astrofizikai pavadino FRB 121102. Mokslininkų grupė kol kas nenustatė konkrečios šio šaltinio vietos, tačiau pagal signalų sulėtėjimą sklindant, sprendžia, kad jis yra kažkur toli nuo mūsų galaktikos. Viena pagrindinių hipotezių apie TRS signalų, sklindančių iš Paukščių Tako galaktikos, kilmę – ta, kad juos sugeneravo susidūrusios dvi neutroninės žvaigždės, suformavusios masyvią juodąją bedugnę. Tokio susidūrimo metu į kosmosą yra išspinduliuojami didžiuliai kiekiai energijos trumpai gyvuojančių radijo signalų pavidalu.