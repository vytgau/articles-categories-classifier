„New York Stock Exchange“ (NYSE) biržoje prekiaujančios „Snap“ akcijos dieną baigė pasiekusios 24,48 dolerio vertę, kai po pirminio viešojo siūlymo (IPO) kompanijos akcijos buvo įkainotos 17 dolerių. Tai reiškia, kad po pirmosios prekybos akcijomis dienos „Snap“ vertė pasiekė 28,3 mlrd. dolerių. Panašią rinkos vertę turi tokios kompanijos kaip CBS ar „Target“. Trečiadienio IPO metu „Snap“ iš viso surinko 3,4 mlrd. dolerių ir netgi aplenkė „Facebook“, kuris savo IPO metu 2013 m. surinko 3 mlrd. dolerių. Tai tapo didžiausiu JAV technologijų IPO nuo to laiko, kai savo akcijomis 2014 m. viešai pradėjo prekiauti Kinijos internetinės prekybos kompanija „Alibaba“. Esant didelei tikimybei, kad „Snap“ pasinaudos galimybe išleisti dar daugiau akcijų, surinkta pinigų suma gali pasiekti 3,9 mlrd. dolerių. „Snap“ vadovas ir kūrėjas Evanas Spiegelis IPO metu uždirbo 272 mln. dolerių. Tačiau, nepaisant sėkmingo „Snap“ debiuto akcijų biržoje, kompanija iki šiol neturėjo nė vienų pelningų metų. Be to, tarp jaunimo populiari programėlė susiduria su didele konkurencija iš „Facebook“ bei „Instagram“ pusės ir turi problemų dėl lėtėjančio vartotojų skaičiaus augimo. „Spotify“ turi vis daugiau klausytojų Švedijos muzikos klausymosi internetu platforma „Spotify“ pareiškė pasiekusi 50 mln. mokančių prenumeratorių ribą bei dar labiau padidinusi persvarą prieš savo pagrindinę konkurentę „Apple Music“, praneša „Reuters“. Leidinys „TechCrunch“ vasarį pranešė, kad „Spotify“, kuri dėl išlaidų, skirtų augimui tarptautinėse rinkose, iki šiol nedirbo pelningai, svarsto galimybę pradėti prekiauti kompanijos akcijomis JAV biržose. Stokholme įsikūrusi kompanija vasarį taip pat pranešė apie plėtrą Niujorke ir planus savo biurą perkelti į Pasaulio prekybos centro kompleksą. 2008 m. paleista programa praėjusių metų rugsėjį turėjo 40 mln. mokančių vartotojų. Tuo tarpu „Apple Music“, gruodžio duomenimis, vartotojų turėjo perpus mažiau. „Nielsen“ tyrimo rezultatai parodė, kad 2016-aisiais amerikiečiai, naudodamiesi tokiomis muzikos klausymosi internetu platformomis kaip „Spotify“, iš viso perklausė 431 mlrd. dainų.