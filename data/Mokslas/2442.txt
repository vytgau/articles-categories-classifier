Anksčiau bendrovė skelbė, kad „Bitės“ klientai, kurie nori ryšiu naudotis svetur, turi 3 pasirinkimus: išsirinkti „spalvotą“ planą, pasilikti turimą planą ir vieną iš papildomai apmokestinamų duomenų paketų „Europa“, pasilikti turimą planą ir mokėti už duomenis pagal vienetinę kainodarą. Pasirinkusieji „spalvotus“ planus mokės plano mokestį ir už paslaugas išvykus iš šalies paklos ne daugiau, nei leidžia Europoje įsigaliojusios kainų „lubos“. Tačiau pasirinkusiesiems papildomus paslaugų paketus „Europa“ ar vienetinę kainodarą negalios Europos Sąjungos taikomos kainų „lubos“, iš esmės atpiginusios paslaugas, nes bendrovės turi teisę klientams teikti alternatyvius pasiūlymus, o klientai yra laisvi rinktis. Kas laukia į užsienį išvykusių bendrovės klientų, kurie pasirinkimo nepadarys? „Visi „Bitės“ klientai, esantys užsienyje, pirmąsias 24 valandas gali skambinti ir siųsti SMS žinutes kaip įprasta. Vėliau jie gali pasirinkti vieną iš variantų: naują „spalvotą“ planą, paslaugų paketus keliaujantiesiems „Europa 1”, „Europa 7” ar „Europa 30” arba vienetinę kainodarą“, – sakė bendrovės atstovė Žana Jakevičienė. Ji patikslino, kad 24 valandos skaičiuojamos nuo žmogaus išvykimo į užsienį momento. Jei toks klientas pasirinkimo neatlieka, su juo bendrovė mėgins ne kartą susisiekti. „Pirmąsias 24 valandas klientai gali skambinti, atsiliepti ir siųsti SMS nemokamai, o vėliau jie gali pasirinkti vieną iš trijų variantų, pagal kuriuos ir bus apmokestinami“, - kalbėjo Ž. Jakevičienė. Bendrovės atstovė patikslino, kad už ryšį ir SMS žinutes papildomi mokesčiai imami nebus, tačiau mobiliaisiais duomenimis užsienyje klientai naudotis negalės ir pirmąją parą, jei neatliks pasirinkimo. „Yra dalis klientų, kurie patys pasirenka nesinaudoti mobiliuoju ryšiu užsienyje. Jei per 24 val. klientai nepasirenka jokio siūlomo varianto, suprantame tai kaip norą nesinaudoti roamingu. Vos tik klientas norės paskambinti, išsiųsti SMS ar naudotis mobiliuoju internetu, jis iš karto galės pasirinkti, kokios sąlygos jam labiausiai tinka“, – kalbėjo Ž. Jakevičienė. Bendrovė, ketvirtadienio duomenimis, turėjo apie 200 klientų, kurie, įsigaliojus reguliavimui, išvyko į ES šalis, tačiau dar nėra pasirinkę jokios roamingo kainodaros. „Per parą jie galės pasirinkti, kokiomis sąlygomis norėtų naudotis roamingo paslaugomis. Šie klientai gauna SMS su tiksliomis instrukcijomis arba jiems skambina Klientų aptarnavimo centro konsultantai, arba išmanusis atsakiklis (IVR), padedantis pasirinkti reikiamą variantą“, – sakė bendrovės atstovė. Kiek kainuoja alternatyvos Kokiais tarifais kalbės pasirinkę „Europą“ ir vienetinę kainodarą? Su planais „Europa“ yra siūlomos kelios alternatyvos. DELFI skelbė, kad jos yra tokios ir į kliento sąskaitą bus įtraukiamos papildomai: „Europa 1“ už 0,64 euro – suteikiamos 5 min. pokalbių ES ir Europos ekonominės erdvės (EEE) šalyse, 5 SMS arba MMS, 15 MB mobiliojo interneto, o planas galioja parą. „Europa 7“ – 5,99 euro ir už tai siūloma 50 min. pokalbių ir 50 SMS ar MMS žinučių, 150 MB, planas galioja savaitę. „Europa 30“ – 9,99 euro ir už tai siūloma 100 min. skambučių, 100 SMS ir MMS žinučių, 300 MB duomenų, planas galioja 30 d. Palyginkime: Europos Parlamento sprendime numatyta, kad 1 GB duomenų nuo birželio 15 d. gali būti didmenininkų įkainotas iki 7,7 euro pridėjus PVM, o didmeninės kainos negalės viršyti 3,2 cento už minutę pokalbio ir 1 cento už SMS žinutę. Kita siūloma alternatyva – susimokėti už paslaugas priklausomai nuo sunaudotų minučių, SMS žinučių ir duomenų, bet pasirinkus šią kainodarą tektų mokėti beveik tiek pat, kiek mokama neįsigaliojus Europos Sąjungos kainų „luboms“. Pavyzdžiui, 1 MB duomenų užsienyje, pasirinkus šią kainodarą, kainuotų 0,0605 euro, tad 1 GB atsieitų panašiai kaip ir negaliojant ES kainų „luboms“, 61,95 euro su PVM. Skambučio minutė iš užsienio – 0,0605 euro, SMS žinutė – 0,0242 euro. Ryšių reguliavimo tarnybos 2016 m. paskutinio ketvirčio ataskaitoje rašoma, kad iš viso bendrovė turėjo 1,055 mln. aktyvių abonentų. Bendrovės duomenimis, iš jų „spalvotus“ planus pasirinko apie 100 tūkst.