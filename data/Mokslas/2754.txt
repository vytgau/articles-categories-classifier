2013 metų liepos 16 d. įvyko incidentas, kai Tarptautinės kosminės stoties išorėje dirbusio italų astronauto Lucos Parmitano skafandro šalme pradėjo kauptis vanduo, kuris apsėmė jo burną, nosį ir akis. Tąkart astronautas buvo skubiai grąžintas į stotį ir tik per plauką išvengė mirties. Tačiau NASA pareigūnai nesuvokė, kad kostiumas nebuvo sandarus jau ankstesnio išėjimo metu liepos 9 d. L.Parmitano su kolega Chrisu Cassidy manė, kad vanduo kostiume atsirado dėl to, kad prakiuro gėrimo maišelis. Tačiau tai buvo klaidinga išvada, nes vėliau atliktas tyrimas parodė, kad kostiumas neveikė, kaip turėjo jau ankstesnio išėjimo į kosmosą metu. Jeigu vandens susikaupimas pirmojo išėjimo metu būtų buvęs aptartas detaliau, misijos kontrolieriai greičiausiai būtų suvokę, kad „šį reikalą būtina ištirti išsamiau“ prieš liepos 16 d. išėjimą į kosmosą, teigiama 222 puslapių tyrimo ataskaitoje. „Manyčiau, kad tai buvo vienas rimčiausių incidentų, su kuriais mums teko susidurti, – per spaudos konferenciją yra sakęs šio incidento tyrimo grupės vadovas Chrisas Hansenas. – Nežinau nė vieno defekto, kuris būtų sukėlęs tokią didelę grėsmę.“ Po incidento su kostiumo nesandarumu NASA atšaukė visus planuotus išėjimus į atvirą kosmosą, kol nebus nustatyta, kas sukėlė kostiumo defektą. Vėliau inžinieriai nustatė, kad vanduo ėmė kauptis kostiume dėl užsikimšusio filtro. Tačiau jie nežino, kas užkimšo filtrą. Išgelbėjo šaltas protas Astronautą L. Parmitano nuo mirties išgelbėjo šaltas protas, leidęs jam ramiai pasiekti Tarptautinę kosminę stotį, sako NASA pareigūnai. „Lucos ramybė tuomet, kai jo šalmą sėmė vanduo, greičiausiai išgelbėjo jam gyvybę“, – rašoma incidento tyrimo ataskaitoje. „Praėjus maždaug pusvalandžiui po išėjimo į atvirą kosmosą, galbūt po 45 minučių, Chrisas ir aš vykdėme savo užduotis, ir aš pajutau, kad man per pakaušį teka vanduo, – pasakojo L. Parmitano. – Suvokiau, kad tai šaltas vanduo ir kad tai nenormalu, todėl pranešiau kontrolės centrui Žemėje.“  Darbai kosmose turėjo trukti maždaug pusseptintos valandos. Tačiau buvo nuspręsta juos nutrauki po maždaug valandos. Kai L. Parmitano sugrįžo į kosminę stotį, jo šalme buvo apie pusantro litro vandens. 2013 metų gruodį NASA astronautai Rickas Mastracchio ir Mike'as Hopkinsas buvo apsivilkę tokius pačius kostiumus, kai prireikė skubiai išeiti į atvirą kosmosą ir pataisyti gyvybiškai svarbią kosminės stoties vėsinimo sistemą. Prieš išėjimą astronautai pakeitė kai kurias kostiumo dalis. Be to, šalmuose buvo įrengti specialūs vamzdeliai, kurie leistų kvėpuoti, jeigu pasikartotų incidentas su vandeniu šalme. Laimei, ši misija buvo įvykdyta be jokių incidentų.