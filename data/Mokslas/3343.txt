Dabar paskelbta dviejų asteroidų orbitų ir spinduliuotės analizė, rodanti, kad jie prieš 5-10 milijonų metų galėjo sąveikauti su devintąja planeta. Šiuo metu asteroidai 2004 VN112 ir 2013 RF98 skrieja aplink Saulę labai panašiomis orbitomis, esančiomis toli už Neptūno orbitos. Vos juos atradus iškelta hipotezė, kad asteroidai kažkada sukosi vienas aplink kitą, o paskui pora iširo. Naujame tyrime nustatyti, kad asteroidų spalva labai panaši, t.y. jie labai panašiai atspindi Saulės šviesą. Tai reiškia, kad jie greičiausiai susiformavo kartu. Sprendžiant iš dabartinių orbitų, jų pora turėjo iširti prieš 5-10 milijonų metų, o suardyti ją galėjo gravitacinė sąveika su už Žemę masyvesne planeta. Tyrimo rezultatai publikuojami arXiv.