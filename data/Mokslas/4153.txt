Prijungtų prie interneto prietaisų užvaldymas smarkiai populiarėja tarp programišių. Tyrinėtojai tvirtina, kad piktadariai gali „nulaužti“ ne tik senus ir prastas apsaugos sistemas turimus prietaisus, bet ir naujausius, pačius išmaniausius. Naujas tyrimas rodo, kad nuotoliniu būdu galima užgrobti nuo modernių išmaniųjų namų sistemų priklausomus prietaisus. Tai buvo pademonstruota su išmaniosiomis bendrovės „Phillips“ lemputėmis: jų valdymo sistema buvo paveikta programinės įrangos viruso, kuris leido tyrinėtojams visiškai kontroliuoti prietaisus - įjungti juos, išjungti, blykčioti. Užkrėsta aparatūra naudoja mažos galios belaidę sistemą „ZigBee“, galinčią sukurti savo tinklus. Tyrinėtojai sakė, kad virusas, naudodamasis šia jungtimi, gali plisti iš vieno prietaiso į kitą. Jie tvirtina, kad virusas yra „katastrofiškai greitas“. Saugumo ekspertai teigia, kad tai gali būti naudojama išjungti prietaisams, juos sunaikinti, išnaudoti juos DdoS atakoms. Norėdama tai pavaizduoti, komanda sukūrė video, kuriame matyti, kaip ji nuotoliniu būdu kontroliuoja lemputes. Ateityje tai kels daug problemų. Jei prietaisai bus sujungti į ištisas grandines, jie gali būti itin žalingi. Iš tiesų tai – netolima ateitis: jau dabar yra gana daug pavyzdžių, kai prie interneto prijungti prietaisai naudojami kaip vergai, siekiant pakenkti interneto ryšiui. Ekspertai baiminasi, kad netrukus bus sukurtos dar sudėtingesnės DdoS atakos, kurios gali būti dar veiksmingesnės nei ankstesnės.