Prieš dvejus metus mergina Kauno technologijos universitete įgijo Taikomosios matematikos bakalauro laipsnį, ji yra matematikė. Kartu mergina dalyvauja „Women Go Tech“ iniciatyvoje, kurios tikslu yra į informacinių technologijų sritį pritraukti kuo daugiau moterų. „Tikslieji mokslai vis dar yra mano arkliukas. Kasmet išsprendžiu matematikos brandos egzaminą, jis vis dar lengvai įkandamas. Dėl to dėkoju savo mokytojai I. Kopeikinienei už puikiai įdiegtus fundamentalius pagrindus. Universitete matematika kitokia, uždaviniuose nesutiksi Petriuko su obuoliais ir nekeliausi iš taško A į tašką B. Kiekviena nauja teorija ar skaičiavimo metodas praplečia mąstymą ir suvokimą. Išmoksti matyti menkiausią paklaidą visur, o noras rasti geriausią - optimaliausią sprendimą problemai neleidžia sumerkti akių“, - kuo patraukė šie mokslai sako pašnekovė. Nors ji sako, kad studijuodama universitete pritrūko praktikos, tačiau dabar pastebinti, kad jos lankytas KTU fakultetas rengia Pramonės ir verslo problemų matematinio sprendimo dirbtuves, be to, pašnekovė mano, kad dabar pasinaudoti praktikos ar „Erasmus+“ galimybėmis tapo lengviau. Paklausta, kodėl pasirinko dalyvauti moteris IT sritimi siekiančioje sudominti iniciatyvoje, mergina sako, kad ieškojo mentoriaus. „Man reikalingas patarėjas, kad kryptingai judėčiau duomenų analitikos srityje. Mano mentorė Agnė Pelanienė yra moteris, į kurią norisi lygiuoti, ji nemažai pasiekusi IT srityje ir myli savo darbą. O aš tik pradedu savo karjerą ir parama labai reikalinga“, - kalbėjo E. Žalimaitė, šiuo metu dirbanti Vičiūnų grupėje pirkimų analitike. Tai – pirmoji jos darbovietė. Nors mergina sako, kad turi idėjų kurti savarankišką veiklą, tačiau kol kas nori įgyti daugiau žinių duomenų analizės srityje. Paklausta, ar susidomėjimas tiksliaisiais mokslais kilo tai skatinant šeimoje, E. Žalimaitė sako, tikslieji mokslai jai visada patikę. „Namie buvo tik vienas kompiuteris, kurį po lygiai dalindavomės kas vakarą. Prisėsdami tik vienai valandai per dieną, nesvarbu, ar tau 16, ar 9-eri, tą valandą praleisdavome pramogoms. Šeimoje mes rinkdavomės pomėgius ir savarankiškai ugdydavome gebėjimus, tad postūmį į IT aš menkai jutau. Kryptingai dirbau matematikos srityje, bet kai jaunesni broliai rinkosi kur stotį, propagavau technologijų sritį ir universitetą, kaip puikų pasirinkimą ateičiai“, - sako mergina. Ji sako, kad be tiksliųjų mokslų ir IT domisi sportu, kasdien bėgioja. IT srityje Lietuvoje kasmet sukuriama apie 2 tūkst. naujų darbo vietų, bet dėl nusistovėjusių stereotipų IT specialisčių moterų rinkoje yra vienetai. Siekiama moteris sudominti rinktis šią sritį.