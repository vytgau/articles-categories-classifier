Vienas naujausių elitinio Prancūzijos aukštosios mados pasaulio klubo narių – Julienas Fournie – dėlioja baigiamuosius savo naujausios kolekcijos akcentus. Jaunas kūrėjas įsitikinęs: jeigu nori išsilaikyti itin konkurencingame aukštosios mados pasaulyje, jo mados namams būtina prisijaukinti naujausias technologijas. J. Fournie – vienas iš dizainerių, aktyviai bandančių modernizuoti madą. Pavyzdžiui, naujų modelių eskizus jis fiksuoja planšetiniame kompiuteryje, o gamybai naudoja 3D spausdinimo technologiją. Kad ir kokios šiuolaikinės technologijos būtų taikomos, naujausia Azijos įkvėpta dizainerio kolekcija alsuoja klasikine elegancija. J. Fournie šypsosi: toks ir buvo jo tikslas. J. Fournie mados namuose dirba septynių žmonių komanda. Tai reiškia, kad kuo įmanoma daugiau kūrybinio darbo stengiamasi atlikti internete: ieškoti reikiamos literatūros, virtualiai su audinių tiekėjais keistis pavyzdžiais, kaupti informaciją. Jaunojo dizainerio kūrybiniai eksperimentai su „iPad“ sulaukė nemenko dėmesio. Štai praeitais metais pas kūrėją apsilankė pats „Apple“ vykdomasis vadovas Timas Cookas. Be to, dizaineris bendradarbiauja ir su prancūzų 3D inžinerijos ir programinės įrangos bendrove „Dassault Systems“. Kai kurie J. Fournie kūriniai iš naujausios kolekcijos jau parduoti. Kiek kainuoja jo aukštoji mada, dizaineris atskleisti nepanoro.