Į geriausių pasaulyje mobiliųjų inovacijų keturiasdešimtuką pateko ir Lietuvos kūrėjų pristatytas sprendimas „Interactio“ (interactio.io), nugalėjęs Verslo ir komercijos kategorijoje, rašoma Ryšių reguliavimo tarnybos pranešime spaudai. Šis sprendimas yra skirtas sinchroniniam vertimui panaudojant renginio dalyvių mobiliuosius telefonus ir padeda tarptautinius renginius organizuoti išmaniai ir ženkliai mažesnėmis sąnaudomis. Lietuvių sukurtam sprendimui teko įveikti nemažą atranką − WSA konkurse varžėsi 451 nominantas iš 170 valstybių, kuriuos vertino įvairiems pasaulio regionams atstovaujantys Didžiosios žiuri ekspertai, atsižvelgdami į sprendimų idėją, techninį įgyvendinimą ir indėlį į skaitmeninės atskirties mažinimą. Tarp nugalėtojų – sprendimai iš įvairių pasaulio valstybių, nuo Indijos iki JAV, nuo Danijos iki Tuniso. „Kasmet nemažas iššūkis mums – rasti tuos Lietuvos sprendimus, kurie būtų pastebimi, originalūs ir įdomūs globaliame kontekste, – sako Pasaulio viršūnių apdovanojimų nacionalinė ekspertė ir Didžiosios žiuri narė Ieva Žilionienė. – Ir labai džiugu, kad paprastai tai pavyksta padaryti. Šie metai – ne išimtis.“ Lietuvai šiųmečiame WSA konkurse atstovavo 6 mobilieji sprendimai, atrinkti Informacinės visuomenės plėtros komiteto prie Susisiekimo ministerijos (IVPK) kartu su RRT organizuoto nacionalinio konkurso „Naujasis knygnešys“ metu. Pasaulio viršūnių apdovanojimai − pasaulinė iniciatyva, inicijuota Jungtinių Tautų 2003 m., kai Ženevoje įvyko pirmasis Pasaulio viršūnių suvažiavimas informacinės visuomenės klausimais (angl. World Summit on Information Society, WSIS). Konkurso tikslas – išrinkti geriausius skaitmeninio turinio produktus, kurie prisideda prie Jungtinių Tautų tikslų siekiant tvarios pažangos pasaulyje.