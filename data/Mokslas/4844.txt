Vilniuje meteorus „gaudęs“ Vytautas Trasikis šiąnakt dangų stebėjo dvi valandas. „Perseidų lietui šį kartą oras nedėkingas... Žvaigždžių šokį danguje buvo galima stebėti tik trumpą laiką – nuo 12 val. debesys buvo aptraukę dangų. Nors properšomis galima buvo pamatyti kelis meteorus, sužibančius tarp debesų, nenusiminiau ir patogiai įsitaisiau – po pusvalandžio debesų vaikymo pragiedrėjo, ir tai leido pasidžiaugti dangumi pora valandų, kol jis vėl neapniuko... Bet tos dvi valandos buvo tikrai geros, nespėji žiūrėti, kaip dangus sužiba. Nuotraukose per 30 sekundžių „išlaikymo“ pagauti keli meteorai. Jei per 30 sekundžių jau keli pasirodė, tad kiek pasirodo per 15 minučių? Per valandą? Dvi?....“ – pamatytu reginiu žavėjosi V. Trasikis.  Perseidus pavyko užfiksuoti ir DELFI fotografui Šarūnui Mažeikai – pasižiūrėkite, kaip įspūdingai atrodė naktinis dangus: Dangų iš rugpjūčio 11 d. į 12 d. stebėjo ir Rokas Laurinaitis – jam pavyko įamžinti žibančią padangę Kaune. DELFI skaitytojas Justas Pečeliūnas įamžino žvaigždėtą dangų: Kaip DELFI jau rašė, naktimis iš rugpjūčio 11-os į 12-tą ir iš 12-os į 13 d. stebimas meteorų srautas – Perseidų maksimumas. Perseidų meteorų strėlės žvaigždėtame danguje sužimba skriejančiai apie Saulę mūsų planetai kertant Svifto-Tutlio kometos orbitą. Meteorai įsižiebia kai kadaise kosminėje erdvėje praskriejusios kometos pažertos dulkelės papuola į Žemės atmosferą ir sudegdamos žybteli meteorų šviesa. Pasak NASA meteorų ekspertų Perseidai šiemet gali pradžiuginti gausesniu meteorų srautu nei paprastai. Anot mokslininkų, galima tikėtis nuo 150 iki 200 meteorų per valandą. Vadinasi, per minutę, idealiomis sąlygomis, galėtume išvysti 2-3 meteorus. Jei prognozės išsipildytų, tai būtų gausiausi Perseidai nuo 2009 metų. Kitas nemažiau įspūdingas meteorų srautas Geminidai mūsų lauks šių metų gruodžio 14 d. tuomet žvaigždėtu dangumi turėtų praskrieti nuo 100 iki 120 meteorų per valandą.