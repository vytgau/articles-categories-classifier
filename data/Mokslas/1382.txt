Bendrovė perspėjo, kad dėl ilgai nustatyto maksimalaus ryškumo naujuosiuose telefonuose „iPhone X“ galimas vadinamasis ekrano „išdegimas“. Šiuo atveju kalbama apie efektą, kai ekrane matyti blausus ankstesnio lango vaizdas atidarius naują langą, skelbia portalas „Deusche Welle“, besiremiantis specializuotu portalu zdnet.de. „iPhone X“ telefonuose sumontuotas geriausias iš iki šiol „Apple“ naudotų OLED ekranų. Tačiau šiems ekranams būdingi „lengvi vizualiniai pakitimai“, įskaitant ir minėtą „išdegimą“, nurodoma atnaujintoje instrukcijoje. Toks efektas atsiranda ilgai naudojantis telefonu, kai nustatytas maksimalus ekrano ryškumas. Todėl naujoje instrukcijoje nerekomenduojama ilgam laikui nustatyti maksimalaus ekrano ryškumo. „Apple“ teigimu, tai yra įprastas ir tikėtinas reiškinys. Verta paminėti, kad panaši problema buvo kilusi ir su „Google Pixel 2 XL“ išmaniuoju telefonu. Todėl vartotojų nusiskundimų gavusi kompanija atnaujino programinę įrangą ir sumažino maksimalų galimą ekrano ryškumą. Naujaisiais telefonais „iPhone X“ prekiauti pradėta lapkričio 3 d.