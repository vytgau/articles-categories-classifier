„Google“ ir „Bing“ paieškos sistemos pasirašė savanorišką sutikimą, kuriuo užtikrins, kad neteisėtai medžiagą platinantys tinklalapiai būtų sunkiau randami ir paieškos rezultatuose pateikiami žemiau. Pramogų industrija pasiekė susitarimą su technologijų gigantais JK tarpininkaujant vyriausybei. Naujoji iniciatyva veiks kartu su jau įvesta su piratavimu kovojančia sistema ir turėtų būti įvesta nuo šių metų vasaros. JK Intelektinės nuosavybės biuras (angl. Intellectual Property Office) taip pat dalyvavo diskusijoje, o šalies ryšių reguliavimo tarnyba „Ofcom“ susitarimą palaikė siūlydami įvairias strategijas, užtikrinsiančias, kad interneto naudotojai išvengtų susidūrimo su nelegaliu turiniu. Šiuo metu JK jau veikia su filmų, muzikos ir kitų medžiagų piratavimu kovojančios strategijos, tarp kurių – tinklalapių blokavimas, reklamų mažinimas piratiniuose tinklalapiuose, ir „Get It Right From a Genuine Site“ edukacinė kampanija, kuri skatina filmų ir muzikos gerbėjus paremti kūrybinį procesą ir norimą medžiagą įsigyti legaliai. Naujojo susitarimo organizatoriai taip pat teigia, kad ateityje interneto naudotojai galės išvengti ir netyčinio apsilankymo piratiniuose tinklalapiuose, taip užtikrindami savo asmeninių duomenų apsaugą. JK Sąjungos už intelektinę nuosavybę (angl. Alliance for Intellectual Property) generalinis direktorius Eddy‘is Levitenas teigė: „Kartais žmonės suvesdami tam tikrus raktažodžius į paiešką yra nesavanoriškai nukreipiami į piratinį tinklalapį. Mes norime užtikrinti, kad pačiame viršuje pateikiami paieškos rezultatai naudotojus nukreips į tikrus ir legalius tinklalapius ir apsaugos jų duomenis.“ DELFI primena, kad Lietuvos ir užsienio autorių teises ginanti asociacija LATGA kreipėsi į Vilniaus apygardos teismą. Jo prašoma uždrausti operatoriams „Telia“, buvę „Teo LT“ ir „Omnitel“, „Bitė Lietuva“, „Lietuvos radijo ir televizijos centras“, „Cgates“, „Init“, „Balticum TV“, „Splius“ ir „Penkių kontinentų komunikacijų centras“ teikti prieigą prie interneto svetainės „Linkomanija.net“. Šį sprendimą sveikina Lietuvoje prieš piratavimą kovojantys advokatai ir tikisi panašių sprendimų. „Šis informacinių technologijų milžinių žingsnis sveikintinas ir logiškas. Ir verslas, ir visuomenė suvokia, kad interneto piratavimas yra nusikalstama veikla, su kuria kovoti reikia visais įmanomais būdais. Juk jau seniai didžiosios interneto paieškos sistemos blokuoja nuorodas į vaikų pornografiją, neapykantos kurstymą ir narkotikų platinimą. Natūralu, kad blokuoja ir į piratines svetaines. Tikiuosi, ir Lietuvos verslas liausis gynęs vagis”, - DELFI komentavo asociacijai atstovaujantis advokatų kontoros „AAA Law” advokatas, partneris Andrius Iškauskas. Anksčiau skelbta, kad blokuoti prieigą prie dalinimosi „torrent“ nuorodomis tinklalapių yra ne reta praktika Vakarų Europoje.