Pranešime žiniasklaidai tvirtinama, kad tai yra puiki proga iš arti pamatyti ir išgirsti, ką įdomaus ir svarbaus veikia Lietuvos ir pasaulio mokslininkai, kokie nauji išradimai netrukus paįvairins mūsų gyvenimą, kokias mokslo mįsles pavyko įminti. Teisingai sakoma, kad geriau vieną kartą pamatyti, negu dešimt kartų išgirsti. Bet dar geriau –pačiam atsidurti mokslininko kailyje! Todėl festivalyje bus itin daug praktinės veiklos. Pavyzdžiui, renginių cikle „Mokslininko ir mokinio partnerystė“ moksleiviai galės tapti mokslininkų asistentais ir taip „pasimatuoti“ mokslininko profesiją. Bene daugiausia renginių vyks Vilniuje. Vilniaus universiteto Ląstelės biologijos laboratorijoje su specialia įranga stebėsite, kaip žūsta vėžinės ląstelės jas veikiant chemoterapiniu vaistu. Modifikacijų projekte „Neįtikėtini gyvūnai“ kursite žmogaus-gyvūnų hibridus Zoologijos muziejuje. VU Planetariume grožėsitės egzoplanetų ir kitų kosminių objektų vaizdais. Ekskursijų į TEVA / Sicor Biotech gamyklą ir "Thermo Fisher Scientific Baltics" metu pamatysite, kaip gimsta mokslininkams skirti produktai ir naujos kartos vaistai. Apsilankymas Fotonikos slėnyje ir bendrovėje „Ekspla“ – puiki proga susipažinti su lazerių veikimo principais, sužinoti apie jų technologinius taikymus, išbandyti vieną iš lazerių taikymo sričių – 3D spausdinimą. VU Botanikos sode Kairėnuose degustuosite vėlyvųjų sodinių šilauogių, spanguolių, kultūrinių bruknių ir kitokių uogų derlių. Simpoziume VGTU „Linkmenų fabriko“ laboratorijose visi norintys grupėse, sudarytose iš skirtingų sričių atstovų (menininkų, technologijų ir kūrybinių industrijų studentų), galės kurti bendrus tarpdalykinio meno projektus. Vilniaus kolegijoje išmoksite atpažinti audinius, ausite su tikromis audimo staklėmis. VU Filosofijos fakultete sužinosite, ar psichologinė pagalba internetu gali būti tokia pat veiksminga kaip tradicinė psichologinė pagalba. Užupio meno inkubatoriuje mokysitės atskirti melą nuo tiesos, efektyviai atpažinti ir kontroliuoti emocijas bei suprasti kūno kalbos prasmes. Sužinosite, kaip šukuosenos forma, faktūros ir spalvos veikia įvaizdį. Apsilankiusieji Lietuvos nacionaliniame dramos teatre pamatys, kaip gimsta spektaklis „Visuomenės priešas“, susipažins su teatre dirbančiais įvairių profesijų žmonėmis. Šįkart Mokslo festivalyje Italų kultūros instituto Vilniuje ir kompanijos „Bioderma“ dėka svečiuosis net šeši žymūs užsienio mokslininkai iš Prancūzijos ir Italijos. Dr. Chiara Zuccato papasakos, ką mokslas jau žino apie smegenų evoliuciją ir mirtinų neurologinių ligų atsiradimo priežastis, o dr. Francois-Xavier Pellay – apie vis sėkmingesnius mokslininkų bandymus stabdyti senėjimo procesus ir netgi atjauninti žmogaus organizmą. Vienas iš gravitacinių bangų atradėjų prof. Eugenio Coccia atskleis šių bangų tyrinėjimų istoriją. Pagrindinės genetiko, prof. Giuseppe Novelli tyrimų kryptys – už žmogaus ligas atsakingų genų žemėlapių sudarymas, šių genų nustatymas ir apibūdinimas. Prof. Giorgio Metta pasakos apie iCub projektą, kurio tikslas – įgyvendinti žmonijos svajonę turėti asmeninį humanoidinį robotą kiekvienuose namuose. Prof. Fiorenzo Conti kalbės apie tai, kaip neuromokslas padeda įminti mūsų skonio suvokimo paslaptis. Rugsėjo 16 d. nuo 12 val. Mokslo festivalio lankytojus pakviesime į mokslo populiarinimo šventę Mokslo aikštė (Saulėtekio al. 7). Jungtinio gyvybės mokslų bei Fizikos ir technologijų mokslo centrų kaimynystėje palapinėse įsikurs mokyklų, universitetų, verslo įmonių atstovai. Jie vilios lankytojus į mokslo eksperimentų laboratoriją po atviru dangumi. Apsilankę pačiuose centruose, susipažinsite su pažanga audinių inžinerijos srityje, sintetinės biologijos galimybėmis, išbandysite akių sekimo ir emocijų atpažinimo įrangą, kuri galėtų tapti vienu iš mūsų socialinio gyvenimo talkininkų, padedančiu greičiau perprasti partnerį, bosą, draugus ar svetimus asmenis. Patekę į BioBreakroom‘ą – kiečiausią biologinių galvosūkių kambarį, turėsite iš jo ištrūkti, pasitelkę savo biologijos, chemijos, informatikos sugebėjimus ir pasijusite lyg įtempto siužeto veiksmo filme. VU Fizikos fakultete apžiūrėsite vieną galingiausių superkompiuterių Lietuvoje ir išgirsite apie kvantinių reiškinių modeliavimą, susipažinsite su šviesolaidžiais. Na, o gamtos mylėtojai atras, kaip gyvūnai prisitaikę gyventi medžiuose. Tą pačią dieną VGTU parengtoje turiningoje programoje – proga užsukti į „Robotų planetą“, kur sužinosite apie robotų projektavimo metodus, išbandysite mokomuosius ir studentų sukonstruotus robotus, LEGO robotus, mokysitės juos programuoti. Apsilankę VGTU laboratorijose, išgirsite apie saulės energijos naudojimo galimybes elektros ir šilumos gamybai, kursite vaizdo klipą, imitaciniame rinkodaros komunikacijos žaidime pasinersite į tikrovišką aplinką, leidžiančią pasijusti ir klientais, ir pardavimo bei marketingo specialistais. Renginiai Kaune Mokslinės atrakcijos šiame mieste pasklis itin plačiai. Smalsių lankytojų lauks universitetai, kolegijos ir net gimnazijos. Pavyzdžiui, Kauno Jėzuitų gimnazijoje rugsėjo 9 d. organizuojama STEAM (gamtos mokslų, technologijų, inžinerijos, menų ir matematikos) diena. Tai puiki proga aplankyti gamtos mokslų kabinetus ir laboratorijas, atlikti gamtos mokslų tiriamuosius darbus, susipažinti su robotikos būrelio veikla ir išklausyti Lietuvos mokslo premijos laureato prof. Virgilijaus Ulozo paskaitą apie žmogaus balso paslaptis. KTU ir šiemet parengė įvairiapusišką programą. Rugsėjo 9 d. užsukę į KTU Santakos slėnį ir įvairius fakultetus, sužinosite, kaip XXI a. technologijos keičia finansų valdymą. Išmoksite greitai ir efektyviai vizualizuoti įvairiausius duomenis naudojantis nemokamais įrankiais. Išgirsite, kaip vartotojas, žurnalistas ar komunikacijos specialistas galėtų įveikti juodųjų technologijų kerus. Organinės chemijos laboratorijoje tapsite chemikais ir kursite naujus organinius junginius, o akustikos laboratorijoje vyksiančiame eksperimente išsimatuosite savo balso stiprumą decibelais. Geometrijos mėgėjų lauks išbandymas, kaip turint du lapus sukurti filmą, ir kaip supjaustyti šokoladą, kad neliktų nereikalingų gabaliukų. Mokslininkai demonstruos populiariausias programas mobiliesiems įrenginiams, skirtas dangaus kūnų paieškai ir jų judėjimui stebėti. Išgirsite apie matematinius modelius ir jų taikymą nusikalstamumo prevencijai, taip pat prognozuojant ir gydant ligas. Susipažinsite su Lietuvos radijo technologinės pažangos istorija ir nūdiena. Pamatysite įvairias sumaniąsias medžiagas: pjezoelektrinius variklius, lazerio spindulio deflektorius, pjezoelektrinius robotus ir pjezoelektrinius žaislus, aerodinaminėje kameroje pajusite 220 km/h greičiu pučiančio vėjo jėgą! Patirsite, kaip naudojant dirbtinius organus atstatomos žmogaus natūraliosios funkcijos . Arba kaip padėti sergančiam cukriniu diabetu ar artritu naudojant neinvazinius įrenginius kraujotakai stimuliuoti plaštakose ir pėdose. Rugsėjo 9–10 d. visi norintys, o ypač šeimos, kviečiamos į mokslo populiarinimo šventę „Mokslas kitomis spalvomis. Atrask. Pažink. Išbandyk“ Kauno tvirtovės VII forte. Plačiau apie tai papasakosime kitame pranešime. Mokslo festivalio metu VDU Menų laboratorijoje lankytojai taps menininkais ir meno ekspertais. Eksperimentuosite fotostudijoje, išbandysite save profesionalaus fotografo vaidmenyje, išgirsite apie naujų technologijų naudojimą mados dizaine. Moksleiviai susipažins su VDU studentais iš įvairių šalių ir diskutuos apie skirtingų kultūrų kūno kalbą. Mokysitės prancūzų kalbos kūrybinėse dirbtuvėse dainuodami ir t. t. VU Kauno Humanitarinio fakulteto specialistai mokys jus rašyti gotikiniu šriftu kaip rašė Martynas Mažvydas, o su kompiuteriais bendrausite balsu. Ar jums įdomu, kada Lietuvoje prasidėjo mūro statyba? Ar galima atskirti viduramžių mūrą nuo naujųjų amžių? Kaip buvo gaminamos senosios mūro medžiagos ir kodėl jos iki šių dienų išliko tokios tvirtos? Į šiuos klausimus atsakys mūro tyrinėtojas, Lietuvos mokslo premijos laureatas prof. Vytautas Levandauskas. Ekskursijos metu apžiūrėsime seniausius Kauno viduramžių statinius - pilį, Perkūno namą, Vytauto Didžiojo bažnyčią, Arkikatedrą baziliką. Patys pagal mūro požymius nustatysite, kada jie pastatyti. Ekskursijoje po Lietuvos sveikatos mokslų universiteto Anatomijos muziejų susipažinsite su žmogaus griaučių, raumenų, virškinimo, kvėpavimo, šlapimo ir lytine, širdies ir kraujagyslių, nervų sistemomis, pamatysite, kaip atrodo rūkančio žmogaus plaučiai, embrionas gimdoje, apsigimę vaikučiai. Jau tampa tradicija ekskursijos Lietuvos Zoologijos sode ir VDU Botanikos sode. Kauno kolegijos programoje – proga pasitikrinti savo skonio receptorių jautrumą, išmokti apdoroti iš orlaivių gautas nuotraukas, projektuoti kraštovaizdį, kurti meno dirbinius iš stiklo, keramikos ar odos, pasitikrinti savo skonio receptorių jautrumą, namuose pasigaminti kosmetikos priemonių ir tobulinti savo charizmą. O Lietuvos mokslo premijos laureatas, prof. Artūras Tereškinas jums papasakos, kaip tvarkytis gyvenimą kapitalizmo sąlygomis. Renginiai Klaipėdoje Mokslo ir technologijų mėgėjai šiame mieste aplankys Klaipėdos valstybinį jūrų uostą. Jūros muziejaus delfinariume išgirs, kokios yra Europos ir Lietuvos jūrų muziejaus patirtys įrengiant senųjų laivų ekspozicijas. Klaipėdos valstybinėje kolegijoje sužinos apie svarbias funkcijas, kurias dirbtiniai žemės palydovai atlieka šiuolaikiniame pasaulyje. Lietuvos aukštosios jūreivystės mokykloje valdys įvairius laivus sumodeliuotose realiuose plaukiojimo rajonuose. Klaipėdos universitete patirs, kaip projektuojami modernūs laivai, išbandys molekulinės genetikos tyrimo metodus, taikomus biologijoje ir ekologijoje. Kiti Lietuvos miestai ir regionai Šiaulių universitete pamatysite, kaip veikia sumo robotai ir balansuojantis robotas. Išgirsite apie politinės konkurencijos retoriką, pasitikrinsite regėjimo aštrumą, sužinosite apie saugius judesius kasdienėje veikloje, ergonomines padėtis ir tinkamus pratimus. Ekskursijos Respublikinėje Šiaulių ligoninėje metu susipažinsite su išorinės radioterapijos (spindulinis gydymas), brachiterapijos (taikoma ginekologiniams navikams, prostatos vėžiui, galvos ir kaklo, kitoms onkologinėms ligoms gydyti) naudojimu. Panevėžiečių ir miesto svečių laukia smagioji elektronika, dirbtinio intelekto ir vaizdų atpažinimo taikymas išplėstinei realybei kurti, įdomi informacija apie tai, kaip augalai bendrauja su kitais augalais, gyvūnais, grybais ir bakterijomis, kaip nanotechnologijos taikomos Saulės energetikos, nanomedicinos ir kitose srityse. Anykščių J. Biliūno gimnazijoje vyks mokslo populiarinimo šventė „Nuo ląstelės iki žvaigždžių“, kur mokiniai su mokytojais stengsis nustebinti chemijos, biologijos, fizikos eksperimentais, dalysis mokslo žiniomis. Kaip ugdyti jaunąjį tyrėją ir toliau tęsti šventėje sukurtas praktikas, mokysis ir Anykščių mokyklų pedagogai. Kaišiadorių lopšelyje-darželyje „Spindulys“ prof. Libertas Klimka pasakos apie etnokultūrą ir tautinės jaunimo savimonės ugdymo reikšmę patiems mažiausiems smalsuoliams. VU Molėtų astronomijos observatorijoje bus galima stebėti, kaip dirba astronomai, o Alytuje dr. Audronė Galvonaitė apibūdins klimato ir orų kaitos pasekmes. Palangos senojoje gimnazijoje iš dr. Donato Pupienio lūpų išgirsite, kodėl Kuršių nerija taip traukia mokslininkus iš įvairių pasaulio šalių, ką jie tiria ir kokius šiuolaikinius mokslinius tyrimus taiko. Žymiausi Lietuvos mokslininkai apsilankys ir Vilkijoje, Kretingoje, Šakiuose, Druskininkuose. Mokslo festivalio „Erdvėlaivis Žemė“ renginiai, tarsi kosminiai zondai Saulės sistemoje, kasmet aplanko vis daugiau mūsų šalies miestų. Mokslo ir technologijų naujienos talentingiausių Lietuvos ir pasaulio mokslininkų pastangų ir entuziazmo dėka pasiekia įvairiausio amžiaus auditoriją. Festivalio programą rasite adresu www.moksofestivalis.eu