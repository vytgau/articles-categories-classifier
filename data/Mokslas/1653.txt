„Dėl banko „Nordea“ ir DNB susijungimo, nuo rugsėjo 29 d. (penktadienio) iki spalio 1 d. (sekmadienio) bus vykdomi sistemų atnaujinimo darbai, kurių metų kai kurios banko „Nordea“ paslaugos gali būti laikinai nepasiekiamos“, - rašoma banko „Nordea“ išplatintoje žinutėje. DELFI anksčiau skelbė, kad dėl veiklos sujungimo metu vykstančių procesų ir sistemų atnaujinimo, spalio 1 dieną galimi trumpalaikiai operacijų sutrikimai, įskaitant mokėjimų vykdymą, naudojimąsi interneto bankais, bankomatais ir pan. Abiejų bankų specialistai sieks užtikrinti, kad susijungimo procesas būtų sklandus ir klientai jo metu nepatirtų jokių nepatogumų. Rugsėjį Europos Komisija suteikė leidimą „Nordea“ ir DNB bankams sujungti savo veiklą Baltijos šalyse, šį procesą planuojama įgyvendinti šių metų spalio 1 dieną. Sėkmingai užbaigus susijungimo procesus bus įsteigtas ir Baltijos šalių regione veiklą pradės naujas finansinių paslaugų teikėjas „Luminor“. „Po veiklos sujungimo spalio 1 dieną, „Luminor“ pradės savo veiklą su nauja vadovų komanda iš šešių skirtingų šalių, jai vadovaus „Luminor Group“ vykdomasis direktorius Erkki Raasuke. Iki susijungimo dienos bankai ir toliau veiks kaip dvi atskiros organizacijos. Pats veiklos sujungimas vyks keliais etapais. Po susijungimo kurį laiką klientų sąskaitų numeriai, sutartys, mokėjimo kortelės, kodai, slaptažodžiai ir kitos priemonės išliks nepakitusios. Bankų sutartiniai įsipareigojimai kiekvienam banko klientui išliks galiojantys, „Luminor“ finansines paslaugas ir toliau teiks kaip įprasta. Artimiausioje ateityje klientų sąskaitų aptarnavimas ir mokėjimai bus vykdomi dabartinėse bankininkystės sistemose. Dėl to klientai ir toliau galės naudotis jiems įprastomis elektroninėmis priemonėmis: interneto banku, mobiliąja programėle ir kitomis. Planuojama, kad daugiau produktų ir paslaugų pokyčių bus įdiegta per pirmąsias šimtą dienų po veiklos sujungimo.