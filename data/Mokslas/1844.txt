Geroji žinia ta, kad mokslininkai atranda naujų būdų, kaip tiesiogiai veikiant smegenis atsikratyti žalingų įpročių ir iki minimumo sumažinti atkritimo tikimybę. Apie šiuolaikinės visuomenės tykančius pavojus ir galimybes į priklausomybės liūną įklimpusiems žmonėms, pasakojama žurnalo „National Geographic Lietuva“ rugsėjo numeryje. Pastaraisiais metais atlikti žmogaus smegenų tyrimai atskleidė sudėtingą priklausomybių formavimosi ir įsitvirtinimo mechanizmą, o kartu ir naujus jų gydymo būdus. Vienas jų – Italijoje šiuo metu bandomas tam tikros smegenų dalies magnetinis stimuliavimas, kurio pirmieji rezultatai pribloškė daugelį specialistų. Žmogaus smegenys veikia dėl elektrinių impulsų, kurie su kiekviena mintimi ir judesiu laksto tarp neuronų. Būtent šias schemas veikia smegenų stimuliavimas, kuriuo jau gana seniai gydoma depresija ir migrena. Prietaisą sudaro paprasčiausia lazdelėje susukta vielos ritė. Paleidus elektros srovę, lazdelė sukuria magnetinį impulsą, kuris keičia elektrinę smegenų veiklą. Gydytojas Luidžis Galimbertis darė prielaidą, kad pasikartojantys impulsai gali suaktyvinti narkotikų pažeistus nervinius takus lyg perkraunant užstrigusį kompiuterį. Galiausiai nutarė išbandyti šį metodą. „Tam buvo pakviesta grupė nuo kokaino priklausomų asmenų: 16 jų visą mėnesį taikyta smegenų stimuliacija, o 13 buvo gydomi įprastais būdais, pavyzdžiui, vaistais nuo nerimo ir depresijos. Bandymui baigiantis priklausomybės atsisakė 11 asmenų iš stimuliacijos grupės ir tik 3 iš kitos“, – apžvelgiamas tyrimas. Norint įrodyti, kad šis gydymo būdas išties veiksmingas ir daro ilgalaikį poveikį, prireiks didelių bandymų su kontrolinėmis grupėmis. Atradėjai planuoja tolesnius tyrimus, o viso pasaulio mokslininkai bando stimuliuodami smegenis padėti žmonėms atsikratyti įpročio rūkyti, gerti, lošti, be saiko valgyti ir piktnaudžiauti opiatais. Skaičiuojama, kad kasmet pasaulyje nuo narkotikų perdozavimo ir su jų vartojimu susijusių ligų miršta daugiau nei 200 tūkst. žmonių. Dar 3,3 mln. mirčių kasmet susiję su alkoholio vartojimu – beveik kas dvidešimtas suaugęs pasaulio gyventojas yra priklausomas nuo alkoholio. Iš daugiau nei 7 mlrd. Žemėje gyvenančių žmonių rūko daugiau nei milijardas. Manoma, kad pastarasis žalingas įprotis prisideda prie penkių daugiausia mirčių sukeliančių negalavimų: širdies ligų, insulto, kvėpavimo takų infekcijų, lėtinės obstrukcinės plaučių ligos ir plaučių vėžio. Be to, kol kas niekas neskaičiavo žmonių, priklausomų nuo azartinių lošimų ir kitų potraukį sukeliančių užsiėmimų.