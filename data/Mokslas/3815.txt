Tai – ir vėl Keplerio teleskopo radinys. RIK-210 yra 5-10 milijonų metų amžiaus, taigi labai jauna žvaigždė, matoma Skorpiono žvaigždyne. Jos masė siekia pusę Saulės masės. Ši žvaigždė buvo stebima dar 2014-ųjų metų rugpjūčio-lapkričio mėnesiais, kai aptikta, kad kas 5,67 paros ji pritemsta, kartais net iki 15 procentų. Nors pritemimų periodas sutampa su žvaigždės sukimosi periodu, tokie stiprūs pritemimai negali būti paaiškinami tuo, kad žvaigždė turi dėmių, bent jau mūsų dabartinis supratimas apie žvaigždžių magnetosferas to neleidžia (Saulės šviesis dėl dėmių sumažėja tik procento dalimis). Žvaigždė neturi ir masyvios kompanionės, be to, pritemimai – nevienodo gylio, o jų profiliai tuo pačiu laiku– nesimetriški, taigi kompanionės šešėlis jų ir taip negalėtų paaiškinti. Atradėjai siūlo kelis galimus paaiškinimus: jaunos žvaigždės paviršiuje susiformavę milžiniški debesys; aplink besisukanti jauna planeta, supama nuolaužų žiedo; asteroidų ar kometų grupė, ardoma žvaigždės gravitacijos; dulkių debesis, besisukantis aplink žvaigždę tokiu atstumu, kad sukimosi periodas tiksliai sutampa su žvaigždės periodu.