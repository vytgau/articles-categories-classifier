Kiekvienais metais „CeBIT“ technologijų parodos lankytojai turi unikalią progą iš arčiau bent trumpam pamatyti ateitį – čia savo naujausius kūrinius ir projektus pristato geriausios skaitmeninių technologijų bendrovės iš viso pasaulio. Pavyzdžiui, šiais metais parodoje pristatomi išmanieji marškiniai – marškiniai, kuriuose paslėpti specialūs jutikliai fiksuoja juos vilkinčio asmens biometrinius duomenis, kuriuos vėliau sistemina ir siunčia tiesiai į jo išmanųjį telefoną. Kitas itin įdomus 2017 metų „CeBit“ parodos eksponatas ateityje atliks labai svarbų vaidmenį mažinant atliekų kiekį. Šis popieriaus perdirbimo agregatas smulkina nereikalingą popierių ir iš karto gamina naujus popieriaus lapus. Kūrėjai pabrėžia, kad perdirbimo proceso metu senas popierius susmulkinamas taip kruopščiai, jog iššifruoti jame buvusios informacijos tiesiog neįmanoma.