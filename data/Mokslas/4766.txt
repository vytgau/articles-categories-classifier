Peru mokslininkai pasinaudojo bepiločiu skraidančiu aparatu, norėdami geriau pažinti ir ištirti Ubino ugnikalnio kraterį. Šis ugnikalnis yra už 1250 kilometrų į pietus nuo šalies sostinės Limos. Tai pirmas kartas šalies istorijoje, kai bepilotis orlaivis pakilo į daugiau nei 6 tūkst. metrų aukštį virš jūros lygio. Ubino ugnikalnis miegojo 40 metų, tačiau 2006 metais įvyko išsiveržimas, dėl kurio vietos pareigūnai buvo priversti įvesti nepaprastąją padėtį. Tada ugnikalnis vėl keleriems metams užsnūdo, o gyvybės ženklus ėmė rodyti 2013 metais. Kaip teigia mokslininkai, bepiločiai skraidantys aparatai leis surinkti daugiau tikslios ir naudingos informacijos apie Ubino būklę. Vėliau surinktais duomenimis galės naudotis vulkanologai ir prognozuoti, kada laukti naujo išsiveržimo. Ubino ugnikalnis yra pietvakarinėje Peru dalyje, jo kraterio diametras siekia 1,5 kilometro. Ugnikalnio aukštis – 5762 metrai virš jūros lygio. Pirmą kartą jis išsiveržė XVI amžiuje.