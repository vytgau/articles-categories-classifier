Dėl šių pokyčių darbo rinkoje labiausiai nukentės šiaurinės Anglijos dalies gyventojai. Didžiausią grėsmę automatizavimas kelia žmonėms, dirbantiems su užsakovais ir klientais, parduotuvių darbuotojams bei sandėlių darbininkams. Tačiau dėl darbo procesų automatizavimo ir robotizavimo atsiras visiškai naujų profesijų, apie kurias žmonės dabar nė nenutuokia. Instituto tyrimo ataskaitoje pažymima, kad mažiausiai 10 proc. jau esamų profesijų dėl automatizavimo ir robotizavimo taps dar paklausesnės. Ataskaitos autoriai pabrėžia, jog vyriausybė privalo iš esmės pertvarkyti švietimo sistemą, kad žmonės turėtų būtinų įgūdžių ir gebėtų prisitaikyti prie rinkos reikalavimų. Taip pat bus svarbios jau suaugusių žmonių perkvalifikavimo programos, kad jie neprarastų konkurencingumo darbo rinkoje, pažymi BBC. Instituto mokslininkų skaičiavimais, visoje Didžiojoje Britanijoje dėl robotizavimo iki 2030 metų bus prarasta vidutiniškai 21 proc. darbo vietų, tačiau Londone šis rodiklis yra mažesnis ir sudaro 16 procentų. „Saugiausi“ šalyje yra Oksfordas ir Kembridžas (po 13 proc.), o daugiausia darbo vietų – po 29 proc. – robotams bus užleista Mansfildo, Sanderlando ir Veikfildo miestuose.