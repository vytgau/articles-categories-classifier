Trečiąjį ketvirtį operatoriaus klientai sunaudojo 6757 TB (terabaitus) duomenų – beveik 50 proc. daugiau nei ankstesnį ketvirtį. Tai – didžiausias ketvirtinis naudojimosi internetu augimas nuo „Tele2“ 4G paslaugų starto praėjusių metų pradžioje. Pranešime žiniasklaidai skelbiama, kad operatoriaus 9 mėn. pajamos pasiekė 129,7 mln. eurų, 7,2 proc. daugiau nei prieš metus. EBITDA (pelnas prieš palūkanas, mokesčius, nusidėvėjimą ir amortizaciją) marža buvo 36,6 procento. Tai sudarė 47 mln. eurų, 10,2 proc. daugiau nei tuo pačiu laikotarpiu 2015 metais. Operatorius yra dešimtas daugiausia pelno mokesčių sumokančių Lietuvos bendrovių sąraše, o tarp ITT sektoriaus bendrovių „Tele2“ pirmauja kaip sumokėjusi daugiausia mokesčių ir kitų įmokų. Trečiąjį ketvirtį „Tele2“ gavo 46,2 mln. eurų pajamų, 4,4 proc. daugiau nei prieš metus. Operatoriaus EBITDA marža buvo 34,9 proc. Tai sudarė 16 mln. eurų, 6 proc. daugiau nei prieš metus. „Darome viską, kad mobilusis internetas būtų prieinamas žmonėms – būtų greitas, kokybiškas, už gerą kainą ir veiktų visur. Kai klientai patenkinti paslaugomis, geri būna ir veiklos rezultatai“, – komentavo „Tele2“ generalinis direktorius Petras Masiulis. Pasak jo, prie pajamų augimo svariai prisideda ir telefonų pardavimai ir papildomos paslaugos. Per praėjusį ketvirtį „Tele2“ papildomų paslaugų pasiūlą išplėtė pristačiusi vaizdo transliacijų internetu paslaugą „Viaplay“ ir pasiūliusi neriboto mobiliojo interneto namams paslaugą. Tarp kitų naujovių, leidusių patogiau naudotis paslaugomis – galimybė įtraukti pirkinius „Google PlayTM“ į ryšio paslaugų sąskaitą ir perėjimas prie elektroninių sutarčių. Investicijas „Tele2“ skyrė 4G/4G+ tinklo plėtrai ir ryšio paslaugų kokybei. Per ketvirtį tam skirta 2,3 mln. eurų. Bendras 4G/4G+ ryšio bazinių stočių skaičius pasiekė 970. „Tele2“ klientams atnaujinant savo telefonus ir renkantis vis geresnius įrenginius, 4G technologijos telefonai sudaro jau 61 proc. visų tinkle veikiančių išmaniųjų. Tai lemia, kad vis didesnę dalį „Tele2“ klientų naudojamo interneto sudaro 4G technologijos duomenys. Jie sudaro jau 71 proc. visų duomenų tinkle. Praėjusį ketvirtį šis rodiklis buvo 55 proc., dar ketvirčiu aukščiau – 45 procentai. Pastaraisiais ketvirčiais kiekvienam 4G interneto vartotojui per mėnesį vidutiniškai tenkantis duomenų kiekis auga po 20 procentų. Praėjusį ketvirtį jis pasiekė 3,8 gigabaito per mėnesį. Iš viso „Tele2” paslaugomis dabar naudojasi 1,79 mln. vartotojų, 0,5 proc. daugiau nei tuo pat metu pernai. Verslo klientų skaičius pasiekė 160,1 tūkst. ir yra 10,8 proc. didesnis nei tuo pat metu pernai. P. Masiulis patvirtino, kad vartotojų skaičius augo nepaisant didelio emigracijos masto, kurį telekomunikacijų bendrovės patiria per klientų sumažėjimą.