Robotas Linas perėmė dalį įmonės konsultantų funkcijų ir, analizuodamas beveik realaus laiko duomenis, pataria klientams bei prognozuoja ateities tendencijas. „Šiuo metu aktyviai diegiame veiklos meistriškumo – LEAN programą, taip pat skaitmenizuojame procesus. „Lietuvos dujų tiekimo“ pristatyta robotizuota verslo klientų savitarnos sistema – vienas iš tų visuomenei ir klientams matomų produktų, kuris mūsų klientams padės taupyti laiką bei gerinti rodiklių kontrolę“, – teigė „Lietuvos dujų tiekimo“ valdybos pirmininkas, „Lietuvos energijos“ gamybos ir paslaugų direktorius Dominykas Tučkus. „Dujų tiekimas tampa vis labiau kompleksiška paslauga, kuriai valdyti reikia žinių. Plėsdami priemones, skirtas patobulinti aptarnavimą, svarbiausiu tikslu keliame pagalbą klientams kontroliuojant sąnaudas energijai ir taupant jų laiką. Kadangi duomenys plūsta kone realiu laiku, pasitelkėme robotizuotą savitarnos sistemą jiems apdoroti, interpretuoti ir kuo operatyviau pateikti klientams esmines žinutes. Robotas pasirinktas kaip patraukli forma verslo klientams pranešti naujienas, kurios gali padėti sprendžiant dėl efektyvaus dujų vartojimo bei kontroliuojant išlaidas“, – sako „Lietuvos dujų tiekimo“ Komercijos departamento direktorius Haroldas Nausėda. Jis pabrėžė, kad naujoji savitarnos sistema yra unikali ir savo srityje neturi analogo. Svarbu, kad robotas pranešimus teikia ne tik po įvykusio fakto, o suformuoja žinią dar prieš jį, patardamas, kokių veiksmų galima imtis. „Verslui bene svarbiausi yra vartojimo bei sisteminių pajėgumų naudojimo duomenys. Pavyzdžiui, artėjant prie užsakytų perdavimo pajėgumų ribos, robotas apie tai informuos. Klientas galės užsisakyti trumpalaikių papildomų pajėgumų ir taip nepermokėti už neplanuotą perviršį. Panašiai su suvartojamų dujų kiekiu, nes jei yra galimybių kontroliuoti gamybos procesus ir reguliuoti dujų poreikį, verslas galės tą padaryti“, – tvirtina H. Nausėda. Atnaujinta savitarnos sistema papildyta vadinamuoju „monitoringo kambariu“, kuriame įdiegti analizės įrankiai, leidžiantys patogiai stebėti ir vertinti paslaugų naudojimą, taip pat analizuoti kaštus bei sumokamus mokesčius. „Nebeįsivaizduojame savo gyvenimo be elektroninės bankininkystės ar specializuotų verslo valdymo sistemų. Rodikliai padeda suprasti situaciją, priimti sprendimus ir operatyviai reaguoti. Savo klientams norime perteikti tai, ką geriausiai išmanome patys, todėl ir atnaujinome sistemą, paversdami ją tarsi elektronine baltąja lenta svarbiausiems rodikliams stebėti. Skaitmeninė energetika yra tai, į ką sparčiai judame savo veikloje“, – teigia „Lietuvos dujų tiekimo“ Komercijos departamento direktorius.