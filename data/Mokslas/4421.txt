„Tokie inkubatoriai yra pirmiausia skirti tam, kad padėtų verslo ir akademinėms bendruomenėms suprasti vienai kitą, mokytis iš viena kitos ir kalbėti viena kalba. Šis inkubatorius sudarys sąlygas verslo įmonėms aktyviau bendradarbiauti su mokslo ir studijų institucijomis, paskatins aktyvesnį naujų technologinės pakraipos įmonių steigimą, padės užtikrinti efektyvesnį mokslinių tyrimų rezultatų komercinimą. Esu įsitikinęs, kad netrukus ši erdvė prisipildys perspektyviomis jauno biotechnologijų verslo pradedančiosiomis įmonėmis“, – sako ūkio viceministras Marius Skarupskas. Pranešime žiniasklaidai rašoma, kad naujajame verslo inkubatoriuje galės įsikurti mažosios ir vidutinės įmonės, dirbančios gyvybės mokslų ir susijusiose srityse. Jų paslaugoms inkubatorius siūlo 22 laboratorijas su specialiai pritaikyta įranga, technologines bendro naudojimo patalpas ir pačią moderniausią įrangą, taip pat galimybę semtis idėjų iš VU mokslininkų ir bendradarbiauti su jais tikrinant ir įgyvendinant savo sumanymus. „Mūsų universitetas seniai svajojo apie šį žingsnį, kuris leidžia jungti teoriją ir praktiką, mokslą ir verslą, studentus ir būsimus darbdavius. Pasaulyje gausu pavyzdžių, kaip šalia akademinių centrų įsikūrę verslo pionieriai transformuodavo ištisų regionų ateitį, apmigusius provincijos miestelius paversdavo verdančiais metropoliais. Neseniai patekę į geriausių pasaulio universitetų pirmąjį 500-uką, aiškiai matome, kad fizikos ir gamtos mokslai jau nebe pirmą dešimtmetį atveria pačias įdomiausias perspektyvas Lietuvoje. Todėl ir toliau darysime viską, kad pritrauktumėme pačius geriausius protus ir suteiktumėme jiems pačias geriausias sąlygas dirbti šiose srityse“, – atidarydamas inkubatorių sakė VU rektorius prof. Artūras Žukauskas. Vilniaus universiteto kartu su VšĮ „Saulėtekio slėnis“ įgyvendinamam biotechnologijų inkubatoriaus sukūrimo projektui skirta beveik 2,3 mln. eurų Ūkio ministerijos administruojamų ES struktūrinių fondų parama.