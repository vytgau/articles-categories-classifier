Šis variklis, sutrumpintai vadinamas „EmDrive“, remiasi radijo bangų judėjimu uždaroje ertmėje. Seniau buvo įtarimų, kad toks judėjimas sukuria nedidelę varomąją jėgą, bet tie duomenys buvo statistiškai nereikšmingi. O dabar publikuotas straipsnis, aprašantis bandymus, kuriuose gautas statistiškai reikšmingas rezultatas – jėga, siekianti 1,2 miliniutono vienam kilovatui galios. Jėga nėra didelė; pavyzdžiui, zondo „Dawn“, tyrinėjančio asteroidus Vestą ir Cererą, variklio kuriama jėga yra apie 60 miliniutonų kilovatui, bet visgi egzistuoja. Kontroversija yra tame, kad variklis neišmeta jokios medžiagos, net fotonų kryptingai nespinduliuoja. Tai iš pirmo žvilgsnio pažeidžia trečiąjį Niutono dėsnį („nėra veiksmo be atoveiksmio“, o čia turime veiksmą – varomąją jėgą, bet neturime atoveiksmio – kažkokios medžiagos išmetimo), arba, kitaip performulavus, judesio kiekio tvermės dėsnį (variklis generuoja judesio kiekį, kurio anksčiau nebuvo). Straipsnį rasite čia, o čia – populiarus IFLS pristatymas. Svarbu nepamiršti, kad oficialaus straipsnio egzistavimas nėra šimtaprocentinis įrodymas, kad viskas veikia, bet kažkas įdomaus čia yra. Pabaigai: jėga, padalinta iš galios, duoda dydį, kurio dimensija atvirkštinė greičiui. Kitaip tariant, galią padalinę iš jėgos, gauname greitį. Įprastiems varikliams tą galima pritaikyti labai tiesiogiai: galios P variklis, išmetantis kuro degimo produktus greičiu v, sukuria varomąją reaktyvinę jėgą, lygią P/v. Apskaičiavę šią greičio vertę „EmDrive“ varikliui, gauname 833 kilometrus per sekundę. Kas galėtų tokiu greičiu judėti? Viena artima greičio vertė yra Vietinės galaktikų grupės judėjimo greitis kosminės foninės spinduliuotės atžvilgiu (tai vadinama kosminės foninės spinduliuotės dipolio anizotropija), kuris yra 627 km/s. Skirtumas 200 km/s – reikšmingas, bet visgi eilė ta pati. Be to, prie šio greičio pridėjus Paukščių Tako judėjimą galaktikų grupėje ir Saulės judėjimą Paukščių Take, kurie abu irgi yra šimtų km/s eilės, galbūt netgi gautume dar panašesnį skaičių. Ar gali čia būti kokių nors sąsajų? Greičiausiai ne, bet sutapimas įdomus.