Pastaruosius kelis mėnesius trukusios diskusijos su Europos pareigūnais nulėmė socialinio tinklo sprendimą peržiūrėti vartotojų duomenis vieninteliu tikslu – kovoje su pertekline nereikalinga informacija (šlamštu; angl. „spam“), teigė šaltinis. Toks laikinas duomenų teikimo „Facebook“ nutraukimas yra duoklė reguliuotojų institucijoms – taip joms duodama laiko išsakyti abejones dėl duomenų saugumo, o „Facebook“ suteikiama galimybė į juos atsižvelgti. Vokietijos duomenų apsaugos institucijos rugsėjį išsakė susirūpinimą dėl duomenų saugumo ir užblokavo „Facebook“ galimybę rinkti Vokietijos „WhatsApp“ vartotojų duomenis. „Jie (vartotojai) turi nuspręsti, ar nori sujungti savo paskyrą su „Facebook“, ar ne“, – tuo metu sakė Hamburgo duomenų apsaugos priežiūros ir informacijos laisvės komisaras Johanesas Kasparas (Johannes Caspar). „Facebook“ turėtų iš anksto paprašyti jų leidimo“, – pridūrė jis. Rugpjūtį „WhatsApp“ pranešė, kad pradės dalintis duomenimis su „Facebook“, kad vartotojams būtų taikliau parenkami reklaminiai skelbimai ir kad sumažintų vartotojus pasiekiantį šlamšto kiekį savo platformoje. „WhatsApp“ žinučių programėlės vartotojams buvo suteikta galimybė atsisakyti suteikti „Facebook“ prieigą prie savo duomenų, pakeitus programėlės nustatymus savo išmaniuosiuose telefonuose. Europos duomenų apsaugos grupė G29 spalio pabaigoje išreiškė nerimą ir kreipėsi į „Facebook“ bei „WhatsApp“ su prašymu nebesidalinti duomenimis, kol bus įvesti reikalingi teisiniai saugikliai. G29 teigimu, „WhatsApp“ teikė „Facebook“ daugiau informacijos apie vartotojus, nei jie sutiko pateikti, sutikdami su programėlės naudojimosi sąlygomis. „Facebook“ įsigijo „WhatsApp“ maždaug prieš dvejus metus už beveik 19 mlrd. JAV dolerių. Rugsėjo viduryje Europos Komisija pateikė rekomendaciją taikyti griežtesnius asmeninių duomenų saugumo standartus tokioms paslaugoms, kaip „WhatsApp“ ir „Skype“, kuri priklauso „Microsoft“, teigdama, kad jos turėtų būti reguliuojamos panašiai kaip tradicinės telekomunikacijų bendrovės.