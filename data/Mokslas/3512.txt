Raketa pakils iš Šryharikotos kosmodromo šalies pietuose, sakoma Indijos kosmoso tyrimų organizacijos (ISRO) antradienį paskelbtame pranešime. Raketa „Polar Satellite Launch Vehicle“ turėtų iškelti 714 kg sveriantį įprasto dydžio Žemės stebėjimų palydovą ir 103 mažyčius „nanopalydovus“, kurių bendra masė – 664 kilogramai. Beveik visi šie nanopalydovai į kosmosą siunčiami kitų šalių, tarp jų Izraelio, Kazachstano, Nyderlandų, Šveicarijos, Jungtinių Arabų Emyratų. Tačiau daugiausiai jų paleis Jungtinės Valstijos – jos siunčia 96 aparatus, pažymėjo ISRO. Jeigu šis startas bus sėkmingas, Indija užsitikrins pasaulio rekordą kaip daugiausiai palydovų viena raketa iškėlusi šalis. Dabartinė rekordininkė yra Rusija, kurios 2014 birželį paleista raketa iškėlė 39 palydovus. Komercinio palydovų iškėlimo į orbitą verslas plečiasi, nes telefono ryšio, interneto ir kitos bendrovės, taip pat šalys siekia užsitikrinti modernesnių ir geresnių ryšio priemonių. Indija konkuruoja su kitais tarptautiniais žaidėjais dėl didesnės dalies komercinių palydovų iškėlimo rinkoje ir yra žinoma dėl savo nebrangios kosminės programos. Pernai birželį Indija pasiekė nacionalinį rekordą, kai sėkmingai paleido raketą, nešusią 20 palydovų, iš jų 13 – amerikietiškų. 2013 metais Delis nuskraidino į orbitą aplink Marsą kibernetinį zondą, o ši misija tekainavo 73 mln. JAV dolerių. Panašus NASA projektas „Maven Mars“ atsiėjo 671 mln. dolerių. ISRO taip pat svarsto galimybes pasiųsti zondus į Jupiterį ir Venerą. Premjeras Narendra Modi ne kartą gyrė taupią savo šalies kosminių technologijų programą. 2014 m. jis pajuokavo, kad iškelti 4 užsienio palydovus į orbitą kainuoja pigiau negu sukurti Holivudo filmą „Gravitacija“ (angl. „Gravity”).