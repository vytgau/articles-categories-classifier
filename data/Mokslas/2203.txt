Šiltuoju metų laiku padaugėja žmonių, kurie kreipiasi dėl gedimų įrenginiui įkritus į vandenį ar birų paplūdimio smėlį, rašoma pranešime spaudai. Ką reikėtų daryti, kad mobilieji telefonai po iškylos gamtoje liktų „sveiki“ ir apsaugoti nuo netikėtų ar nelabai malonių nutikimų pataria ryšio bendrovės „Tele2“ telefonų priežiūros centro vadovas Evaldas Viselga. 1. Saugoti nuo vandens galima keliais būdais Naujausi išmanieji telefonai dažniausiai yra atsparūs vandeniui. Priklausomai nuo gamintojo, juos panardinus po vandeniu galima laikyti nuo pusės valandos iki valandos. Tačiau šią funkciją turi toli gražu ne visi įrenginiai, tad geriau neeksperimentuoti. Verta pasirūpinti telefono apsauga nuo vandens, pavyzdžiui, sandariu telefono dėklu, neturinčiu ertmių jungikliams ir mygtukams. Su tokia apsauga galima naudotis telefonu smarkiai lyjant ar esant didelei drėgmei. Mėgstantys ilgus žygius pėsčiomis ar dviračiais taip pat turėtų savo telefonus apsaugoti nuo gamtos išdaigų. Jei kelionę užklups smarkus, ilgai nesiliaunantis lietus jam iškils pavojus permirkti. Efektyvi apsauga nuo to – specialūs, tvirto plastiko, sandariai užsisegantys maišeliai. Juos patogu ir pasikabinti ant kaklo, ir įsidėti į kuprinę ar kišenę. Ekstremalaus ir aktyvaus laisvalaikio gerbėjai, pavyzdžiui, žygių plaustais entuziastai, turėtų rinktis pačio aukščiausio saugumo lygio dėklus. Tai – stabilios konstrukcijos, kietos plastmasės dėklai-maišeliai. Jie apsaugos ne tik nuo smarkaus lietaus, bet ir smūgių ar drėgmės, jei telefonas ilgesniam laikui panirs po vandeniu. 2. Klastingas priešas – smulkus smėlis Atrodo, kas galėtų nutikti telefonui, kol jūs tįsote ant gulto ar rankšluosčio paplūdimyje? Švelnus, šiltas ir itin birus smėlis yra vienas iš veiksnių, galinčių pakenkti telefonui. Pliaže laikant įrenginį nesandarioje ir nesaugioje vietoje, smėlio krislų gali patekti ne tik ant telefono, bet ir į jo plyšius. Ypač pavojinga, jei jo patenka į įkrovimo angą. Be to, smėlis yra lyg švitrinis popierius, kuris gali subraižyti ne tik telefono ekraną, bet ir jo kamerą bei galinį korpusą. Jei nutarėte į paplūdimį pasiimti savo telefoną, reiktų pasirūpinti ir jo saugumu. Pirmiausiai, kad ant ekrano būtų užklijuota apsauginė plėvelė, pagaminta iš grūdinto stiklo, o ne plono plastiko. Žinoma, negalima pamiršti ir kitos telefono pusės. Jos apsaugai puikiai tinka specialus dėklas be ertmių mygtukams ar krovikliui. Nepamirškite – smulkus smėlis gali įbyrėti net ir per mažiausią tarpelį. 3. Telefonui taip pat reikia „skėčio“ nuo saulės Šiltuoju sezonu suintensyvėja saulė, tad nepalikite savo išmaniojo saulės kaitroje per ilgai. Saulės kaitroje, įrenginiai įkaista ir tai gali pakenkti baterijai bei gerokai sutrumpinti jų veikimo laiką. Ne išimtis ir kitos telefono mikroschemos. Atkreipkite dėmesį, ar esant lauke jūsų telefonas „nekepa“ saulės kaitroje, stenkitės laikyti jį pavėsyje ar kažkuo uždengti. Taip pat karštą dieną venkite mobilųjį palikti automobilyje, ypač atviroje ir saulės apšviestoje vietoje. Vasarą patartina užsidėti šviesesnius telefonų dėklus, kad jie atspindėtų šviesą ir sumažintų perkaitimo galimybę. Būdami namuose nepalikite įrenginio krautis saulės apšviestoje vietoje. Taip pat rekomenduojama įkraunant jį išimti iš apsauginio dėklo ir taip apsaugoti jį nuo perkaitimo.