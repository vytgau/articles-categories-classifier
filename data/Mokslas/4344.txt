Mažoji planeta, pavadinta 2014 UZ224, yra maždaug 530 kilometrų skersmens ir nuo Saulės nutolusi apie 13,7 mlrd. kilometrų. Tarkime, didžiausias Plutono palydovas yra 1200 km skersmens ir nuo Saulės daugiausia nutolsta 7,3 mlrd. km. Metai šioje planetoje trunka apie 1,1 tūkst. Žemės metų. Palyginimui, Plutono metai trunka apie 248 Žemės metus. Space.com rašo, kad naujasis objektas jau patvirtintas Mažųjų planetų centre. Mičigano universiteto astronomijos profesorius Davidas Gerdes sakė, kad mažoji planeta buvo aptikta naudojantis instrumentu, pavadintu Tamsiosios energijos kamera (DECam). Ji buvo sukurta stebėti galaktikų ir supernovų (sprogstančių žvaigždžių) judėjimui. Ji sukurta siekiant gauti daugiau informacijos apie nematomąją materiją: aptikti jos pėdsakų ir susidarymo būdus. Patvirtinti šiai planetai reikėjo bent dvejeto metų: nors mokslininkai vis dar nėra tikri dėl jos orbitos, jie tiki, kad 2014 UZ224 yra trečias pagal atstumą nuo Saulės sistemos nutolęs, tačiau sistemai priklausantis objektas. Mažiausias objektas Saulės sistemoje, turintis „nykštukinės planetos“ statusą, iki šiol buvo Cerera – jos skersmuo yra 950 km. Objektas 2014 UZ224 gali būti per mažas, kad būtų laikomas nykštukine planeta. Tai turės nuspręsti Tarptautinė astronomų sąjunga, kuri jau yra priėmusi prieštaringą sprendimą: nykštukinės planetos statusą suteikti Plutonui. Kol kas Saulės sistemoje yra keturios pripažintos nykštukinės planetos, tačiau mokslininkai tiki, kad jų gali būti dešimtys – gal net šimtai.