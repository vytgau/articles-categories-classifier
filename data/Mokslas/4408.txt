Pranešime žiniasklaidai teigiama, kad Mokslo ir technologijų populiarinimo centras bus įkurtas Kaune, Nemuno saloje. Centrui numatytas 9 tūkst. kv. m. plotas, (nuolatinė ekspozicija sieks apie 2.500 kv. m.), patogus privažiavimas ir logistika, aplinkui – žaliosios erdvės ir upė. Centro lankytojai galės interaktyviai susipažinti su žmonijos atradimais ir išradimais, mokslo ir technologijų naujovėmis, patys jas išbandyti, centre bus pristatomos inovatyvios Lietuvos įmonės, vyks interaktyvios pamokos. Planuojama, jog per metus Mokslo ir technologijų populiarinimo centrą aplankytų apie 230 tūkst. lankytojų, iš jų apie 100 tūkst. – ikimokyklinio amžiaus vaikų ir mokinių. Bilietas į centrą suaugusiems kainuotų 9 eurus, studentams ir moksleiviams – 6 eurus. „Daugumoje pasaulio šalių veikia interaktyvūs mokslo centrai, kuriuose moderniomis priemonėmis visuomenė supažindinama su žmonijos atradimais, išradimais, mokslo ir technologijų naujovėmis. Tokių mokslo centrų pasaulinė patirtis rodo, kad tai yra viena efektyviausių priemonių ugdyti visuomenės mokslinę kultūrą ir mokslinį išprusimą“, - pažymi švietimo ir mokslo ministrė Audronė Pitrėnienė. Kauno apskrities STEAM atviros prieigos centrą numatyta įkurti Kauno moksleivių techninės kūrybos centre, iš viso šalyje planuojama įsteigti dešimt tokių centrų – kiekvienoje apskrityje. Juose mokiniai galės ne tik susipažinti su gamtos, technologijų, inžinerijos, matematikos mokslų dėsniais, naujausiomis technologijomis, atradimais, bet ir patys atlikti mokslinius eksperimentus, tyrimus, laboratorinius, projektinius, brandos darbus. Kiekviename STEAM centrų veiks keturios laboratorijos: viena – biologijos ir chemijos, antra ̶ fizikos ir inžinerijos, trečia ̶ robotikos ir informacinių technologijų, o ketvirta bus specializuota, atliepianti konkrečios teritorijos specifiką – Kaune tai bus kūrybinių industrijų ir verslininkystės laboratorija. STEAM centruose veiks techninės kūrybos, konstravimo, modeliavimo, tyrinėjimo, programavimo ir kitos gamtos, technologinių ir tiksliųjų mokslų neformaliojo švietimo veiklos. Taip pat juose bus organizuojami profesinio orientavimo renginiai, susitikimai su mokslo, pramonės ir paslaugų sektorių atstovais, pažintiniai mokinių vizitai į mokslo institucijas, pramonės, paslaugų verslo įmones. Centrai sudarys galimybes visuomenei susipažinti su moksliniais tyrimais ir inovacijomis, o mokytojams tobulinti savo kvalifikaciją – vykdys seminarus, stažuotes, pažintinius vizitus. Mokslo ir technologijų populiarinimo centro statybai ir įrengimui numatomas 23 mln. eurų biudžetas. Projektą numatoma finansuoti Europos Sąjungos fondų, Kauno miesto savivaldybės biudžeto ir privačiomis lėšomis. STEAM mokslo centrų kūrimui Švietimo ir mokslo ministerija planuoja skirti 5,8 mln. eurų Europos Sąjungos investicijų. Susitarimą dėl bendradarbiavimo steigiant Mokslo ir technologijų populiarinimo centrą Kaune parašais patvirtino švietimo ir mokslo ministrė Audronė Pitrėnienė, Kauno miesto savivaldybės meras Visvaldas Matijošaitis ir Lietuvos mokslų akademijos prezidentas Valdemaras Razumas, o susitarimą dėl STEAM centro – švietimo ir mokslo ministrė Audronė Pitrėnienė ir Kauno miesto savivaldybės meras Visvaldas Matijošaitis.