Teisininkų firma „Rosen Law Firm“ atlieka tyrimą „dėl įtarimų, kad „Intel“ galėjo investicinei visuomenei pateikti iš esmės klaidingos verslo informacijos“. Firma pridūrė, kad „ruošia grupinį ieškinį, kad „Intel“ investuotojams būtų kompensuoti patirti nuostoliai“. Panašius pranešimus išplatino ir kitos teisininkų firmos, įskaitant „Levi & Korsinky“, „Block & Leviton“ bei „Hagens Berman Sobol Shapiro“. Teisininkai taip pat atkreipia dėmesį į tai, kad „Intel“ vykdomasis direktorius Brianas Krzanichas lapkritį pardavė kompanijos akcijų po to, kai „Google“ pranešė kompanijai apie nustatytą defektą. Skelbiama, kad lapkričio 29 d jis pardavė bendrovės akcijų už 39 mln. JAV dolerių ir gavo 25 mln. JAV dolerių pelną. „Google“ specialistai nustatė, kad pasinaudodami šiuo defektu internetiniai įsilaužėliai galėtų gauti slaptos informacijos, įskaitant slaptažodžius, kodavimo informacijos ir pan. Tačiau bent jau kol kas negauta pranešimų apie tokio pasinaudojimo atvejus. „Intel“ praėjusią savaitę pranešė išleidusi atnaujinimų daugiau nei 90-čiai procentų savo procesorinių produktų, kurie buvo pagaminti per pastaruosius penkerius metus. Bendrovė teigia, kad tai yra viso sektoriaus masto problema ir kad ji bendradarbiauja su kitomis technologijų kompanijomis, kad išspręstų ją. Pirmadienį B. Krzanichas pareiškė, kad neseniai nustatyto lusto pažeidžiamumo problemos mastas buvo ribotas dėl „neįtikėtino“ technologijų pramonės bendradarbiavimo. Tai jis pareiškė per elektronikos paroda CES Las Vegase. Jo teigimu, neturima duomenų, kad dėl šio pažeidžiamumo kažkas prarado duomenų. „Mes nepailsdami dirbame, kad taip ir būtų“, – sakė jis.