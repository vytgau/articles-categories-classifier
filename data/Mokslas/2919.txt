Mergina dalyvauja „Women Go Tech“ (WGT) iniciatyvoje, kurios tikslas – sudominti moteris rinktis informacinių technologijų (IT) sritį. Jos metu ji siekia sukurti specifinį papildytos realybės projektą. „WGT nutariau dalyvauti paskatinta draugės, kuri mano aspiracijas tuo metu neblogai žinojo. Po praktikos Lietuvoje porą mėnesių masčiau, ką veikti toliau - galbūt mokytis programavimo? Ar pamėginti nauja sritį? Norėjosi eiti jau pasirinkta kryptimi, tik ją sieti su naujais, nepažintais dalykais, o man tai - virtuali realybė, 360 video galimybės bei video interaktyvumas. Sumasčiusi, kad norėčiau daugiau apie tai sužinoti, įprasminti savo domėjimąsi ateities technologijomis, užpildžiau paraišką paskutinę naktį ir štai, patekau į programą“, - džiaugėsi pašnekovė. Mergina pasakoja, kad iš pradžių kėlė sau tikslą sukurti prototipą arba jau veikiantį produktą: virtualios realybes/360 video patirtį, arba interaktyvią, įtraukiančią video patirtį, kuri galėtų padėti mokytis, kaip elgtis ar nesielgti su depresija sergančiais žmonėmis. „Ši tema man svarbi, o apie jos svarbą byloja ir Lietuvos savižudybių statistika. Pasaulyje taip pat didėja tendencijos vis dažniau atpažinti mentalines problemas. Manau, tokie mokymai būtų reikšmingi ir svarbūs tam, kad žmonės išmoktų elgtis sudėtingose situacijose su draugais ar artimaisiais, ypatingai kuomet jie yra ne geriausios ir maloniausios būklės bendrauti, būti, ar kai taip lengva žodžiu jiems pakenkti ir dar labiau skandinti į depresijos liūną ir dar labiau apsunkinti jų būklę“, - sakė L. Vonsavičiūtė. Programai įpusėjus, jos planai šiek tiek keitėsi, nes tikslą reikėjo sukoncentruoti turint omenyje mažus laiko resursus. „Galbūt idėja galėtų virsti interaktyviu mokymu, kas būtų geras prototipas kitam projektui. Ieškau žmonių, kuriuos domintų tos pačios temos, kuriems gal net asmeniškai „skaudėtų“ nuo jų, nes tai būna gera, gryna motyvacija siekti pokyčių. Virtuali realybė turi nemažą potencialą, ypatingai psichologinės terapijos sferoje ir aš nekantrauju tai atrasti ir suprasti“, - dėstė pašnekovė. Šiuo metu L. Vonsavičiūtė sako dirbanti jai įdomų ir patinkantį darbą: ji yra jaunesnioji projektų vadovė bei generuoja idėjas, rašo kūrybinius tekstus vaizdo klipams. „Puiku, kad dabartinėje darbo vietoje galiu reikštis kūrybiškai ir gana greitai įgyti skirtingų patirčių. Norisi dirbti su protingesniais už mane, labiau patyrusiais žmonėmis, pastebėti, pasimokyti, - sakė ji. - Daug oficialios darbo patirties konkrečiose pozicijose dar neturiu, tačiau vienas iš neseniai darytų džiuginančių, sakyčiau, visuomenei ir asmeninio džiaugsmo teikiančių darbų, buvo Laisvės TV „Mažos mūsų pergalės“ laidų montažas.“ Paklausta, kaip išvyko studijuoti į Estiją, palangiškė pasakoja, kad apsispręsti, kur mokytis, padėjo kelių giminaičių, draugų nuomonės bei domėjimasis konkrečia studijų programa. „Talino universitete, Baltijos filmų ir medijos mokykloje, mokiausi tarptautinėje Audiovizualines medijos studijų programoje. Bestudijuojant buvo visko: ir įdomu, ir sunku, ir lengva, ir kūrybiškai kankinamasi ar atsiskleidžiama, bet gyvendama jau kelis mėnesius po studijų džiaugiuosi, kad man teko ten būti, susipažinti su nuostabiais žmonėmis iš viso pasaulio bei neblogai pasiruošti pradinėms ar jau pažengusiųjų pozicijoms industrijoje“, - apibendrino ji. 