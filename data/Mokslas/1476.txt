Pelės – tikrų tikriausios dainininkės iš prigimties. Vis tik skirtingai nuo paukščių giesmių, pelių talento išgirsti žmonėms be papildomų priemonių nepavyks. Šią pelių atliekamą dainą įrašė mokslininkai iš Vienos, šiam tikslui panaudodami ultragarsinius mikrofonus. Žmonės negirdi garsų, kurių dažnis viršija 20kHz, o laukinių pelių skleidžiamų garsų dažnis gali siekti net iki 120 kHz. Dirbdami kartu su Akustinių tyrimų institutu mokslininkai sukonstravo A-MUD prietaisą – automatinį pelių skleidžiamų ultragarsų detektorių. Šis prietaisas mokslininkams padeda tikslai nustatyti ir atskirti pelių dainas kur kas efektyviau, nei tai būdavo atliekama anksčiau. Neseniai paskelbti šio tyrimo rezultatai, kuriuose pateikiamos įdomios įžvalgos, susijusios su socialine šių gyvūnų elgsena. Pavyzdžiui, dalis pelių nėra linkusios dainuoti laboratorinėmis sąlygomis. Siekdami surinkti daugiau informacijos apie pelių elgesį ir įpročius, mokslininkai klausosi pelių natūralesnėje aplinkoje. Atliktame tyrime teigiama, kad šios pastangos turėtų pateikti daugiau informacijos apie dainavimo evoliuciją, o neurologijos srities mokslininkai turėtų galimybę geriau suprasti sutrikimus, su kuriais susiduria žmonės.