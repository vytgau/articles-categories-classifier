Kasmet sausio pradžioje Las Vegase rengiama paroda sulaukia neįtikėtino tiek žinovų, tiek smalsuolių dėmesio. Juk čia galima išvysti pažangiausių pasaulinių technologijų kūrėjų, automobilių gamintojų ir buitinių prietaisų tiekėjų pristatomas naujoves. Pagrindiniai šių metų parodos „CES 2017“ akcentai – tai autonominiai automobiliai, buitiniai robotai ir begalė būdų, kaip galima panaudoti balsu valdomą asmeninę pagalbininkę „Amazon Alexa“. Akis buvo galima paganyti žiūrinėjant plonus nešiojamuosius kompiuterius, virstančius planšetėmis bei milžiniškos įstrižainės televizorių ekranus. „Dell“ hibridiniai kompiuteriai Bendrovė „Dell“ šiais metais pristatė kelis konvertuojamus nešiojamuosius kompiuterius, kuriuos galima naudoti ir kaip planšetes. Didžiausio dėmesio sulaukė „Latitude 7285“ ir naujasis XPS 13 modeliai. „Latitude 7285“ gali drąsiai konkuruoti su „Microsoft“ gaminamu „Surface Pro 4“, kuris visai rimtai kibo į „Apple iPad“ atlapus. „Latitude 7285“ turi ypač ryškų ekraną, prie jo pridedamas specialus rašiklis ir kokybiška klaviatūra, kuri skirtingai nei daugelio hibridinių kompiuterių, yra tarsi normalaus „notebook'o“ klaviatūra. „Dell XPS 13“ – tai patobulinta jau ir taip visų liaupsinamo XPS 13 modelio versija. Kompiuterio ekraną galima atlenkti ir apsukti taip, kad jis įgyja planšetės formą.  „Lenovo“ išmanusis asistentas „Amazon Echo“ pradėjo tikrą revoliuciją – šiandien dauguma gamintojų bando sukurti išmaniuosius garsiakalbius, galinčius atlikti paiešką internete, keisti įrašus kalendoriuje, sutvarkyti užduočių sąrašus ar paleisti muziką. „CES 2017“ metu „Lenovo“ irgi pristatė tokį garsiakalbį, tik šiek tiek pigesnį už savo „Amazon“ sukurtą varžovą. „Lenovo“ įrenginyje sumontuoti aštuoni mikrofonai, kurie, pasak „Lenovo“ atstovų, gali „išgirsti“ beveik už penkių metrų esančio žmogaus kalbą. Garsiakalbyje galima naudoti ir tą pačią „Amazon Alexa“ balso asistentę, tačiau kinų kompanija reklamuoja ir nuosavą išmaniąją asistentę. „Razer Project Valerie“ žaidimams Šiandien dauguma žmonių yra įpratę ant darbo stalo turėti bent porą ekranų – viename „kabo“ darbiniai dokumentai, o kitame „sukasi“ mėgstamas serialas. Žaidimų įrangos kūrėjai „Razer“ nusprendė, kad optimalus ekranų skaičius – trys. Būtent tiek jų turi nešiojamasis kompiuteris „Razer Project Valerie“. Prie tradicinio į priekį atlenkiamo monitoriaus primontuoti dar du, kurie atverčiami į šonus. Visų ekranų įstrižainės – po 17 colių ir jie rodo 4K raiškos vaizdus. „Trilinką“ monitorių galima naudoti ir kaip tris atskirus ekranus, ir kaip vieną didelį. Deja, visas šis vizualinis plotas sveria beveik pusšešto kilogramo. Tai gana įprastas žaidimams skirto nešiojamojo kompiuterio svoris, tačiau įprastam nešiojamajam kompiuteriui – kiek per daug. „Asus Zenfone AR“ išmanusis telefonas Bendrovės „Asus“ inžinieriai įsitikinę, kad jau greitai išmaniuosius telefonus naudosime ne tik iškviesti „Uber“ automobilį, pažaisti žaidimą ar paskambinti. Naujausias jų sukurtas „išmanuolis“ „Zenfone AR“ leis nusikelti į virtualiąją bei papildytąją realybę, mat jis palaiko dvi tai padaryti leidžiančias platformas – „Google Daydream“ (virtualybei) bei „Google Tango“ (papildytajai realybei). Tai reiškia, kad telefone įmontuota daugybė šioms užduotims atlikti reikalingos įrangos, kuri seka telefono judėjimą erdvėje, kaip iš žmogaus akis, gali „jausti“ matomo vaizdo gylį bei aptikti ir atskirti įvairius objektus. Dabar programėlių kūrėjų rankose užduotis sukurti naudingas aplikacijas šioms „Asus Zenfone AR“ galimybėms išnaudoti. „Toyota Concept-i“ autonominis automobilis Panašu, kad automobilių gamintojos „Toyota“ inžinieriai nemano, jog užtenka išmokyti ateities automobilius vairuoti patiems save. Todėl parodoje „CES 2017“ pademonstruotas „Toyota Concept-i“ autonominis automobilis gali riedėti autonomiškai, tačiau daug svarbiau, kad jį valdo įmantrus dirbtinis intelektas. „Toyota“ atstovai tvirtina, kad automobilis ilgainiui perpras vairuotojo įpročius ir pomėgius, todėl virtualusis asistentas „Yui“ vairuotojui galės padėti renkantis maršrutą. „Intel“ mikro-kompiuteris Mūsų buityje vis daugėja išmaniųjų įrenginių – šiandien prie interneto jungtis ir tam tikras funkcijas atlikti gali tiek televizoriai, tiek šaldytuvai, tiek kiti anksčiau „kvailais“ laikyti prietaisai. Tačiau čia iškyla viena problema – kaip atnaujinti šiuos įrenginius, kai jų „smegenys“ pasensta? Juk kas porą metų nepirksi naujo buities įtaiso. Todėl procesorių gamintoja „Intel“ pristatė kreditinės kortelės dydžio mikro-kompiuterį „Compute Card“. Pagal „Intel“ planą išmanūs buities įtaisai turėtų ateityje specialius lizdus, į kuriuos būtų įstatomas šis kompiuteris. Taigi kaskart, pasikeitus ryšio standartams arba išpopuliarėjus spartesniems procesoriams, užteks išimti seną „Compute Card“ ir įsidėti naują. „PowerRay“ povandeninis „dronas“ Kas pasakė, kad „dronai“ (bepilotės skraidyklės) karaliaus tik ore? Bendrovė „PowerVision“ CES 2017 pristatė naują bepilotę skraidyklę „PowerRay“, kuri „skraido“ vandens gelmėse. „Dronas“ gali nardyti tiek gėlame, tiek jūros vandenyje, be to, jame įdiegta 4K raiškos vaizdus fiksuojanti kamera. Šis povandeninis „dronas“ – tai tikra žvejo svajonė, mat prie jo galima prijungti specialų priedą „FishFinder“, kuriame įmontuoti keli sonarai (prietaisas, naudojamas po vandeniu esantiems kūnams aptikti), aptinkantys žuvis. „Dronas“ tada jas gali nufotografuoti ir perduoti nuotraukas paviršiuje valtyje sėdinčiam vartotojui. „LG W“ plonyčiai televizoriai Kokio storio turi būti tobulas televizorius? Įmonės „LG“ inžinieriai mano, kad geriausia, jei televizoriaus ekranas yra ne storesnis nei keli milimetrai ir priglunda prie sienos tarsi „tapetas“. Naujasis „LG“ sukurtas 77 colių įstrižainės televizorius yra neįtikėtinai plonas, be to, sveria neįtikėtinai mažai, kaip tokio gigantiško dydžio ekranui – kiek daugiau nei 12 kilogramų. Juk panašaus dydžio „Samsung“ arba „Sony“ išmanieji televizoriai sveria atitinkamai apie 36 ir 32 kilogramus. „LG“ inžinieriams tokią plonybę pasiekti pavyko, nes jie organinių šviestukų (OLED) ekraną valdančią ir vaizdą jame kuriančią sistemą perkėlė į šalia televizoriaus montuojama specialų „Dolby Atmos“ garsiakalbį, kuriame yra ir visos televizoriaus jungtys. „Mattel Aristotle“ išmanioji auklė Lėlės „Barbės“ bei kitų žinomų žaislų gamintoja „Mattel“ taip pat bando spėti į išmaniųjų garsiakalbių traukinį ir „CES 2017“ pristatė „Aristotle“ virtualią „auklę“. Kartu su garsiakalbiu pristatyta ir speciali kamera stebėti vaikams, kai šie miega ar žaidžia vieni. Garsiakalbiu sklindanti muzika ar raminantis tėvų balso įrašas gali nuraminti verkiantį kūdikį, sudrausminti netinkamai besielgiančius vaikus arba padėti jiems išmokti užsienio kalbos.