„Cambridge Analytica“ yra britų firmos „Strategic Communication Laboratories“ (SCL) antrinė bendrovė, turinti Londone, Niujorke, Vašingtone bei Brazilijoje ir Malaizijoje. Kuo užsiima „Cambridge Analytica“? Bendrovė giriasi tuo, kad „gali surasti jūsų rinkėjus ir paskatinti juos imtis veiksmų“, rengiant duomenimis paremtas rinkimų kampanijas. Jai esą dirba mokslinių ir elgesio psichologų komanda. „Vien tik Jungtinėse Valstijose suvaidinome svarbų vaidmenį laimint prezidento rinkimus, o taip pat Kongreso ir valstijų rinkimus“, panaudojant duomenis apie daugiau nei 230 mln. amerikiečių rinkėjų, nurodoma „Cambridge Analytica“ interneto svetainėje. Praėjusiais metais interviu svetainei „TechCrunch“ kompanijos vadovas Alexanderis Nixas sakė, kad bendrovė „visuomet gauna daugiau“ duomenų. „Kiekvieną dieną mes turime komandų, ieškančių naujų duomenų“, – sakė jis. Kas yra kompanijos klientai? „Cambridge Analytica“ ne tik padėjo D. Trumpui kovoje dėl Baltųjų rūmų, bet ir yra siejama su politinėmis kampanijomis visame pasaulyje. Jungtinėse Valstijose analitikai renka duomenis, kad generuotų tūkstančius žinučių, kuriomis būtų taikomasi į rinkėjus per jų asmenines paskyras socialiniuose tinkluose „Facebook“ ir „Snapchat“ ir panašius. Britų spauda skelbia, kad „Cambridge Analytica“ teikė paslaugas kampanijai už „Brexit“ „Leave.EU“, nors pats A. Nixas neigė, kad jo bendrovė dirbo su šia kampanija. Pasauliniu mastu „Cambridge Analytica“ yra dirbusi Italijoje, Kenijoje, Pietų Afrikos Respublikoje, Kolumbijoje ir Indonezijoje. Kuo kaltinama ši bendrovė? Kaip skelbia amerikiečių laikraštis „The New York Times“ ir britų leidinys „The Observer“, „Cambridge Analytica“ pavogė informacijos apie 50 mln. „Facebook“ vartotojų, kad galėtų sukurti programinę įrangą prognozuoti ir veikti rinkėjų nuomonę per rinkimus. Pasak „Facebook“, 2015 metais Kembridžo universiteto psichologijos profesorius Aleksandras Koganas per savo programėlę „This is your digital life“, kurią jis sukūrė socialinio tinklo platformoje ir kuri turėjo sudaryti naudotojo psichologinį portretą, duomenis apie 270 tūkst. „Facebook“ naudotojų perdavė trečiosioms šalims, įskaitant „Cambridge Analytica“. „Facebook“ praneša, kad diegiant „This is your digital life“, kaip ir kitas programėles, buvo prašoma naudotojo leidimo gauti jo asmens duomenis, kaip antai informaciją apie gyvenamąją vietą, draugų socialiniame tinkle sąrašą ir apie turinį, kuris jam patinka. Socialinis tinklas pripažįsta, kad A. Koganas prieigą prie „Facebook“ naudotojų duomenų gavo teisėtai, prieš programėlės įdiegimą atsiklausęs jų leidimo. Tačiau perdavęs duomenis „Cambridge Analytica“, jis pažeidė socialinio tinklo taisykles. 2015 metais „Facebook“ pašalino A. Kogano programėlę ir pareikalavo, kad jis ir „Cambridge Analytica“ sunaikintų visą gautą informaciją. A. Koganas ir „Cambridge Analytica“ tuomet pareiškė, jog sutinka įvykdyti „Facebook“ reikalavimą. Tačiau prieš kelias dienas „Facebook“ gavo pranešimų apie tai, kad buvo panaikinti ne visi minėti duomenys. Be to, buvo surinkti duomenys apie milijonus naudotojų, todėl įmonė nusprendė blokuoti „Cambridge Analytica“ ir A. Kogano prieigą prie socialinio tinklo. Kas dar yra susiję? Skelbiama, kad JAV rizikos draudimo fondą valdantis milijardierius Robertas Merceris – stambus Respubkikonų partijos rėmėjas – esą bendrovei „Cambridge Analytica“ suteikė finansavimą už 15 mln. JAV dolerių. „The Observer“ skelbia, kad vienu metu įmonei vadovavo buvęs D. Trumpo patarėjas Steve‘as Bannonas, kuris buvo atleistas praėjusią vasarą. Europos Sąjunga (ES) pareiškė, kad pranešimai, jog viena Jungtinių Valstijų prezidento Donaldo Trumpo rinkimų kampanijos štabo pasamdyta įmonė esą kaupė milijonų „Facebook“ vartotojų duomenys, yra „siaubingi“ ir kad Europa privalo apsaugoti savo piliečius. Už teisingumą atsakinga ES komisarė Vera Jourova pareiškė, kad reikalaus iš „Facebook“ pasiaiškinimo dėl „The New York Times“ ir „The Observer“ pranešimų, kai kitą savaitę lankysis Jungtinėse Valstijose.