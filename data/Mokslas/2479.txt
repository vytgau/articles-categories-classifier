Šio muziejaus įkūrėjas Samuelis Westas – psichoterapeutas. Jis sako, kad rinkoje siūloma labai daug inovacinių projektų, kurie yra tikras nesusipratimas, tik niekas jų nenori prisiminti, nors jie gali būti naudingi, kad žmonės pasimokytų iš klaidų. „Prieš porą metų pradėjau rinkti kolekciją. Iš pradžių neturėjau jokio tikslo, tik pasijuokti iš nesėkmių, vėliau panorau pasidalyti tyrimų rezultatais, kad žmonės pasimokytų. O kai pernai apsilankiau žlugusių santykių muziejuje Zagrebe, supratau, kad reikia kurti muziejų“, – pasakoja muziejaus įkūrėjas. Jis mielai rodo mėgstamiausius eksponatus, pavyzdžiui, kaukę, turinčią stebuklingai jauninti veidą: „Pasitepate geliu, dedate kaukę ant veido, elektrodai dirgina jūsų veidą. Po 15 minučių esate toks gražus, kad daugiau neįmanoma...". Tarp eksponatų – ir plastikinis dviratis, kuris 1982 metais turėjo sukelti revoliuciją Švedijos dviračių pramonėje. Bet kai juo važiuoji, viskas dreba, kliba.  Dar blogesni – traškučių be riebalų padariniai. „Juos gaminant naudota naujoviška riebalinė medžiaga, bet nuo jos paleisdavo vidurius. Malonumas baigdavosi tualete“, – aiškina S. Westas. Nesąmonių pasitaiko ir didžiųjų bendrovių kelyje. „Man labiausiai patinka juoda „Coca Cola“. Tai „Coca Colos“ ir kavos mišinys, bet žmonėms tikriausiai nepatiko skonis, nesėkmė...“ – kalba muziejaus lankytojas iš Australijos Chongas Tongas. Ekspertai sako, labai šaipytis nevertėtų, nes nevykusios inovacijos yra atskira pažangos dalis. O kad iš jų norima mokytis, rodo muziejaus lankytojų knyga – kai kurios bendrovės čia siunčia savo darbuotojų grupes. „Žmonės čia randa tokių dalykų, kad net neįtaria, kad tokių gali būti. Gaunu ir siūlymų, pavyzdžiui, nominuoti Venesuelą už labiausiai nevykusią ekonomiką“, – sako S. Westas. Muziejaus veiks iki rugsėjo, įėjimas – maždaug 10 eurų.