Kasmet rengiamuose „Eureka Prizes“ pagerbiami geriausi mokslo, mokslo populiarinimo, inovacijų ir technologijų projektai. Pseudomonas genties bakterijų gali būti vandenyje, nuotekose, dirvožemyje ir pan. Šios bakterijos dažnai sukelia pavojingas ir net mirtinas ligas – šlapimo ir kvėpavimo sistemų, virškinimo trakto, kaulų ir sąnarių, minkštųjų audinių infekcijas, dermatitą, bakteremiją, o taip pat įvairias sistemines infekcijas. P. aeruginosa infekcija yra ypač rimta pacientų, hospitalizuotų dėl onkologinių susirgimų, AIDS, cistinės fibrozės ar nudegimų, problema. Šių pacientų atvejais mirtingumas gali siekti 50 proc. P. aeruginosa bakterijų paplitimas mokslininkams kelia nerimą ir dėl to, kad jos yra atsparios daugumai antibiotikų. E. Ivanovos ir S. Juodkazio komanda iš Swinburne University of Technology, Australijoje, sukūrė nanomedžiagą, primenančią vabzdžių, kaip laumžirgių ir cikadų, sparnų paviršių, kurie patys natūraliai sterilizuojasi, skelbia australianmuseum.net.au. „Kai tyrėme bakterijų sąveikas su skirtingais paviršiais, atradome, kad bakterijos pražudomos ant laumžirgių ir cikadų sparnų paviršiaus“, – pasakoja E. Ivanova. Ji priduria, naująja medžiaga bus galima padengti medicininius implantus, taip padarant juos kur kas saugesnius.