Naujai atrastos planetos „Ross 128b“ savybės rodo, kad joje teoriškai galėtų būti palaikoma gyvybė. 11 šviesmečių atstumu nutolusi planeta tampa antra arčiausiai Žemės esančia tokio tipo egzoplaneta. Vienas šviesmetis prilygsta 9,46 trilijonams kilometrų. Artimiausia yra „Proxima b“, tačiau sąlygos joje yra mažiau palankios gyvybei. Apie naujos ne Saulės sistemoje esančios planetos atradimą trečiadienį paskelbė Europos pietų observatorija (ESO). Tyrėjų teigimu, planetoje „Ross 128b“ galimai galėtų glaustis gyvybė, nes jos masė yra panaši į Žemės, o jos paviršiaus temperatūra taip pat galėtų būti panaši į Žemės. Dabar tyrėjams teks aiškintis, ar planetos atmosferoje yra vandens, deguonies ir metano pėdsakų. Iki šios dienos atrasta jau keli tūkstančiai egzoplanetų, tačiau tik apie 50 iš jų laikomos galimai tinkamomis gyventi.