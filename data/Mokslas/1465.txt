Tarp finalininkų – ir trys Lietuvos nominuoti sprendimai: – „Farmis“ (kategorija „Aplinka ir žalioji energija“); – „Užmirštasis Vilnius“ (kategorija „Kultūra ir turizmas“); – „Tele2 mobili stotelė“ (kategorija „Išmanios gyvenvietės ir urbanizacija“). „Tai, kad tarp finalininkų turime net tris sprendimus iš Lietuvos − puiki žinia mūsų skaitmeninių produktų kūrėjams, ‒ teigė Ieva Žilionienė, WSA Lietuvos nacionalinė ekspertė ir WSA žiuri narė. − Šiame pasauliniame konkurse konkurencija − didelė, sprendimų įvairovė − itin plati. Palaikome saviškius ir tikimės, kad jiems pavyks įveikti dar vieną barjerą ir tarp šių metų WSA laimėtojų vėl turėsime Lietuvos atstovą“. Jau šiandien Berlyne darbą pradeda Didžioji žiuri, kuri tris dienas truksiančio vertinimo metu išrinks šių metų „World Summit Awards“ nugalėtojus – iš viso 40 sprendimų, po 5 geriausius 8 konkurso kategorijose, rašoma pranešime spaudai. Į pasaulinį Jungtinių Tautų globojamą konkursą „World Summit Awards“ patenka skaitmeninio turinio produktai, kurie atrenkami kaip geriausieji kiekvienoje šalyje. Lietuvos nacionalinę atranką − konkursą „Naujasis knygnešys 2017“ − organizuoja Informacinės visuomenė plėtros komitetas kartu su Lietuvos Respublikos ryšių reguliavimo tarnyba.