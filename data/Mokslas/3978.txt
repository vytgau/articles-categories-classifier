Šalis išleis maždaug 19,5 mlrd. jenų (daugiau nei 163 mln. eurų) tyrimams, kurių metu turėtų gimti 130 tūkst. kvadrilijonų skaičiavimų per sekundę atliekantis kompiuteris. Tai – dalis Japonijos vyriausybės plano, skirto varžytis su Pietų Korėja ir Kinija. Teigiama, kad superkompiuterį Japonijos inžinieriai turės pristatyti jau kitais metais – taip šaltiniai tvirtino „Reuters“. Šiuo metu sparčiausio kompiuterio titulas priklauso Kinijos prietaisui, turinčiam 93 petaflopų našumą. Jį pralenkti turėsiantis Japonijos kompiuteris, tikimasi, bus 130 petaflopų našumo. „Kiek mes žinome, nėra kompiuterio, kuris šį, mūsų planuojamą pagaminti kompiuterį, pralenktų savo greičiu“, – sakė Japonijos Nacionalinio industrinių mokslų ir technologijų instituto atstovas Satoshi Sekiguchi. Ministras pirmininkas Shinzo Abe nori, kad verslo bendrovės ir politikai daugiau dirbtų drauge ir kartu kurtų tokias technologijas kaip dirbtinis intelektas. Superkompiuteris turėtų turėti „giliojo mokymosi“ (angl. k. deep learning) technologiją, kurios pagrindas yra algoritmai, veikiantys panašiai kaip žmogaus smegenyse esantys neuroniniai tinklai.