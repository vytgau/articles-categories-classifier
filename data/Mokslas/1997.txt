„Ekranas yra padengtas plonyčiu stikliuku ir užima didelį paviršiaus plotą. Taigi, kad ir kaip saugome mobiliuosius įrenginius, pasitaiko tokių itin nemalonių nesėkmių. Jeigu smūgis stipresnis, gali dužti ir pats LCD ekranas. Rečiau klientai kreipiasi dėl įkrovimo kontakto problemų arba norėdami atnaujinti telefono bateriją. Kitų gedimų pasitaiko dar rečiau“, - pranešime cituojamas telefonų ir kompiuterių remonto centro „Mobilena“ direktorius Giedrius Zigmantas. Jis sako, kad paprastai pakeisti šio modelio ekraną užtrunka nuo 20 min. iki 2 val. Svarbu ir tai, kad ekranas, į kurį bus keičiamas sudužęs, turėtų būti originalus: restauruotas arba naujas originalus. „Dar noriu pridurti, kad naujais originaliais ekranais nėra prekiaujama, nė viena neautorizuota taisykla negali jų įsigyti. Tad jei paprastas taisytojas žada naują originalų ekraną, būkite tikri, jis – meluoja. Kinijoje gaminamos „iPhone“ ekranų kopijos. Jos kainuoja labai nebrangiai, tačiau naudojama visai kita gamybos technologija“, - paaiškino G. Zigmantas. Naudojant neoriginalią ekrano kopiją telefonas gali rodyti prastesnes spalvas, vaizdas blogiau matosi saulės šviesoje, liečiamasis ekranas gali neveikti taip, kaip turėtų, stringa operacinės sistemos darbas. Pasak jo, dažniausiai išmaniuosius finansiškai naudinga taisyti, nei pirkti naują. Visgi, yra viena išimtis. „Neverta taisyti nebent tokio, į kurį patekę drėgmės ir atsiradę korozinių pažeidimų. Dažnai net sutaisius taip pažeistą telefoną, neįmanoma garantuoti, kiek laiko jis veiks, ar ilgainiui neatsiras kokių nors kitokių problemų. Visa tai įvertinti ir paaiškinti turėtų meistras, prieš imdamas taisyti įrenginį“, - kalbėjo G. Zigmantas. Bendrovės duomenimis, dažniausiai tenka taisyti „iPhone 6“, nes jų rinkoje pakankamai daug. „Kuo naujesnis modelis, tuo patvaresnis ir atsparesnis išorės veiksniams. Keičiantis technologijoms, tobulėja tiek medžiagos, tiek telefonų komponentai. Tad šiuo metu atspariausi ir patvariausi yra naujausi „iPhone 7“, - sakė jis. Pavyzdžiui, „iPhone 7“ ir „iPhone 7 Plus“ yra sandaresni, nes atsisakyta standartinės audio jungties. Paklaustas, kas tampa telefonų gedimų priežastimi, jis vardijo, kad įrenginiai įkrenta į klozetą, juos sudaužo vaikai arba jie paliekami kur nors lietuje. Pirkti naują telefoną dabar - prasta mintis Skelbta, kad kaip ir kiekvienais metais tokiu metu mes sakoma – dabar ne laikas pirkti naują „iPhone“, rašė businessinsider.com. Tiesą sakant, vertėtų vyti šalin mintį pirkti bet kokio gamintojo išmanųjį telefoną. Išimtis – tik tas atvejis, jeigu senasis neberodo gyvybės ženklų. Kodėl? Atsakymas labai paprastas: šiais metais rinką pasieks labai daug naujų išmaniųjų telefonų. Rugpjūčio 23 dieną „Samsung“ oficialiai pristato savo naujausią flagmaną – „Galaxy Note 8“. Tikimasi, kad „Apple“ rugsėjį apie „iPhone“ praneš net tris naujienas. Du iš naujų modelių bus S atnaujinimai, skirti „iPhone 7“ ir „iPhone 7 Plus“. Tikrąja žvaigžde taps 10 metų sukakčiai skirta „iPhone“ versija, kurią dauguma žmonių vadina tiesiog „iPhone 8“ (tikimės, kad „Apple“ su pavadinimu pasielgs išradingiau). Naujasis „iPhone“ bus brangus Kiek anksčiau žinomas „Apple“ analitikas Ming Chi Kuo pamėgino paaiškinti, kodėl būsimo „Apple“ telefono „iPhone 8“ pradinė kaina bus ne mažesnė kaip tūkstantis JAV dolerių (maždaug 891 euras). Trumpai būtų galima pasakyti, kad naujojo „iPhone“ gamyba atsiėjo taip brangiai, kaip nė vieno kito lig šiol išleisto modelio, rašė forbes.com. Leidinyje „Economic Daily News“ buvo pateiktas gana išsamus šitokią didelę kainą pagrindžiantis paaiškinimas. Pasirodo, ilgametis „Apple“ komponentų tiekėjas „TPK Holding“ pateikė net 2–2,5 karto didesnės kainos pasiūlymą už technologijos „3D Touch“ integravimą į „iPhone“ dešimtmečio proga pasirodysiančio modelio ekraną. Bendrovė „Apple“ pasiūlymą priėmė. Kaina pakilo ir perėjus prie OLED ekrano: sprendimas, kaip į LTPS TFT-LCD ekranus integruoti „3D Touch“ jutiklius, yra paprastesnis, o norint technologiją „3D Touch“ pritaikyti OLED ekranui, teks dar ir sutvirtinti abi OLED skydelių dengiamas telefono puses. Pridėjus dar ir naujo „3D Touch“ modulio kainą, susidaro maždaug 90 eurų suma. Ir tai tik ledkalnio viršūnė. Juk naujos kartos modelis išsiskirs belaidžio ir spartaus įkrovimo funkcija, jo ekrane bus integruota pirštų atspaudų atpažinimo priemonė „Touch ID“. Turint omeny, kad 256 GB talpos „iPhone 7 Plus“ jau parduodamas už 863,5 euro, o „Apple“ juk reikia išlaikyti vienos iš pelningiausių pramonės šakos įmonių poziciją, 890 eurų suma neatrodo tokia ir didelė.