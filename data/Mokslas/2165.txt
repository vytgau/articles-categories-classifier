Sprendžiant iš kirvių galvų ir girnapusių, rastų oloje Australijos šiaurėje, žmonės atkeliavo į šį žemyną prieš 65 000 metų, t. y. 18 000 metų anksčiau, nei manyta, rašoma tyrime. Pasitelkus specialią technologiją buvo nustatytas senovės įrankių amžius. Įrankius rado olos gilumoje, o pati ola yra smėlingos savanos pakraštyje už 300 kilometrų į rytus nuo Darvino. Išsiaiškinus, kada žmonės atkeliavo į Australiją, galima teigti, kad aborigenų kultūra, kuri laikoma seniausia pasaulyje tęstine civilizacija, turi senesnes ištakas, nei manyta. Iki šiol buvo manoma, kad šiai kultūrai – 47 000 metų.