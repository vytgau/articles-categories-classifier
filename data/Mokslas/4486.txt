„IndiGo“ oro linijų pranešime teigiama, kad „Samsung Note 2“ išmanusis telefonas smilko ir spjaudė kibirkštis. Greita įgulos reakcija leido sėkmingai nutupdyti lėktuvą numatytoje paskirties vietoje, Čenajaus oro uoste. „IndiGo“ informavo, kad per incidentą skrydžio iš Singapūro į Čenajų metu niekas nebuvo sužeistas. Lėktuvo keleiviai pranešė salono įgulai apie dūmus, besiveržiančius iš salono viduje esančios rankiniam bagažui skirtos daiktadėžės, kurioje ir buvo aptiktas rūkstantis telefonas. Apipurškus jį gesintuvu, telefonas buvo įdėtas į kibirą su vandeniu ir paliktas lėktuvo tualete iki nusileidimo. Anksčiau šį mėnesį „Samsung“ atšaukė iš prekybos milijonus naujųjų „Note 7“ telefonų dėl sugedusių baterijų, dėl kurių telefonai gali užsiliepsnoti, kai yra kraunami arba naudojami. Bendrovė nemokamai keičia telefonus naujais arba grąžina pinigus. Iki šiol panašių problemų su „Note 2“ modelio telefonais nebuvo.