Reklamas blokuojantys įskiepiai jau kuris laikas neveikia mobiliojoje „Facebook“ versijoje. Dabar užsimota juos išgyvendinti ir iš asmeniniu kompiuteriu pasiekiamo bendrovės tinklalapio. Toks sprendimas grindžiamas iš reklamos gaunamų pajamų sumažėjimu, tačiau „Facebook“ atstovai pažadėjo gerinti aktualių vartotojams reklamų sistemos veiklą. „Nefiksuojame itin didelio pajamų iš reklamos smukimo, tačiau manome, kad reklamos turi būti rodomos“, – teigė „Facebook“ reklamų direktorius Endrius Bozvortas. Susikūrę „Facebook“ paskyrą, vartotojai bendrovei suteikia teisę stebėti savo veiklą, o ši savo ruožtu jiems siūlo reklamas, geriau atitinkančias jų pomėgius ir interesus. Be to, vartotojai gali nurodyti, kurios reklamos juos domina ir kurių jie verčiau nenorėtų matyti savo naujienų sraute. Bendrovės teigimu, reklamas blokuojantys interneto naršyklių įskiepiai iškreipia tokią sistemą. Pajamos, gautos iš reklamos, šiuo metu sudaro maždaug 97 proc. visų „Facebook“ pajamų. Augant reklamas blokuojančių įskiepių populiarumui, dėmesį į juos atkreipė ir kiti interneto milžinai. „Google“ taip pat pabrėžė „vartotojams priimtinų“ reklamų poreikį, o JAV interaktyviųjų reklamų biuras pasiūlė keletą būdų, kaip reklamas paversti mažiau atgrasias. Vis dėlto populiariausio reklamas blokuojančio įskiepio „Adblock Plus“ kūrėjai teigia, kad tokie bendrovių planai nukreipti prieš vartotojų teises patiems rinktis, kokį turinį internete matyti, o kokį – blokuoti.