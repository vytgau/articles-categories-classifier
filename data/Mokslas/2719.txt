Šioje išradėjus ir kūrėjus subursiančioje zonoje lankytojai, naudodamiesi robotų konstravimo sistema „Totem”, galės nemokamai susikonstruoti savo robotą, bei išvysti, kaip LEGO robotai gali padėti vykdyti realius eksperimentus, o smalsiausi galės skirti laiko ir išbandyti savo jėgas statant marsaeigį ir taip pradėti ruoštis artėjančiai Marso kolonizacijai. Techninės įrangos ir išradimų zonoje veikiančiame Iliuzijų muziejuje bus demonstruojami optiniai eksponatai, o kiekvienas norintysis galės išbandyti savo minčių jėgą, pagroti lazeriniais instrumentais, rašoma pranešime spaudai. Maker.lt pristatys greičiausią miesto transporto priemonę – elektrinę riedlentę, o 3D vaizdo holografus ir 3D animacijas kuriantys „HoPro” pademonstruos savo galimybes. Jau penktą kartą vykstanti „LOGIN Startup Fair“ – nemokama. Šiais metais ji keliasi į „Vilnius Tech Park“. Čia žiūrovų lauks startuolių mugė su daugiau kaip 60 startuolių iš Lietuvos ir užsienio, konferencija su bene 20 profesionalių pranešėjų, atstovaujančių žymius pasaulio startuolius, meistriškumo klasės industrijos profesionalams bei „Vilnius Tech Park” rezidentai, tokie kaip „Google”, „CG Trader”, „TeleSoftas” ir kiti. „Login Startup Fair“ yra „Versli Lietuva“ organizuojamas pagrindinis startuolių renginys Vidurio ir Rytų Europoje, kuris šiais metais duris atvers gegužės 24 dieną, t. y. viena diena anksčiau nei pagrindinė „Login" konferencija.