Į populiariausių paieškų trejetuką taip pat pateko ir naujasis telefonas „iPhone 7“ bei išrinktasis Jungtinių Valstijų prezidentas Donaldas Trumpas. O ketvirtoje vietoje atsidūrė balandį miręs amerikiečių dainininkas Prince'as. Kalbant apie žmones, į sąrašą žmonių, apie kuriuos daugiausia norėjo sužinoti internautai, pateko ir D. Trumpo varžovė prezidento rinkimuose Hillary Clinton, olimpinis plaukikas Michaelas Phelpsas , D. Trumpo žmona Melania ir olimpiadoje auksą laimėjusi amerikiečių gimnastė Simone Biles. Kalbant apie naujienas, kurių „Google“ sistemoje ieškojo vartotojai, pirmoje vietoje atsidūrė JAV rinkimai, po kurių eina Rio de Žaneiro olimpinės žaidynės, šaudynės naktiniame Orlando bare ir Zika virusas. Tarp šiemet Anapilin pasitraukusių garsenybių, apie kurias norėjo sužinoti internautai, pirmauja jau minėtas Prince'as, po kurio seka Davidas Bowie, nužudyta jaunoji amerikiečių dainininkė Christina Grimmie, britų aktorius Alanas Rickmanas ir bokso legenda Muhammadas Ali. Technologijų skiltyje didžiausios „Google“ sistemos lankytojų dėmesio sulaikė „iPhone 7“ telefonas. O antroje vietoje, kaip tai bebūtų ironiška, atsidūrė Indijoje vos už 251 rupiją (mažiau nei 4 JAV dolerius) parduodamas išmanusis telefonas „Freedom 251“. Kalbant apie pasaulinius sporto renginius, internautai daugiausia domėjosi olimpiada, beisbolo pasaulio čempionatu, „Tour de France“ dviračių lenktynėmis bei Vimbldono ir „Australian Open“ teniso turnyrais. Tarp dažniausiai „Google“ interneto paieškos sistemoje ieškotų kino filmų atsidūrė „Deadpool“, „Suicide Squad“, „The Revenant“, „Captain America: Civil War“ ir „Batman v Superman“.