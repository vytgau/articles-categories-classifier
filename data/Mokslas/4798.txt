Klimato kaita, kaistantys tarptautiniai santykiai ar tiesiog kantrybės netekusi dievybė (jei tokia egzistuoja) – apokalipsė visada yra tik per rankos atstumą. Todėl išgyventi gali tikėtis tik tie, kurie yra puikiai pasiruošę. Laimei, šiuolaikinės technologijos leido sukurti penkis „gadžetus“, kurie padės išgyventi net ir baigiantis pasauliui. „MSR Guardian“ vandens filtras Viena populiari reklama skelbė, kad troškulys yra viskas. Iš tiesų, pakliuvus į ekstremalią situaciją ar nukeliavus į labai nuošalią vietą, geriamas vanduo yra svarbiausias resursas. Tam, kad geriant iš balos nepavirsti oželiu ar tiesiog nenumirti, yra sukurtas „MSR Guardian“ vandens valymo filtras. Šis įrenginys per minutę gali išvalyti 2,5 litro vandens nuo virusų, bakterijų ar kietųjų dalelių. Apie tai, kad šis daiktas yra patikimas byloja faktas, kad „MSR Guardian“ yra naudojamas JAV karinių pajėgų. Šis filtras kainuoja apie kelis šimtus eurų, tačiau ištikus katastrofai nieko nėra svarbiau už švarų geriamą vandenį. Beje, „MSR Guardian“ filtravimo kasetės užtenka 10 tūkst. litrų vandens išvalyti, tad jos užteks išgyventi gan ilgą laiką – nebent kasdien maudysitės filtruotu vandeniu.  „Anker Compact“ nešiojama baterija Tas momentas, kai pasukus raktelį automobilio spynelėje, pasigirsta tik neviltį varantis trakštelėjimas ir ateina suvokimas, kad akumuliatoriui „ragai“. Šiuolaikiniuose automobiliuose tiek daug elektronikos ir įvairių elektrinių įrenginių, kad net ir patys ištvermingiausi akumuliatoriai, įstrigus pasaulio pakraštyje, gali išsekti per kelias valandas. Todėl su savimi į bet kokią kelionę galima pasiimti 10 tūkst. miliampervalandžių talpos „Anker“ bateriją. Šis mini akumuliatorius turi specialius gnybtus, kuriais jį galima prikabinti prie automobilio akumuliatoriaus kontaktų ir suteikti tą elektros „spyrį“, reikalingą, kad variklis vėl atgytų. Taip pat „Anker“ baterija turi ir USB jungtis, kuriomis galima įsikrauti „numirusį“ telefoną išsikviesti pagalbai ar planšetę pažaisti kokį žaidimą.  „BioLite PizzaDome“ grilis Iš pirmo žvilgsnio šis įtaisas neatrodo, lyg būtų sukurtas ekstremalioms situacijoms – nebent tiems, kas prieš katastrofą pasirūpina šaldytomis gurmaniškomis picomis, burgeriais ar kepsniukais. Visgi „susipažinus“ iš arčiau, paaiškėja, kad šis grilis gali išgelbėti gyvybę. Kūrenti jį galima malkomis, šakomis, guminiais batais ar kas tuo metu po ranka papuola. „BioLite PizzaDome“ turi patogų ir platų kepimo plotą, dangtį ir netgi keramikinį pagrindą picai kepti, be to, jame yra speciali svirtis liepsnos stiprumui reguliuoti. Yra ir dar viena naudinga savybė – ugnies išskiriamas karštis naudojamas elektros srovei gaminti. Penkių vatų galios USB jungtimi pavyks pakrauti išmanųjį telefoną ar kitą elektronikos prietaisą.  „Goal Zero Yeti 400“ saulės jėgainė Šiuolaikinis žmogus be elektros jau beveik negali išgyventi, todėl „Goal Zero Yeti 400“ saulės energijos generatorius pravers net ir tuo atveju, kai automobilyje pasibaigs paskutiniai kuro lašai. Šį rinkinį sudaro akumuliatorius su visais būtiniausiais lizdais bei saulės modulių pagrindas, kurį išskleidus saulėje ir prijungus prie akumuliatoriaus, šis yra įkraunamas. 400 vatvalandžių baterijos užteks įkrauti telefonams, planšetėms ir kompiuteriams, jo generuojamos srovės užteks ir nedideliam nešiojamam šaldytuvui prijungti.  „Goal Zero Lighthouse Mini“ žibintas Užstrigus dievo pamirštame užkampyje ir pradėjus temti, išmaniojo telefono žibintuvėlis švies tik tol, kol išsikraus jo baterija. O juk telefonas gyvybiškai svarbus, norint išsikviesti pagalbą arba sugauti tą ypač retą „pokemoną“. Todėl nakties tamsumoms prašalinti geriau su savimi turėti „Goal Zero“ žibintą, kurio 210 liumenų šviesos pakaks matyti tik artimiausią aplinką, užtat jo baterijos pakaks net 500 valandų. Tokios „ištvermės“ paslaptis yra tai, kad „Goal Zero Lighthouse Mini“ turi dvi lemputes – kai jos abi šviečia, tada žibintas apšviečia aplinką 360 laipsnių kampu. Taupant energiją, galima įjungti tik vieną, kad ji apšviestų tik 180 laipsnių lanką. Žibintą galima pakabinti arba pastatyti, be to, kaip ir dauguma čia aprašytų prietaisų, šis žibintas taip pat turi USB lizdą, kuriuo įkrausime telefoną arba planšetę. 