Šalia turistų lankomų vietų yra įsikūrusios ligoninės ir prieglaudos, kuriose gydomos cheminės atakos aukos. „Agent Orange“ (liet. - „Oranžinis agentas“) – nuodingas chemikalas, kuriuo 1961-1971 metais priešus purškė Jungtinių Valstijų kariai – Vietname žmonėms kelia pavojų ir po šiai dienai, nors karas pasibaigė jau prieš 40 metų. Baisiausia, kad jis nuodija šimtus tūkstančių vietos vaikų. Šis chemikalas buvo veiksmingas herbicidas, kurį JAV karinės pajėgos naudojo Vietnamo kare, norėdami išnaikinti miškus ir apsėtus laukus, kuriuos priedangai naudojo Šiaurės Vietnamo ir Vietkongo kariai, rašoma news.com.au. Jungtinių Valstijų vykdytos programos metu virš Vietnamo, Kambodžos ir Laoso nuo 1961 iki 1971 metų buvo išpurkšta daugiau nei 75 mln. litrų įvairių herbicidų. „Agent Orange“, kurio sudėtyje yra mirtinai pavojingo chemikalo dioksino, tuo metu buvo bene populiariausias herbicidas, tačiau dabar įvardijamas kaip vienas iš žmogui pavojingiausių cheminių junginių. Vėliau nustatyta, kad šis herbicidas sukelia rimtų sveikatos problemų, įskaitant onkologinius susirgimus, apsigimimus, bėrimus, rimtas psichologines ir neurologines problemas. Taip pat paaiškėjo, kad jo vis dar aptinkama Vietnamo ekosistemoje, dirvoje ir žuvyse, kurias gausiai valgo vietiniai. Iš viso nuo šio chemikalo nukentėjo beveik 4,8 mln. Vietnamo gyventojų, per 400 tūkst. mirė. Žmonės nuo šios cheminės medžiagos susirgo vėžiu, išaugo apsigimimų skaičius, padažnėjo odos, autoimuninių, kepenų ligų, psichologinių problemų, neurologinių ir skrandžio bei virškinimo sistemos sutrikimų. Kaip teigia Vietnamo Raudonojo Kryžiaus atstovai, dėl „Agent Orange“ kaltės kone milijonas žmonių turi vienokią ar kitokią negalią ar rimtų sveikatos problemų. Iš jų 150 tūkst. – vaikai. Vietnamo karo veteranas Nguyenas Thanhas Sonas papasakojo, kaip iš lėktuvų cheminės medžiagos buvo purškiamos tiesiai ant žmonių, ir kokias kančias ir po šiai dienai patiria vaikai. „Iš lėktuvų tiesiai ant žmonių buvo purškiami nuodai. Kariai mūšio laukuose kvėpavo tais nuodais, jiems iš ausų ėmė tekėti kraujas. Mums niekas nesakė, kad, kai purškė tas nuodingas medžiagas, reikėjo nosį ir burną prisidengti drėgna medžiagos skiaute. Vos po dienos visi medžiai numetė lapus. Šakos liko styroti nuogut nuogutėlės, priešui mūsų karinės pozicijos buvo kaip ant delno. Pats tiesiogiai įkvėpiau tų chemikalų. Jie įsigėrė į dirvą ir pateko į vandenį. Kartu su maistu ir vandeniu jo gaudavome nuolat“, – pasakoja karo veteranas. Sono dukra, kuriai šiuo metu yra 41 metai, taip pat įvardijama kaip „Agent Orange“ auka – moteris turi sunkią negalią. Kitas karo veterano vaikas, kuriam 31 metai, dėl chemikalo laipsniškai neteko regėjimo ir šiuo metu yra aklas. Tyrimai atskleidė, kad dioksino koncentracija dirvoje ir vandenyje po šiai dienai išlieka labai didelė. Skelbiama, kad jo randama net ir netoliese buvusių JAV karinių bazių gyvenančių žmonių kraujyje ir motinos piene. Mokslininkai ir „Agent Orange“ puikiai išmanantys specialistai jau seniau perspėjo, kad šis chemikalas pakenks dar ne vienai ateities kartai. Tyrimai leidžia daryti išvadą, kad dioksinas dar paveiks nuo 6 iki 12 kartų, kol liausis keitęs genetinį kodą. JAV valdžia skyrė milijonus dolerių, kad būtų išvalyta užteršta Vietnamo dirva, tačiau pavojus vis dar išlieka. Maža to, nuo vietų, kur tarša didžiausia, saugo tik paprasčiausia spygliuotos vielos tvora.