Kauno technologijos universiteto profesorė Vilmantė Liubinienė, vadovaujanti Lietuvos tyrėjų grupei, analizuojančiai mažamečių vaikų santykį su skaitmeninėmis technologijomis, teigia, kad šiuolaikinė aplinka, kurioje mes gyvename, vis labiau tampa išmani ir vaikai, būdami jos dalimi, neišvengiamai susiduria su išmaniaisiais įrenginiais vis jaunesniame amžiuje. „Patekę į ligoninę ar polikliniką, 2-3 metų vaikai raminami į rankas jiems įduodant planšetę arba išmanų telefoną. Tokio amžiaus vaikai jau geba ilgesnį laiką išlaikyti dėmesį ir gali žaisti edukacinius žaidimus bei taip mokytis. Dabar skaitmeniniai vaikų įgūdžiai pradeda formuotis žymiai anksčiau nei tai buvo prieš keletą metų“, – pranešime cituojama V. Liubinienė. Pasak jos, tėvai vaidina labai svarbu vaidmenį, nes nuo jų priklauso, ką vaikai veiks atsidūrę internete. „Tėvai gali nukreipti vaikus tinkama linkme ir tokiu būdu vaikai mielai žaidžia edukacinius žaidimus, mokosi kalbos – plečia lietuvių kalbos žodyną, įtvirtina užsienio kalbos pradmenis“, – sako profesorė. Priežiūra būtina „Tėvai privalo moderuoti vaiko naudojimąsi kompiuteriu ir visų pirma išmokyti esminių saugumo taisyklių. Jie turi riboti ne naudojimąsi kompiuteriu, bet netinkamo turinio vartojimą. Visi vaikai turės kompiuteriu naudotis ateityje, nes tai jau dabar yra tapę raštingumo norma. Kuo geriau vaikas išmanys kompiuterį, tuo jam lengviau bus integruotis į visuomenę, mokytis ir dirbti. Žinoma, nereikia tikėtis, kad vaikas domėsis kompiuteriu, jei jam leisite naudotis tik teksto rašykle, taigi reikėtų pasidomėti ir įtraukiančiais kompiuteriais žaidimais“, – teigia „Sneakybox“ įkūrėjas ir programuotojas Liudas Ubarevičius. Pasak jo, dauguma žaidimų – naudingi vaikams, nes lavina jų įgūdžius sprendžiant problemas, gerina koordinaciją, moko pažvelgti į situaciją iš skirtingų perspektyvų. Taip pat šie savaiminiai procesai vyksta žaidžiant ne tik edukacinius, bet ir pramoginius žaidimus. „Tai, kad vaikas domisi išmaniosiomis technologijomis – gali būti ženklas apie jo ateities karjerą. Svarbu stebėti ir nukreipti jį tinkama kryptimi. Nes informacinių technologijų karjera, ypač ateityje, tikrai bus pasiekiama ne tik tiems, kurie puikiai išmanys matematiką. Šiai sričiai vis daugiau reikia ir grafinio dizaino, garso, teksto kūrimo, administravimo ir kitų specialistų, o kompiuteris ar išmanusis įrenginys gali būti tas įrankis, kuris padės užmegzti pirmąjį kontaktą su dominančia sritimi“, – teigia L. Ubarevičius. „Sneakybox“ įkūrėjo teigimu, tėvai turėtų nebijoti dažniau ne tik stebėti ką vaikai veikia internete, bet įsitraukti, žaisti bei kartu domėtis.