Kokie pojūčiai kyla išbandžius naująją „Nokia 3310“ versiją rašo arstechnica.com. Atnaujinta legendinio telefono versija negali pasigirti programėlių gausa, žinutes teks rašyti T9 tipo klaviatūra, kai visos raidės yra išdėstytos po 9 mygtukais, tačiau šiame telefone yra spalvotoji legendinio žaidimo „Snake“ (liet. „Gyvatėlė“) versija ir, žinoma, skamba klasikinė „Nokia“ melodija, kai jums kas nors paskambina. Atnaujinta „Nokia 3310“ tikrai nebėra „plyta“. Ji yra daug apvalesnė nei pirmtakas, rankoje ji primena gerai nuglūdintą jūros akmenį. „Tiesa sakant, man ji labiau patiktų, jei būtų kiek labiau kampuota ir daugiau primintų originalą“, - rašo telefoną išbandęs apžvalgininkas Ron Amadeo. Naujai pristatytas telefonas sveria 79 g, yra pagamintas iš plastiko ir, ko gero, gali labai ilgai neišsikrauti. Skelbiama, kad telefonas po vieno pakrovimo gali būti naudojamas 22 valandų trukmės pokalbiams. Kalbant originaliąja „Nokia 3310“, ji išsikraudavo 10 kartų greičiau. Kaip ir viskas „Nokia 3310“, ekranas taip pat yra mažas. Telefonas turi 240x320 dydžio, 2.4 colių spalvotą ekraną su polarizuota danga, kuri turėtų leisti geriau įžiūrėti informaciją telefone šviečiant saulei. Aparate naudojamas nedidelis ekranas ir paprasta operacinė sistema, tad įdėjus 1200 mAh talpos bateriją telefonas turėtų neišsikrauti mėnesį, jei bus naudojamas tik budėjimo režimu. Mikro USB jungtis yra telefono viršuje, o ausinių lizdas – apačioje. Telefono gale – 2 MP fotoaparatas su LED blykste. Nuėmus telefono nugarėlę galima pamatyti bateriją ir vietą MicroSD kortelei, daugiausiai 32 GB talpos. Telefonas yra keturių spalvų: matinis juodas, šviesiai pilkas, blizgus raudonas arba geltonas.  Ekranas yra lietimui nejautrus. Tad telefonas valdomas įvairias funkcijas nurodančiais mygtukais iškart po ekranu. Mygtukai atlieka tas funkcijas, kurios yra aprašytos ekrane. Telefono operacinė sistema - „Series 30+“, specialiai bendrovės „Mediatek“ sukurta „Nokia“. „Priešingai nei kiti „Nokia“ telefonai, pristatomi „HMD“ bendrovės, kurie turi tokius „Microsoft“ produktus kaip „Skype“ ar „Bing“, nepastebėjau jokios „Microsoft“ įtakos čia“, - rašo R. Amadeo. Skelbta, kad operacinė sistema „S30+“ vartotojams leis atsisiųsti kai kurias programėles, bet, suprantama, jų bus gerokai mažiau nei telefonams, naudojantiems „Android“ ar kitą labiau išplėtotą operacinę sistemą. Telefone yra naujoji žaidimo „Snake“ versija, kurią sukūrė Prancūzijos žaidimų gamintoja „Gameloft“, šis žaidimas spalvotas. Telefone yra ir kitų „Gameloft“ žaidimų, pavyzdžiui „Asphalt 6“. Telefonu galima naršyti internete, tam naudojama „Opera“ naršyklė. Visgi, lieka neaišku, kas bus šio telefono pirkėjais, nors paskelbta, kad jo pradinė kaina rinkoms sieks nuo 49 eurų. 