LOGIN 2018 ir MO balandžio 21 dieną kviečia į unikalų renginį – meno hakatoną „hARTckathon“, rašoma pranešime žiniasklaidai. „Meno ir technologijų kūrėjai retai dirba išvien. Bet mes tikime, jog šių industrijų bendradarbiavimas yra neišvengiamas tvarių, aktualių inovacijų kūrimui. Norime paskatinti kūrėjus ir gykus galvoti kartu“, – sako LOGIN 2018 direktorė Indrė Blauzdžiūnaitė-Chevalier. „Muziejus pirmiausia yra vieta susitikti – su savimi, draugu, šeima, menu, su įvairiomis temomis, – teigia MO muziejaus direktorė Milda Ivanauskienė, – svarbiausia MO muziejui yra jį lankantys ir kartu kuriantys žMOnės. MO prasidėjo iš asmeninės ne menininkų, o MOkslininkų šeimos iniciatyvos, tad kviečiame skirtingų sričių atstovus jungtis, bendradarbiauti ir kurti savo muziejų – šiuolaikišką, inovatyvų ir sujungiantį meną su technologijomis, kad apsilankymas MO suteiktų naujas patirtis, o menas taptų artimas.“ hARTckathon'o organizatoriai skatins sukurti naują technologinį įrankį, kurio tikslas padėti naujai patirti modernų ir šiuolaikinį meną. Įrankio kūrimas vyks trimis etapais. Vienos dienos hARTckathon‘as, vyksiantis balandžio 21 d. bus skirtas pradinių idėjų generavimui. Jo dalyvius įkvėps garsiausių pasaulio muziejų skaitmeninių departamentų vadovai, kurių sėkmės formulė – kasdienis technologijų ir meno „miksavimas“, o visos dienos darbo rezultatus įvertins tarptautinė komisija. Geriausią idėją pasiūliusi komanda bus apdovanota piniginiu prizu hARTckathon‘o dienos pabaigoje ir gaus teisę pristatyti produkto prototipą ar idėją LOGIN festivalyje, birželio 7-8 dienomis. LOGIN 2018 direktorės teigimu, naujasis hARTckathon'o formatas puikiai atspindi festivalio, šiais metais nusprendusio sugriauti įsivaizduojamas sienas tarp technologijų, kūrybiškumo ir verslumo, idėją. Pasak MO vadovės, ši kultūros ir technologijų jungtis rodo ir MO muziejaus požiūrio kryptį – modernaus muziejaus, kuris atliepia šiuolaikinio žmogaus poreikius. Daugiau informacijos ir registracija: login.lt/hartckathon