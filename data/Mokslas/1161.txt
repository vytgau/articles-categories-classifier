Žinia apie dirbtinį intelektą telefone kažkiek baugina. Tai nauja ir nepažįstama, tačiau labai traukia išbandyti ir patikrinti. Rugsėjį „IFA“ parodoje Berlyne „Huawei“ kompanija pristatė naująjį „Kirin 970” procesorių su dirbtiniu intelektu, o po mėnesio Miunchene ir išmaniųjų telefonų „Mate 10” seriją su veikiančiu dirbtiniu intelektu. Išbandyti „Huawei Mate 10 Pro” modelį ir suprasti jo privalumus ir trūkumus man pasitaikė proga dar iki oficialios prekybos Lietuvoje.  Patrauklus, bet slidus Pastaraisiais metais beveik visų gamintojų tikslas buvo panaudoti dvigubą kamerą ir taip nenusileisti konkurentams bei pritraukti pirkėjus. Dabar atėjo metas konkuruoti tarpusavyje mažinant nereikalingą ekrano plotą. Didesnis telefonas ne visiems patrauklus, bet didesnė ekrano įstrižainė suteikia daugiau patogumo skaitant ar žiūrint video turinį. „Huawei Mate 10 Pro“ pirmasis kompanijos modelis su beveik berėmiu 18:9 OLED ekranu, kuris užima 80.9 proc. ekrano ploto. Didžiausią berėmį ekraną (84.9 proc.) turintis išmanusis telefonas šiai dienai yra „Essential PH-1”. Jau kurį laiką „Huawei“ nebėra tik eilinis kinų telefonas. Kompanija kelia ne tik įrenginių kainą, bet ir tobulina juos lygiuodamasi į didžiųjų konkurentų „Samsung“ ar „Apple“ kompanijos telefonus. „Huawei Mate 10 Pro“ išmanusis telefonas skirtas tiems, kurie mėgsta didesnius įrenginius. Ekrano įstrižainė net 6 coliai, tačiau dydžiu pats aparatas net mažesnis už „iPhone 8 Plus”, kurio ekrano įstrižainė tik 5.5 coliai. „Samsung Galaxy Note 8” ekranas net 6.3 colių ir jis yra ilgiausias iš didesnių telefonų. Kompaktiškiausias su 5,8 colių ekrano įstrižaine yra „iPhone X“. Konkuruoti ekrano ir telefonu dydžiu „Mate 10 Pro” galėtų su „Xiaomi Mi Mix 2”, kurio įstrižainė 5.99 colių su berėmiu ekranu. „Huawei Mate 10 Pro” dizainas, man asmeniškai, labai patrauklus. Plonas, stiklinis korpusas ir užapvalinti nugarėlės kraštai patogiai prisitaiko rankoje. Tačiau be dėklo, „Huawei Mate 10 Pro“ labai slidus ir ant nugarėlės lieka pirštų anspaudai. Plastikinis dėkliukas pakuotėje apsaugos nuo netikėtų nemalonumų, bet paslėps visą telefono grožį. Vis dėlto, be jo paliktas šis „Huawei“ modelis, tiesiog nuslydo nuo minkšto kampo svetainėje. Praėjusių metų „Huawei Mate 9“ metalinis korpusas atrodė lyg ir patvaresnis, nors šis taip pat išslydo man iš rankų tiesiai ant asfalto, bet nesudužo. Kai telefonai tokie brangūs, patikimiausia būtų – išmaniojo draudimas. Džiugu, kad pagaliau įrenginys apsaugotas nuo dulkių ir vandens. Tiesa, pagrindinis konkurentas „Samsung Galaxy Note 8” turi IP68 apsaugos standartą, kai „Mate 10 Pro“ tik IP67. Skirtumas nedidelis, „Mate 10 Pro” garantuoja apsaugą iki 30 minučių 1 m. gylyje. Su „Samsung“ flagmanu galima nerti po vandeniu 30 min. iki 1,5 m. Dirbtinio intelekto privalumų dar teks palaukti Pranešime spaudai „Huawei Mate 10 Pro“ pristatomas kaip pirmasis pasaulyje išmanusis telefonas, kuriame įdiegtas neuroninis procesorius – neuroninis tinklo paspartinimo lustas, leidžiantis šiam prietaisui taikyti pažangius besimokančių mašinų algoritmus. Neuroninio procesoriaus palaikomos dirbtinio intelekto funkcijos leidžia optimizuoti beveik kiekvieną išmaniojo telefono naudojimo aspektą. Mokydamiesi iš naudotojo elgesio, šie procesoriai gali numatyti, kokių programų prireiks, iš anksto įkelti jas į atmintį ir optimizuoti jų darbą. Taip pat jie gali „užmigdyti“ arba išjungti nereikalingus procesus – taip sutaupyti energijos ir pagerinti našumą. Realiai vertinti dirbtinio intelekto veikimą bus galima tik po ilgesnio įrenginio naudojimo. Džiaugiuosi, kad tokią galimybę turėsiu, nes „Huawei“ šį modelį paliko ilgam testavimui. Šiai dienai, dirbtinis intelektas telefone siūlo pakankamai ribotą funkcijų rinkinį: scenos atpažinimas kameros programėlėje; išteklių paskirstymas; patarimai, atsižvelgiant į konteksto supratimą, pvz., skaitant tamsioje aplinkoje, pasiūlo mėlyną ekrano filtrą; triukšmo panaikinimas ir balso atpažinimas pokalbiams. „Huawei“ tikina, kad laikui bėgant bus pridėtos naujos savybės, kurias išnaudos neuroninis procesorius. Kol kas, naujasis „Kirin 970” procesorius šiame telefone nenuvylė. Viskas veikia tiesiog be priekaištų, kaip ir norėtųsi iš naujo telefono. Kompanija nuo „EMUI 5.1” vartotojo sąsajos perėjo į „EMUI 8” kartu su naujausia, aštunta „Android Oreo“ operacine sistema. Dar ne visi prekyboje pasirodantys išmanieji telefonai naudoja „Oreo“ versiją, tad „Huawei Mate 10 Pro“ modeliui pliusas. Tiesa, naujiems vartotojams gali būti sunkiau priprasti prie šios vartotojo sąsajos. Ne visiems dar ji gali pasirodyti patraukli ir, jei naudositės „Huawei“ telefonu pirmą kartą, tiesiog reikės laiko prie jos priprasti. „Huawei Mate 10 Pro“ siūlo 6 GB darbinės atminties ir 128 GB vidinės, iš kurios vartotojui lieka 108 GB laisvos vietos. Tai pakankamai solidu ir užteks net reikliam įrenginio savininkui. Šis modelis turi galimybę naudotis dviem SIM kortelėmis, tačiau kompanija atsisakė microSD kortelės. Pigesnė „Huawei Mate 10 Lite” versija, kuria taip pat prekiaujama Lietuvoje, turi 4 GB RAM ir 64 GB vidinės talpos, bet su galimybe praplėsti microSD kortele iki 256 GB. Kamera – tai kuo galima didžiuotis „Huawei“ bendradarbiavimas su „Leica“ – akivaizdus kompanijos laimėjimas. Šiais metais „Huawei P10/P10 Plus” buvo prižinti „TIPA“ ir „EISA“ geriausiai fotografuojančiais išmaniaisiais telefonais. Nauja dviguba kamera su „SUMMILUX-H“ objektyvais „Mate 10 Pro” modelyje turi f/1.6 diafragmą abiejuose. Tai ženkliai pagerino nuotraukų kokybę fotografuojant naktį ar vakare. Tiesa, sunkiau buvo nufotografuoti portretą koncerto metu. Be blykstės tikrai neapsieisit. Tačiau esant geram apšvietimui portretai gaunasi puikūs. Tam skirtas režimas išplauna foną, kas suteikia nuotraukai profesionaliu fotoaparatu darytą efektą. „Huawei Mate 10 Pro“ su f/1.6 diafragma pranašesnis už konkurentus ir naktinės nuotraukos man geriausios. „Dxomark“ specialistai įvertino „Mate 10 Pro“ 97 balais, o „Note 8“ ir „8 Plus“ – 94. Brangiausias šių dienų modelis – „iPhone X“ taip pat gavo 97. Labiausiai „Mate 10 Pro“ modelyje patinka gausus fotografavimo režimų pasirinkimas ir galimybė nustatyti viską rankiniu būdu. Tiesa, daugelis dažniausiai naudojasi auto režimu. Dirbtinis intelektas tokiems naudotojams bus privalumas. Fotografuojant kamera pati atpažįsta sceną ir parenka tinkamus nustatymus, kad gautų geriausią rezultatą. Deja, kol kas yra tik 13 skirtingų scenų, kurios gali atpažinti objektus. Taip pat ne visi telefonai dar gali palaikyti naują kodeką ir tai gali sukelti nepatogumų dalinantis failais. Vaizdo stabilumas filmuojant „Mate 10 Pro“ 4K raiška, taip pat nedžiugino. Stabilizatorius veikia tik filmuojant Full HD 30 kadrų per sekundę, o filmuojant geriausia kokybe – vaizdas dreba. Filmavimui mano pasirinkimas „iPhone 8 Plus” arba „iPhone X“. Dar vienas šio modelio minusas – hibridinis priartinimas. Konkurentai, „Samsung Galaxy Note 8“ ir „iPhone 8 Plus“ naudoja du kartus optinį priartinimą. Ir man jis atrodo geriau nei „Huawei Mate 10 Pro“ naudojamas hibridinis. Verta paminėti, kad „Huawei“ turi 12 MP ir 20 MP objektyvus, bet galimybė pasinaudoti greitu priartinimu veikia tik nusistačius abu 12 MP. Solidžiai tarnaujanti baterija Aktyviai besinaudojantiems išmaniuoju telefonu „Huawei Mate 10 Pro“ turėtų labai patikti. Įrenginys turi 4000 mAh talpos bateriją, kuri galės atlikti įvairias užduotis net dvi paras. Gamintojas dar nesuteikė galimybės krauti telefono bevieliu ryšiu, bet šis modelis yra pirmasis, gavęs „TÜV Fast-Charge“ saugumo sertifikatą. Įrenginys vos per 30 min. gali įkrauti iki 60 procentų akumuliatoriaus, kurio užteks visai dienai. Dirbtinio intelekto privalumas – optimizuoti programėlių darbą. Jei „Samsung“ kompanija siūlo „Dex“ stotelę norintiems telefoną paversti kompiuteriu, tai su „Huawei Mate 10 Pro“ tai bus daug paprasčiau. Užtenka USB-C su HDMI jungtimi laido ir galėsite prijungti prie monitoriaus ar televizoriaus. Skamba puikiai, tik kol kas prekyboje tokio laido nėra. Galima rinktis „DisplayPort“ adapterį, kurio kaina apie 50 eurų. Papildomai reikės HDMI laido ir kompiuterio pelės. Būtų tobula, jei kompanija tokį laidą pridėtų į komplektaciją. Tačiau reikia džiaugtis bent tuo, kad yra greitam krovimui skirtas pakrovėjas, nes „Apple“ kompanija pagaliau pasiūliusi vartotojui greitai įkrauti įrenginį, pakrovėją pakuotėje vis dar paliko seną, kuris įkrauna įprastai. Apibendrinimas „Huawei Mate 10 Pro“ geriausias kompanijos modelis, kuris drąsiai gali būti vadinamas lygiaverčiu konkurentu „Samsung Galaxy Note 8“ ar „iPhone 8 Plus“ telefonams. Suprasti kaip veikia dirbtinis intelektas šiame įrenginyje dar reikės laiko, bet tai tik pradžia. „Huawei“ džiugina savo sprendimais ir gaminių kokybe. Kaina Lietuvoje 799 eurai. Pagrindiniai pliusai: • Patrauklus dizainas; • Ilgai tarnaujanti baterija; • Puiki kamera; • Apsauga nuo dulkių ir vandens. Pagrindiniai minusai: • Nėra bevielio krovimo; • Vartotojo sąsaja vis dar gali būti nepatraukli; • Nėra ausinių lizdo. 