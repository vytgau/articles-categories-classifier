„Mano sutartis neterminuota, moku 2,9 Eur mėnesio mokestį, bet gavau pranešimą, kad nuo rugpjūčio automatiškai planas bus pakeistas ir pritaikytas 6,9 Eur per mėnesį mokestis. Man tinka esamos sutarties sąlygos, plano keisti nesutinku“, - rašė skaitytoja. Ji nurodė, kad gavusi tokį pranešimą kreipėsi į bendrovę ir jai laiške paaiškinta, kad nuo 2017 m. birželio 15 d. sumažėjo tarptinklinio ryšio kainos keliaujant Europos Sąjungos (ES) bei Europos Ekonominės Erdvės (EEE) šalyse. „Suprantame, kad yra klientų grupė, kuri nekeliauja ar nenaudoja mobiliojo ryšio interneto, tačiau privalome įgyvendinti ES reglamentą ir visiems be išimties klientams suteikti palankesnes sąlygas keliaujant. Dėl minėtų objektyvių priežasčių, nuo 2017 m. birželio 15 d. siūlome naujus, ES reglamento kainodarą atitinkančius, mokėjimo planus“, - komentavo jai bendrovė. Jai pranešta, kad pasilikti plano „600 min. už 2.89 Eur (įskaitant PVM)“ galimybės nėra, todėl siūlomas planas „Neriboti pokalbiai, SMS ir 100 MB paketu už 6,90 Eur (įskaitant PVM)“. Klientė įspėta, kad neatlikus pakeitimų, siūlomas naujas planas įsigalios automatiškai. Bendrovės komunikacijos vadovas Andrius Baranauskas DELFI komentavo, kodėl klientė gavo tokį laišką. „Kaip ir minėjome anksčiau – dalies planų mes atsisakome dėl to, kad įsigaliojus reikalavimui užtikrinti vienodas kainas tiek Lietuvoje, tiek ES dalis planų tapo nuostolingi. Dėl to pasiūlėme naujus planus, jų kaina prasideda nuo 2,9 Eur per mėn. – tai tikrai labai nedaug“, - sakė jis. Dabar bendrovė už 2,9 Eur per mėnesį siūlo 150 minučių, neribotus SMS ir 100 MB duomenų. Kodėl terminuotos sutartys nekeičiamos Moteris piktinasi, kad pasirašiusi neterminuotą sutartį pasirinko prastesnį sprendimą. „Pažįstami yra sudarę praeitų metų pabaigoje sutartį 2 metams, nes pirko telefoną. Jie moka per mėnesį kažkur 5 Eur ir likusi suma - už telefoną. Tai vadinasi, kas turi terminuotas sutartis – tas išlošia“, - rašė Lina. „Terminuotų planų mes keisti negalime – bent jau tol kol jų terminas nesibaigė. Jie dėl to ir yra terminuoti, abi pusės turi įsipareigojimus, ir mes savo įsipareigojimų laikomės. Neterminuotas sutartis galime keisti įstatymo numatyta tvarka – dėl to jos ir yra neterminuotos“, - sakė A. Baranauskas. Jis sako, kad įspėjimas klientę pasiekė laiku. „Įkėlėme jį į savitarną likus mėnesiui iki sutarties pakeitimo, kaip ir numato įstatymai. Po to informavome papildomai – priklausomai nuo klientų tai darėme SMS žinute, skambučiu, el paštu arba laišku“, - kalbėjo A. Baranauskas. Moteris sako, kad įspėjimą, kad bus keičiamos mokėjimo sąlygos nuo rugpjūčio, SMS žinute gavo į telefoną likus kiek daugiau nei 2 savaitėms iki pakeitimo. Kada įspėjimas pasirodė savitarnoje ji nepastebėjo. „Tik gavusi žinutę ėjau į savitarną pažiūrėti, kas čia atsitiko, tada ir prasidėjo susirašinėjimas su „Tele2“, - sakė ji. - Tiesiog labai pikta, niekur nekeliauju, daug telefonu nekalbu ir turėsiu mokėti beveik 2,5 karto brangiau, kai draugai „Tele2” turėdami terminuotas sutartis dar pora metų mokės daug mažesnes sumas.“ Prieš įsigaliojant naujajam ryšių kainų reguliavimui Europoje, Ryšių reguliavimo tarnyba (RRT) paskelbė, kad operatoriams už pokalbius užsienyje leido taikyti priemokas, tam, kad šie nedidintų kainų Lietuvoje. „Sprendimą (dėl priemokų) RRT priėmė siekdama, kad Lietuvoje nedidėtų nacionaliniai ryšio paslaugų tarifai, kurie yra vieni mažiausių Europos Sąjungoje. Todėl jei, palyginti su šiuo metu taikomomis sąlygomis, operatorius vienašališkai blogina sutarties sąlygas, pavyzdžiui, didina kainas ar mažina teikiamų paslaugų apimtį, vartotojas turi teisę vienašališkai nutraukti elektroninių ryšių paslaugų teikimo sutartį netaikant netesybų", - rašė RRT. Operatoriui taip pat nustatyta pareiga apie šiuos sutarties sąlygų pakeitimus informuoti vartotoją prieš mėnesį iki naujų sąlygų įsigaliojimą, kartu aiškiai ir nedviprasmiškai nurodant apie kliento teisę nutraukti sutartį be netesybų. Tuo atveju, kai vartotojai apie pakeitimus informuojami netinkamai ir neaiškiai, laikytina, kad jie turi teisę pasinaudoti galimybe nutraukti sutartį be netesybų ir praėjus įspėjimo terminui. Visgi, primenama, kad sprendimus dėl konkrečių kainodaros variantų priima patys operatoriai.