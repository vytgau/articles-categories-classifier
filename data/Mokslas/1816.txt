Laikraštis pažymi, kad praėjusią vasarą korporacija susidūrė su nenumatytais sunkumais, susijusiais su naujosios versijos išmaniųjų telefonų surinkimu, dėl šios priežasties jie buvo pradėti gaminti mėnesiu vėliau nei planuota. Todėl bendrovė „Foxconn“, kuri yra „Apple“ subrangovė ir renka jai techniką, buvo priversta padidinti gamybos pajėgumus Kinijoje, Džengdžou mieste. Leidinio nuomone, to gali nepakakti. Tad klientai, sudarę išankstinį naujojo „iPhone“ užsakymą, gali nesulaukti jo žadėtu laiku. Skelbta, kad naujasis jubiliejinis „iPhone“ bus ne tik 64 GB, bet ir 256 ir 512 GB atminties. Patarimus technologiniais klausimais „Twitter“ dalinantis mobiliųjų technologijų žurnalistas Benjaminas Geskinas nurodė, kiek šis išmanusis galėtų kainuoti. Jis paskelbė, kad už 64 GB talpos telefoną bus prašoma 999 JAV dol. (839 eur), už 256 GB – 1 099 JAV dol. (923 eur) ir už 512 GB atminties – 940 eurų. Galimos naujojo „iPhone“ specifikacijos: - 5.8 colio įstrižainės 2.5D OLED berėmis ekranas - Naujas dizainas, naudojant „viskas iš stiklo“ sprendimą - 71x143x7,4 mm - Galimybė pakrauti bevieliu būdu - „Apple A11” lustas - Nugarėlėje esantis „Touch ID” jutiklis - Operacinė sistema „iOS 11" su patobulinta asmenine asistente Siri, galimybe atlikti mokėjimus - Veidą skenuojanti sistema - Vertikali dviguba kamera telefono nugarėlėje - Palaikomas LTE 4G ryšys su galimybe pasiekti spartą iki 450Mbps Rugsėjo 12 d., antradienį, galima tikėtis pamatyti ne tik naująjį „iPhone 8“, kuris gali būti pavadintas ir kaip nors kitaip, taip pat ir „iPhone 7s“ bei „iPhone 7s Plus“. Bene didžiausia naujovė bus tai, kad nebebus mygtuko „Home“. Šią funkciją atliks „virtualus“ mygtukas, tapsiantis ekrano dalimi.