Kaip rodo Naujosios Zelandijos laikraščio „Herald“ atliktas tyrimas, „Apple“ vietos padalinys nuo 2007 m. sumokėjo 37 mln. Naujosios Zelandijos dolerių (3 mlrd. JAV dolerių) mokesčių Australijoje, informuoja BBC. Pagrindinė „Apple New Zealand“ įmonė registruota Australijoje, ir abi šalys yra pasiekusios susitarimą, pagal kurį mokesčiai mokami tik vienoje jurisdikcijoje. „Apple“ teigimu, toks susitarimas yra teisėtas. „Apple“ yra didžiausia mokesčių mokėtoja pasaulyje, ir mes vertiname bei gerbiame mokesčių atliekamą vaidmenį, kaip svarbų bei būtiną mūsų visuomenėje, - sakė bendrovė.- Mes laikomės įstatymų ir mokame mokesčius už visas savo uždirbtas pajamas, kad ir kur dirbtume. „Apple“ siekia teigiamų permainų ir mes didžiuojamės savo indėliu Naujoje Zelandijoje per pastarąjį dešimtmetį.“ Kai kurių mokesčių ekspertų nuomone, toks susitarimas neįprastas, atsižvelgus į tai, kad Australijos įmonių pelno mokesčio tarifas (30 proc.) yra didesnis nei Naujosios Zelandijos. Technologijų milžinė pastaraisiais metais atidžiai stebima dėl savo mokestinių praktikų įvairiose pasaulio šalyse. 2014 metais Europos Komisijos (EK) atliktas „Apple“ mokesčių politikos Airijoje tyrimas parodė, kad čia bendrovei buvo taikomas mažesnis nei 2 proc. mokesčių tarifas, tuo tarpu šalyje pelno mokestis siekia 12,5 proc. 2013 metais JAV Senato atliktas tyrimas parodė, kad „iPhone“ ir „iPad“ gamintoja moka mažesnius mokesčius registruodama savo pardavimus per užsienyje įsikūrusias antrines įmones pagal susitarimą, pasirašytą su Airijos vyriausybe. 2016 m. rugpjūtį Europos Komisija (EK) nurodė, kad technologijų milžinė „Apple“ privalo grąžinti 13 milijardų eurų nesumokėtų mokesčių į Arijos biudžetą, nes bendrovės mokestiniai susitarimai su Airijos valdžia buvo pripažinti neteisėtais. „Apple“ tvirtina, kad „didžioji dalis“ jos mokesčių sumokėta Jungtinėse Valstijose, kur jos „produktai ir paslaugos yra kuriami ir projektuojami“. Bendrovė pranešė per paskutinius tris 2016 metų mėnesius uždirbusi rekordines ketvirtines pajamas. „Apple“ nuomone, tokių rodiklių pasiekti jai padėjo „iPhone 7“ pardavimai.