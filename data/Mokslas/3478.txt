Raketos „Falcon 9“, turinčios nuskraidinti kapsulę „Dragon“ į Tarptautinę kosminę stotį (TKS), startas įvyko planuotu naujuoju laiku: 9 val. 38 min. vietos (16 val. 38 min. Lietuvos) laiku iš raketų leidimo aikštelės 39A. Tai ta pati aikštelė, iš kurios astronautai prieš beveik penkis dešimtmečius pakilo į Mėnulį, be to, ji nenaudojama nuo 2011 m., kai buvo nutraukta daugkartinio naudojimo erdvėlaivių programa. „SpaceX“ ją nuomojasi iš NASA ir tikisi iš čia nuo kitų metų skraidinti astronautus. Šeštadienį raketai pakilti sutrukdė paskutinę minutę pastebėtos problemos su raketa. Misiją atšaukė pats „SpaceX“ vadovas Elonas Muskas. Jo teigimu, nenorėta rizikuoti skrydžio sėkme. Tai pirmasis „SpaceX“ raketos paleidimas iš Floridos nuo praėjusį rugsėjį įvykusio raketos sprogimo. „SpaceX“, vadovaujama milijardieriaus interneto verslininko Elono Musko, 2013 metais susitarė su NASA dėl šios aikštelės nuomos, įveikusi savo varžovę „Blue Origin“, įkurtą internetinės prekybos tinklo „Amazon“ steigėjo Jeffo Bezoso. Iki ateinančių metų, kol ši starto platforma bus visiškai pritaikyta skraidinti į kosmosą astronautus, „SpaceX“ turės išleisti daugiau kaip 100 mln. dolerių, kad pritaikytų ją šiuolaikiniams kosminiams skrydžiams, sakė bendrovės operacijų vadovė Gwynne Shotwell. Naujausia krovinių gabenimo misija – CRS-10 – bus dešimtasis iš 20 planuojamų TKS aprūpinimo skrydžių pagal „SpaceX“ ir NASA kontraktą. „Falcon“ turi iškelti į orbitą apie 2 267 kg krovinių – maisto, įrangos ir medžiagos moksliniams eksperimentams, atliekamiems TKS įgulos. Kai raketa iškels į orbitą savo krovinį, „SpaceX“ mėgins ją nutupdyti kitoje Kanaveralo kyšulio vietoje. Jeigu viskas vyks sėkmingai, „Falcon 9“ pirmoji pakopa turėtų stačia nusileisti ant žemės. Tai būtų trečias sėkmingas „SpaceX“ raketos nusileidimas ant antžeminės aikštelės. Anksčiau tokie nusileidimai būdavo vykdomi ant vandenyne plaukiojančios platformos, bendrovei stengiantis patobulinti technologijas, leidžiančias susigrąžinti brangiai kainuojančias raketos dalis ir vėl jas panaudoti, užuot nuskandinus vandenyne panaudojus tik kartą.