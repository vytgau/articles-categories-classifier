Įdomu tai, kad bendrovė, pristačiusi naujus planus, jiems nusprendė netaikyti Ryšio reguliavimo tarnybos (RRT) leistas priemokas, tačiau turintiems senuosius planus ir nusprendusiems juos pasilikti, priemokos bus taikomos. Tai patvirtino „Telia“ privačių klientų vadovas Norbertas Žioba. Pasak jo, esami bendrovės klientai neturi persirašyti sutarčių ir paslaugomis galės naudotis taip, kaip tai numatyta Europos Sąjungoje RRT leidus taikyti priemokas. Paklaustas, ar dabar Lietuva gali būti vadinama pigiausių ryšio kainų šalimi, N. Žioba sako, kad kol kas neturi palyginamųjų kainų duomenų kitose Europos šalyse. Tačiau jis neneigė ir to, kad ryšio kainos Lietuvoje ir kitose šalyse auga, nes operatoriams didėja mobiliųjų duomenų kaina nustačius naująsias kainų „lubas" Europoje. „Aš neturiu jokių palyginamųjų duomenų (su Europos Sąjungos operatoriais), tuo labiau, kai visa situacija atsiskleis tik šiandieną. Jeigu Lietuvoje iš anksto buvo pradėta skelbti, kas laukia senųjų klientų, o kas naujų, tai yra šalių, pavyzdžiui, Danija, kurioje nei vienas operatorius iki vakar vakaro nebuvo paskelbęs, kokie mokėjimo planai bus šiandien ryte“, - sakė N. Žioba. Pasak jo, naujieji planai natūraliai infliuoja, t. y. brangsta, nes kyla mobiliųjų duomenų dedamoji. „Infliuoja duomenų dedamoji, ji kyla, nes pats duomenų naudojimas, poreikis iš kliento pusės, jis kyla. Kaip bus su kainomis lyginant su kitomis ES šalimis, žvelgiant į tas pačias tendencijas, net ir į tą kainos pakilimą nepilnu euru Lietuvoje (vertinant kai kuriuos „Telia“ planus - aut. past.), yra šalių, kur pokytis vartotojams yra 5 eurai ir netgi daugiau už tas pačias naudas vien dėl to, kad įskaičiuoti (sąnaudas – aut. past.). Mano spėjimas, kad mes vis tiek liksime, jei ne pačiais, tai vienais iš pigiausių“, - kalbėjo N. Žioba. Anksčiau operatoriai yra pateikę savo versiją, kodėl jiems naujasis kainų reguliavimas Europos mastu lemia nuostolius. „Šiandien prasideda naujas etapas Europos telekomunikacijų rinkoje – nesvarbu, Lenkijoje ar Portugalijoje, kalbėsime ir naršysime internete daug kartų pigiau. O Baltijos ir Šiaurės šalyse „Telia“ klientai kaip namuose jau jaučiasi nuo praėjusių metų pradžios. Tokie yra ir naujieji „Telia“ planai – dar geriau atitinkantys šiandienos žmonių poreikius“, – pranešime cituojamas N. Žioba. Ankstesnius mobiliojo ryšio planus turintiems klientams niekas nesikeičia, skelbia bendrovė, jiems ir toliau galioja esamos sutartys, o norintys jas pakeisti ir užsisakyti naujus planus, tai galės padaryti bendrovės salonuose. Keliaujant ES šalyse, ankstesnių planų turėtojai kaip ir iki šiol už sunaudotus duomenis ar minutes mokės pagal RRT suteiktus tarifus – skambinti 3 kartus pigiau, o naršyti internete – 11 kartų pigiau nei anksčiau. Naujos kainodaros esmė: didesni ir brangesni duomenų paketai. Kokie nauji planai Iki šiandien „Telia“ pigiausias planas buvo „Start“ už 3 eurus per mėnesį suteikęs 150 min. ir neribotą kiekį SMS, o pasirinkus mažiausią duomenų paketą – S su 50 MB duomenų - kaina neišaugo. Dabar siūlomas analogiškas „Ekonominis“ planas už 3 eurus, tačiau pasirinkus S duomenų planą su 200 MB, reikia primokėti, tad kaina išauga iki 3,9 eurų. Brangiausias iki šiandien buvo planas „Smart“ už 7 eurus per mėnesį suteikęs neribotą kiekį minučių ir SMS žinučių, pasirinkus didžiausią duomenų paketą XXL su 16 GB plano kaina paauga iki 19,95 eurų. Pasirinkus neribotą „Premium“ planą už 7 eurus, kuris taip pat suteikia neribotą kiekį minučių ir SMS žinučių, nebėra analogiško duomenų paketo su 16 GB. Tad galima rinktis tokius panašius variantus: planą XL su 10 GB, tada bendra suma siektų 17,9 eurų. Renkantis XXL duomenų planą su 20 GB, kaina siektų 21,9 eurų.   Skelbiama, kad daugelyje klientams naujai siūlomų paketų mobiliųjų duomenų kiekis padidėjo nuo 25 iki 400 proc., padidėjo ir duomenų paketų kaina. Pavyzdžiui, pasirinkę S paketą vietoj 50 MB per mėnesį nuo šiol galės išnaudoti 200 MB, pasirinkę L paketą – 6 GB vietoj 4 GB, XL – 10 GB vietoj 8 GB, o XXL – 20 GB vietoj 16 GB. Duomenų paketų kaina, priklausomai nuo jo dydžio, pakilo nuo 0,9 euro iki 1,95 euro, tačiau mobiliųjų duomenų kaina už 1 GB sumažėjo iki 23 proc. Pasirinkę specialų planą „Neribotas“, „Telia“ klientai Lietuvoje kiekvieną mėnesį galės nevaržyti savęs ir naudoti neribotą kiekį mobiliųjų duomenų. Jiems taip pat priklausys po 5 GB duomenų, kuriuos jie kas mėnesį galės išnaudoti keliaudami ES ir Skandinavijos šalyse. Nuo šiol į papildomų paslaugų paketus dažniau yra įtraukiamas mobilusis parašas (nuo M paketo), „Interneto.tv“ paslauga, leidžianti žiūrėti „Telia“ televiziją internetu (nuo L paketo). Taip pat siūloma naujovė – kelionių draudimas. Jį nemokama gaus visi „Telia“ klientai, užsisakę L ir didesnius duomenų planus. Ši draudimo paslauga išvykus į užsienį įsijungs automatiškai ir galios visai šeimai. Kaip ir iki šiol „Telia“ klientams, išskyrus pasirinkusiems „Neribotą“ paketą, Lietuvoje suteikiami mobilieji duomenys, pokalbių minutės ir SMS žinutės galios Baltijos ir Šiaurės šalyse – Latvijoje, Estijoje, Suomijoje, Švedijoje, Norvegijoje ir Danijoje. Naujų „Telia“ mobiliojo ryšio planų pasirinkimo sistema nesikeičia: klientai gali pasirinkti vieną iš dviejų bazinių planų – „Ekonomiškas“ ir „Premium“, kurie nurodo suteikiamą pokalbio minučių ir SMS kiekį. Jų kaina išlieka ta pati ir per mėnesį atitinkamai kainuos 3 ir 7 eurus. Tada pagal poreikį reikia pridėti mobiliųjų duomenų ir papildomų paslaugų paketą, jis žymimas raidėmis S, M, L, XL ir XXL. Kitos dvi telekomunikacijos įmonės „Tele2“ ir „Bitė“ kainas jau yra pakeitę. Jų esmė - atsisakoma planų, kuriuos įmonės vertina nuostolingais, siūlomų planų kainos taip pat ūgtelėjo, bet už didesnes kainas pristatyta ir daugiau paslaugų.