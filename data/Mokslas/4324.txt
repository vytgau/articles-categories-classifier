Technologijų milžinė jau sumažino savo planuojamas trečiojo ketvirčio pajamas. Penktadienį įmonė pranešė, kad numato papildomą neigiamą poveikį – netekti dar 2,7 mlrd. JAV dolerių pajamų. „Note 7“ buvo atšaukti praėjusį mėnesį po to, kai pasirodė pranešimų apie užsidegančias baterijas, bet pakeitus brokuotus telefonus naujais, problema atsinaujino, todėl „Samsung“ nusprendė utilizuoti šio modelio telefonus. Atnaujintoje finansinėje perspektyvoje numatomi didesni nei 5 mlrd. JAV dolerių nuostoliai, kurių didžiausia pasaulio išmaniųjų telefonų gamintoja tikisi dėl „Note 7“ fiasko. Norėdama „normalizuoti išmaniųjų telefonų verslą“, įmonė teigė planuojanti didinti kitų garsių modelių, tokių kaip „Galaxy S7“ ir „S7 Edge“ pardavimus. „Taip pat ketiname didinti aparato saugumą, įvesdami pakeitimų kokybės užtikrinimo procese“, – teigiama „Samsung“ pranešime. Rugsėjį įmonė iš prekybos atšaukė apie 2,5 mln. „Note 7“ modelio telefonų, pasirodžius skundams dėl perkaistančių ir sprogstančių baterijų. Įmonė teigė, kad naujieji telefonai, kuriais buvo pakeisti brokuotieji, buvo visiškai saugūs, bet tarp pastarųjų irgi pasitaikė užsiliepsnojimo atvejų. Antradienį įmonė pranešė nebegaminsianti minėtojo modelio telefonų ir paskatino savininkus išjungti turimus.