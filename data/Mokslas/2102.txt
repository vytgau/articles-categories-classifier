Nors „Apple“ siūlomų ryškiaspalvių jaustukų rinkinys ir taip vis papildomas naujais pavyzdžiais, pasaulinės „emoji“ dienos (kuri tikrai egzistuoja ir yra švenčiama liepos 17 d.) proga ši informacinių technologijų bendrovė suteikė galimybę žvilgtelėti į dar 12 naujausių „emoji“. Naujajame rinkinyje – galvą skara apsigobusi moteris, kūdikį maitinanti motina, zombis, šitiek lauktas suvožtinis ir net vemiantis veidukas, kurio juk taip pat gali prireikti, rašo nytimes.com. Visas naujų „emoji“ rinkinys bus išleistas dar šiais metais. Jis pasirodys kartu su įvairių „Apple“ operacinių sistemų naujiniais. „Apple“ akivaizdžiai stengiasi pasiūlyti kuo įvairesnėmis progomis tinkamų ir pagal poreikius pakoreguojamų jaustukų. Ši tendencija pradėjo ryškėti kiek anksčiau. 2015 metais „Apple“ įrenginių naudotojai jau galėjo rinktis daugelio žmogaus pavidalo „emoji“ odos atspalvį. Skara galvą apsirišusios moters ir krūtimi maitinančios motinos atvaizdai veikiausiai taip pat įtraukti atsižvelgiant į vis įvairesnius naudotojų poreikius. Ne pelno organizacija „Unicode Consortium“, įpareigota nuspręsti, kuriems „emoji“ lemta apsigyventi mūsų telefonuose, inicijuoja sudėtingą ir labai rimtą atranką, kurios ypatumai nustebintų ne vieną išmaniojo įrenginio naudotoją. Svarbiausiu kriterijumi laikomas „emoji“ aktualumas, vertinant jo suderinamumą su populiariausiais kitose platformose, tokiose kaip „Snapchat“ arba „Twitter“, naudojamais jaustukais. Kitas ne mažau svarbus kriterijus – tikėtinas „emoji“ naudojimo intensyvumas. Šis rodiklis turi būti aukštas vertinant jei ne pasauliniu, tai bent konkrečiai bendruomenei priklausančių naudotojų mastu. Gali būti, kad kaip tik dėl šios priežasties buvo priimtas sprendimas įtraukti hidžabą dėvinčią moterį vaizduojantį „emoji“. Jam postūmį, aišku, davė ir Rayouf Alhumedhi, penkiolikametės iš Saudo Arabijos, pastangos, kurias palaikė socialinių naujienų svetainės „Reddit“ įkūrėjas Alexisas Ohanianas.