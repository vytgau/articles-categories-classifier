Tačiau Ukrainos pareigūnai svarsto idėją atgaivinti miestą ir nori jame įsteigti saulės jėgainę, rašo smithsonianmag.com. Zonos aplink Černobylį negalima naudoti ūkininkavimui ar statyboms dėl radiacijos, tačiau saulės jėgainė toje vietoje puikiai tiktų. Tai yra ne tik kitoms žmonių reikmėms nepanaudojama teritorija, bet ir teritorija, kurioje likusi elektrinėms reikalinga infrastruktūra, rašė gizmodo.com. Kad Černobylis gali būti panaudotas atsinaujinančios energetikos platformai įkurti, „Bloomberg“ sakė Ukrainos aplinkos ministras Ostapas Semerakas: „Ten įrengtos aukštos įtampos elektros perdavimo linijos, kurios anksčiau buvo naudojamos atominėje elektrinėje, žemė ten pigi, ir mes turime daug žmonių, gebančių dirbti jėgainėse." Ministras numato, kad saulės energijos jėgainė galėtų pagaminti apie 1 tūkst. megavatų elektros energijos per metus. Be to, O. Semerako nuomone, ten būtų galima auginti kultūras, kurios būtų panaudotos biodegalų gamybai. Remiantis skaičiavimais, tokia veikla Černobylyje leistų atkurti ketvirtadalį atominės elektrinės veikimo metais sukurtos energijos kasmet, rašo guardian.co.uk. Ukraina ne tik rūpinasi, kaip įvaldyti atsinaujinančios energijos šaltinius, bet ir kaip tapti labiau nepriklausomai nuo Rusijos. Tai – politinis sprendimas, nes ilgus metus Ukraina kliovėsi iš Rusijos importuojamomis gamtinėmis dujomis, kuriomis kūrė savo elektrines. Tarptautinei įtampai tarp Ukrainos ir Rusijos stiprėjant, nauja Ukrainos vyriausybė paskatinta ieškoti būdų, kaip sumažinti priklausomybę nuo Rusijos išteklių. Saulės energijos jėgainės ne tik mažintų Rusijos įtaką ir didintų Ukrainos elektros energijos galią, bet ir labiau derėtų su Europos Sąjungos (ES) pastangomis pereiti prie atsinaujinančių energijos šaltinių. O. Semerakas tvirtina, kad tai suduos stiprų smūgį prorusiškoms sukilėlių grupuotėms, kurios vis dar kovoja Rytų Ukrainoje. Panašu, kad grėsmė gali kilti tik gyvūnams, kurie Černobylį pavertė savo namais jau po 1986 m. įvykusios nelaimės. Statybų ir naujos pramonės kūrimas gali juos priversti ieškotis naujos gyvenamosios vietos. Kita vertus, jei šios idėjos bus įgyvendintos, tai teritorijoje atsiras naujų gyvūnų rūšių.