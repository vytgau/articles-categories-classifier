Ten, kur mokyklose vis dar naudojamos kreidos lentos, jos beveik visuomet yra žalios. Niekas per daug į tai nekreipia dėmesio – tai, kas rašoma, matosi pakankamai gerai. Tačiau jūsų tėvų mokyklose lentos buvo kur kas tamsesnės. Ir, atrodo, taip ir turėtų būti, nes kreida yra balta. Prieš kelis šimtus metų mokyklose didelių kreidos lentų nebuvo. Kiekvienas mokinys turėjo savo lentą ir savo kreidas. Lenta buvo paprasta medinė juodai nudažyta lenta. Spalva jai pasirinkta būtent taip, kad geriau matytųsi baltos kreidos žymės. 19 amžiaus pradžioje vienos Škotijos mokyklos direktorius Jamesas Pillansas nusprendė vaikus pamokyti piešti žemėlapius. Smulkios detalės sunkiai tilpo ant mokinių lentų, todėl mokytojas jas sudėjo tarsi dėlionę, kad žemėlapis būtų didesnis. Didelės juodos lentos paplito labai greitai. Iš pradžių jos buvo savadarbės, tačiau greitai ne viena įmonė mokykloms pradėjo siūlyti vis geresnes juodas lentas. Greitai susidėvinčius dažus pakeitė vientisos matinės dangos su uolienų priemaišomis, tačiau ir jos turėjo trūkumų. Nuo maždaug 1960-ųjų metų gamintojai mokykloms pradėjo siūlyti plienines lentas su žalia porcelianine glazūra. Tokio pokyčio priežastis buvo labai paprasta. Plieninės lentos buvo kur kas plonesnės, todėl jų transportavimas buvo paprastesnis. Glazūra buvo ne tik tvirtesnė nei įprasta danga, bet ir buvo lengviau valoma. Mokytojai tikrai nesiskundė. Juolab, kad į žalią spalvą buvo maloniau žiūrėti. Kai kurie mokytojai teigė, kad nuo žalių lentų tolygiau atsispindi šviesa, o ir kontrastas tarp baltos kreidos ir žalio fono yra pakankamas. Tamsi porceliano glazūra, žinoma, yra įmanoma, tačiau ji būtų brangesnė. Žalios lentos tuomet buvo kur kas švaresnės ir atrodė moderniai. Vėliau ši spalva tiesiog paplito visame pasaulyje – net ten, kur vis dar naudojamos medienos pagrindo lentos, jos dažnai yra dažomos žaliai. Tačiau ir žalios lentos po truputį dingsta iš mokyklų. Jas pakeitė baltos lentos su spalvotais markeriais, o vėliau – ir išmaniosios lentos.