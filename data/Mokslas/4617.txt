Gavusi pranešimų apie kelis sprogusius telefonus, „Samsung“, didžiausia pasaulyje išmaniųjų telefonų gamintoja, praėjusią savaitę pranešė stabdanti savo flagmano pardavimus ir visame pasaulyje atšaukianti 2,5 mln. šio modelio telefonų. „Atsižvelgusi į neseniai įvykusius incidentus ir į susirūpinimą, kurį „Samsung“ išreiškė dėl savo prietaisų „Galaxy Note 7“, Federalinė aviacijos administracija primygtinai pataria keleiviams nejungti ir nekrauti šių prietaisų orlaiviuose, taip pat nedėti jų į registruojamą bagažą“, – rašoma FAA pranešime. Naudoti „Galaxy Note 7“ orlaiviuose keleiviams jau uždraudė Australijos oro bendrovės „Qantas Airways“, „Jetstar“, „Virgin Australia“ ir „Tiger Airways“. Pietų Korėjos elektronikos milžinė „Samsung Electronics“ praėjusį penktadienį paskelbė stabdanti prekybą „Galaxy Note 7“ modelio išmaniaisiais telefonais, kurie rinkoje pasirodė vos prieš kelias savaites. Šios priemonės imtasi gavus pranešimų apie įkrovimo metu sprogusias kai kurių telefonų baterijas. „Samsung“ mobiliojo ryšio įtaisų verslo vadovas Koh Dong-jinas (Ko Dondžinas) tuomet pareiškė, kad „Galaxy Note 7“ jau įsigiję vartotojai galės juos iškeisti į naujus išmaniuosius telefonus, neatsižvelgiant į tai, kada jie buvo įsigyti. Apie savo pirmąjį iš esmės pasaulinio masto išmaniųjų telefonų flagmano atšaukimą „Samsung“ paskelbė, nes dar nerado būdų aiškiai nustatyti, kurie telefonai gali kelti pavojų vartotojams. „Galaxy Note 7“ telefonai iš parduotuvių lentynų išimami dešimtyje šalių, įskaitant Pietų Korėją ir Jungtines Valstijas. Pasak Koh Dong-jino, įmonei atlikus tyrimą paaiškėjo, kad telefonai užsiliepsnojo dėl baterijos elemento, pagaminto vieno iš dviejų įmonės baterijų tiekėjų. Tiekėjo pavadinimo jis nenurodė. „Gamybos procese buvo mažytė problema, taigi tai buvo labai sudėtinga nustatyti“, – pareiškė jis spaudos konferencijoje. Kai kurie pirkėjai pranešė, kad jų telefonai įkrovimo metu užsidegė arba sprogo, ir apdegusių telefonų nuotraukomis pasidalijo socialiniuose tinkluose. „Samsung“ pranešė, jog Pietų Korėjoje ir užsienyje patvirtino 35 tokius atvejus. Apie patirtus sužalojimus iki šiol nebuvo pranešta.