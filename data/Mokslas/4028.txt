Barselonos universiteto Kosmoso mokslų instituto matematikas Fergusas Simpsonas pasakė, kad yra 0,2 proc. tikimybė, kad dar 21 a. Žemei gresia „globali katastrofa“. Tokius skaičiavimus mokslininkas ir jo komanda atliko remdamiesi pasaulio pabaigos laikrodžio („Doomsday Clock“), simboliškai skaičiuojančio laiką iki pasaulio pabaigos, argumentais apie žmonių skaičių. „Išvadą padarėme tokią: globalios katastrofos rizika šiuo metu viršija 0,2 proc.“, – taip mokslininkas rašė savo akademiniame darbe, pavadintame „Apocalypse Now? Reviving the Doomsday Argument“. Ir nors jis tvirtino, kad tokius įvykius sunku numatyti ir įrodyti, apie juos vis viena turėtų būti kalbama. Remiantis F. Simpsono paskaičiavimais, iki šiol yra gimę apie 100 mlrd. žmonių ir dar tiek jų gims iki išnykstant žmonijai. Tiesą sakant, tai yra daug optimistiškesnė išvada nei gautosios ankstesnėse studijose. Tarkime, britų astronomas Martinas Reesas sakė, kad žmonijos išnykimo iki 2100 m. tikimybė yra didesnė nei 50 proc. „Nepaisant minėtų išvadų, būtų naivu manyti, kad bėgant metams globalios katastrofos rizika nesikeičia ir išlieka itin maža“, – sakė F. Simpsonas. Tarp katastrofos priežasčių jis mini įvairius rizikos faktorius, tokius kaip branduolinius ginklus, su kuriais ne visos valstybės elgiasi atsakingai, klimato kaitą, iškastinių išteklių naudojimą ir kitas grėsmes.