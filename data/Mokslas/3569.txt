Pasak jo, šis žingsnis gali būti dalis griežtesnės šalies lankytojų patikros programos, siekiant išaiškinti asmenis, kurie gali kelti grėsmę saugumui. J. Kelly nurodė, kad tai buvo vienas iš svarstomų dalykų, kuris gali būti imtas taikyti atvykstantiems į šalį žmonėms, o ypač – iš musulmoniškų šalių, kuriose patikrinimo sistema veikia gana prastai: Irano, Irako, Libijos, Somalio, Sudano, Sirijos ir Jemeno. „Svarstome kelias padidinto ar papildomo tikrinimo“ priemones, sakė J. Kelly per Atstovų Rūmų Krašto saugumo komiteto posėdį. „Galbūt norėsime gauti prieigą prie jų socialinių tinklų paskyrų su slaptažodžiais“, – sakė jis. „Labai sunku iš tikrųjų ištirti žmones tose šalyse, tose septyniose šalyse... Tačiau jeigu jie atvyksta, norime žinoti, kokiuose tinklapiuose jie lankosi – ir duokite mums savo slaptažodžius. Kad galėtume pamatyti, ką jie veikia internete“, – kalbėjo J. Kelly. „Jei jie nenorės bendradarbiauti, nebus įleisti“ į Jungtines Valstijas, pridūrė jis. J. Kelly pabrėžė, kad kol kas dėl to dar nebuvo priimtas joks sprendimas, tačiau, jo teigimu, ateityje neabejotinai bus priimtos griežtesnės patikrinimo taisyklės, net jei tai reikštų ilgesnį vizų išdavimo laikotarpį. „Tai yra dalykai, kuriuos svarstome“, – teigė jis. „Tačiau ten galime paklausti jų tokios informacijos ir jei jie tikrai nori atvykti į Ameriką, jie bendradarbiaus. Jei ne – (bus pakviestas) kitas eilėje“, – sakė politikas. Sausio 27 dieną prezidentas Donaldas Trumpas pasirašė įsaką, draudžiantį į JAV atvykti minėtų septynių šalių piliečiams bei visiems pabėgėliams. Kol kas šio įsako vykdymą yra sustabdęs JAV federalinis teismas.