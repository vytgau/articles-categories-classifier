Situacija nėra tokia paprasta kaip atrodo iš pirmo žvilgsnio. Laivas buvo apginkluotas Ivergordone Škotijoje, tad „Black Isle Images“ prekiniu ženklu prisidengęs drono pilotas nusprendė pasižvalgyti virš naujojo Karališkojo laivyno pasididžiavimo. Jau tai gali pasirodyti neįprasta, nes dronai neturėtų būti prileidžiami taip arti karinių objektų, ypač turint omenyje, kad jau buvo pasirodę pranešimų, kad „Queen Elizabeth“ lėktuvnešiu domisi ir priešiškų valstybių tarnybos. Visgi, dronas lyg niekur nieko skraidė virš lėktuvnešio, kol pakilo stiprus vėjas. Žinoma, dronas ten skraidė neteisėtai. Tačiau pakilęs vėjas pradėjo „DJI Phantom“ orlaivį blaškyti, automatiškai įsijungė avarinio nusileidimo programa ir dronas pats, nepaisydamas piloto komandų, nusileido tiesiai ant „Karalienės Elžbietos“ denio. Pats pilotas buvo apstulbintas tokio netikėto įvykių posūkio, bet nusprendė nufotografuoti tai, ką mato dronas, kad vėliau nebūtų apšauktas melagiu. BBC publikavo jo padarytų nuotraukų. Tuomet dronas vėl pakilo ir pilotui pavyko jį susigrąžinti. O ką daryti tuomet? Daugelis tikriausiai tiesiog pasišalintų, bet šis žmogus buvo per daug sunerimęs dėl savo likimo ir dėl lėktuvnešio saugumo. Jis pats pasikalbėjo su netoliese buvusiais kariais, kurie pasakė, kad informaciją perduos aukštesnio rango pareigūnams, o pilotas gali eiti. Jis paliko savo kontaktinius duomenis ir išvyko namo. Lyg nieko nebūtų įvykę. Karališkojo laivyno atstovai, atrodo, susisgribo tik tada, kai nuotraukos ir vaizdo įrašas pradėjo sukiotis internete. Jie patikino, kad lėktuvnešio saugumui skiriamas aukščiausias prioritetas, o apie incidentą informuota Škotijos policija. Taip pat teigiama, kad saugumui dabar skiriamas didesnis dėmesys – tiesiog iki šiol jokio pavojaus šiame uoste nesitikėta. Visgi civiliai dronai jau kurį laiką naudojami ir karuose. Islamo valstybė juos apginkluoja granatomis ir minosvaidžio sviediniais. Kovą Ukrainos amunicijos saugykla taip pat buvo suprogdinta panaudojus civilinį droną. JAV, po to kai vienas F-22 naikintuvas vos išvengė susidūrimo su bepiločiu orlaiviu, paskelbė, kad per arti priskridusius dronu perims arba numuš – jokio tarpinio varianto. Regis, ir Karališkasis laivynas turės imtis panašios praktikos.