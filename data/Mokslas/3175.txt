Ekspertai teigia, kad situacija pamažėle taisosi: ar paskatinti gresiančių baudų, ar rizikos, vartotojai esą vis dažniau renkasi legalią įrangą, o jos gamintojai, konkuruodami su piratais, ieško vartotojams priimtinesnių būdų ją įsigyti, penktadienį rašo „Lietuvos žinios“. Problemišką neteisėtos programinės įrangos naudojimo situaciją Lietuvoje parodo ir šalies teisėsaugos institucijų atliekamų patikrinimų statistika. Pernai buvo užfiksuotas 31 BSA narių nelicencijuotos programinės įrangos naudojimo atvejis. Sis skaičius yra didžiausias per pastaruosius penkerius metus. Bendrovės „Baltimax“ vadovas Andrius Mickevičius pastebi smarkiai didėjantį namų vartotojams skirtos programinės įrangos pardavimo mastą – klientai vis geriau suvokia intelektinę nuosavybę ir nemažai jų mieliau sumoka keliasdešimt eurų už legalią programinę įrangą, nei rizikuoja savo saugumu naudodami piratinę. DELFI primena, kad Lietuvos ir užsienio autorių teises ginanti asociacija LATGA kreipėsi į Vilniaus apygardos teismą. Jo prašoma uždrausti operatoriams „Telia“, buvę „Teo LT“ ir „Omnitel“, „Bitė Lietuva“, „Lietuvos radijo ir televizijos centras“, „Cgates“, „Init“, „Balticum TV“, „Splius“ ir „Penkių kontinentų komunikacijų centras“ teikti prieigą prie interneto svetainės „Linkomanija.net“. Šį sprendimą sveikina Lietuvoje prieš piratavimą kovojantys advokatai ir tikisi panašių sprendimų.