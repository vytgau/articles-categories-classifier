Jungtinėje Karalystėje organizacijos „Physiological Society“ atliktas tyrimas atskleidė, kad stresas, kurį žmonėms sukelia išmaniojo telefono praradimas, beveik prilygsta teroro atakos baimei. Telefono iš akių stengiamės nepaleisti ne tik dėl įrenginio vertės ar jame sukauptų kontaktų. Kur kas didesnę žalą gali padaryti į netinkamas rankas patekę mūsų asmeniniai duomenys, teigiama pranešime spaudai. Duomenų saugumo klausimas tampa vis aktualesnis – prie interneto prijungiamų ir tarpusavyje susietų įrenginių skaičius didėja. Be jau įprastų kompiuterių, atsiranda ir automobilių, vaizdo stebėjimo kamerų. Tačiau bene daugiausia asmeninės informacijos patikime savo išmaniesiems telefonams. Jie mums vis dažniau atstoja piniginę, užrašinę, fotoaparatą. Elementarių saugumo rekomendacijų laikymasis padės ne tik sumažinti stresą praradus telefoną, bet ir užkirs kelią gerokai didesniems nuostoliams. Visų išmaniųjų įrenginių kokybe ir jų patikimumu, priklausomai nuo savo atsakomybės lygio, pirmiausia rūpinasi gamintojai. Išmaniųjų telefonų gamintojai pasistengė, kad šie įrenginiai taptų vienais saugiausių tvarkyti ne tik asmeninius bei darbo, bet ir kasdienius finansinius reikalus. Tačiau pagrindinė atsakomybė už savo duomenų apsaugą bet kuriuo atveju tenka patiems vartotojams, todėl kiekvienas išmaniojo telefono savininkas turėtų atsižvelgti į penkias pagrindines rekomendacijas, kad nenukentėtų nuo sukčių. Telefono užraktas. Pirmiausia savo duomenis telefone reikėtų apsaugoti užraktu – susikurti slaptažodį ar naudoti piršto atspaudų skenerį. Jei telefonas pakliūtų į netinkamas rankas, galite būti tikri, kad kitas žmogus praktiškai neturės galimybių prieiti prie jame esančių duomenų. Programėlės. Išmaniąsias programėles įsidiegti reikėtų tik iš oficialių ir patikrintų šaltinių. Pavyzdžiui, iš „App Store“ ir „Google Play“ parsisiųstos programėlės yra patikimos. Net jeigu paaiškėtų, kad programėlė yra žalinga, oficialūs gamintojai galėtų ištrinti ją iš jūsų telefono ir taip apsaugoti jūsų duomenis. El. pašto paskyros. Rekomenduojama turėti bent dvi elektroninio pašto paskyras asmeniniams tikslams. Vieną jų galima naudoti susirašinėjimui su artimaisiais ar bičiuliais, kitą ­– perkant internetu ar pan., kai reikia vienkartinės registracijos. Telefono lokacija. Praktiškai visi šiandieniniai išmanieji telefonai turi funkciją „Surasti mano telefoną“, kuri leidžia internetu prisijungti prie asmeninės paskyros ir matyti tikslią telefono buvimo vietą. Ši funkcija gali būti itin pravarti tiems, kurie dažnai linkę užmiršti, kur pasideda svarbius savo daiktus. Atsarginė kopija. Paskutinė, bet ne mažiau svarbi taisyklė – reguliariai išsaugokite savo išmaniojo telefono duomenų atsarginę kopiją. Tai padės jums atkurti kontaktus, nuotraukas ir kitus svarbius duomenis, pavyzdžiui, telefonui sugedus nepataisomai ar jį pametus. Svarbu atkreipti dėmesį, kad pavojus asmeniniams duomenims kyla ne tik praradus telefoną. Kaip suprasti, kad kažkas nelegaliai jungiasi prie jūsų išmaniojo telefono, ir ką daryti, jei kyla įtarimų? Kilus įtarimams, kad, pavyzdžiui, netikėtai išaugo telefono sąskaita, nederėtų to ignoruoti ir rekomenduojama kuo skubiau kreiptis į specialistus.