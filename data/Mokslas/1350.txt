Gerai, kad pasaulyje pripažinti genijai, tokie kaip verslininkas, „Tesla Motors“ įkūrėjas ir vadovas Elonas Muskas, vienas geriausių visų laikų mokslininkų Albertas Einsteinas ir fizikas, Nobelio premijos laureatas Richardas Feynmanas turi ką patarti. Visi žmonės be išimčių mėgsta ką nors išmokti. Tačiau mokytis gali būti nuobodu, ypač jei mokslai užtrunka ilgus metus. Mums tiesiog sunku sutelkti dėmesį ir mokymuisi skirti pakankamai energijos ir laiko. Štai ką pataria trys garsūs intelektualai, kad mokymasis būtų malonus ir efektyvus. 1. A. Einsteinas pataria mokytis taip, kad būtų malonu Kuomet 1915 metais A. Einsteino vienuolikmetis sūnus Hansas Albertas mokėsi groti pianinu, tėvas jam davė labai svarbų patarimą – groti tai, kas jam pačiam yra prie širdies, nepaisant to, ką sako mokytojas. Mokymosi procesas turi džiuginti. Tik taip į savo smegenis galime sudėti visą informaciją ir likti patenkinti savo sprendimais. A. Einsteinas pasakojo, kad jam taip patiko dirbti, kad jis kartais prarasdavo laiko nuovoką ir praleisdavo pietus. Aišku, ne visiems yra lengva surasti sritį, kuri taip džiugina ir įtraukia, kartais tenka mokytis ir tai, kas mums ne visai patinka. Tačiau tuo atveju reikėtų paieškoti maloniausios mokymosi formos. Galbūt mokytis bus lengviau, jei tai darysite su draugais? O gal jums dirbti prie konspektų bus lengviau jei fone gros muzika? O gal dalykas, kurį bandote išmokti, yra įkandamesnis pasirinkus struktūruotus, kokioje nors įstaigoje organizuojamus kursus? Tiesiog suraskite būdą džiaugtis ne tik rezultatais, bet ir procesu. 2. R. Feynmanas pataria paaiškinti temą vaikui Vaikams reikalingi paprasti paaiškinimai, nepriklausomai nuo to, kokia sudėtinga gali būti tema. Legendinio fiziko R. Feynmano nuomone, geriausia naujai išmoktus dalykus ir net savo paties idėjas užrašyti kuo paprastesne kalba – taip, kad temą suprastų ir aštuonmetis vaikas. Tai, pasak mokslininko, verčia žmones dalyką išmokti kur kas išsamiau ir giliau. Norint sudėtingą temą paaiškinti vaikui reikia labai gilaus išmanymo, suvokti kaip skirtingos idėjos veikia viena kitą, kokia jų priešistorė ir kokį poveikį mūsų žinioms jos gali turėti. Atsisakant specifinių mokslinių terminų ir atsiribojant nuo daugelio metų patirties, žmogus yra priverstas dalyką paaiškinti išsamiai, bet paprastai. Tai padeda mokytis greičiau ir labiau įsigilinti į problemas. 3. E. Muskas pataria galvoti apie žinias kaip apie medį E. Muskas yra vienas garsiausių pasaulio verslininkų. Jis įkūrė „Paypal“, kuri visiems laikams pakeitė mokėjimus internete, „Tesla Motors“, kuri elektromobilius atvedė į šiuos laikus, ir „SpaceX“ – kompaniją, kuri žvalgosi į Marsą. Taigi, E. Musko žinių laukas yra labai platus. Jis pats teigia, kad į mokymąsi ir žinias reikia žiūrėti kaip į medį, kurio kamienas ir pagrindinės šakos yra fundamentalūs principai, o smulkios šakos – detalės ir smulkmenos. Visi nori žinoti naujausius pasiekimus ir išradimus. Tačiau be pagrindų išmanymo šios smulkios šakelės neturi atramos ir žinios negali būti tinkamai panaudojamos. Todėl E. Muskas pataria visuomet pradėti nuo pačiu bendriausių pagrindų ir eiti aukštyn iki detalių. E. Muskas taip pat tiki, kad visi žmonės gali išmokti kur kas daugiau nei mano patys – tam tereikia pasitikėjimo savimi.