Skamba kaip kokio prasto juokelio pradžia ar ištrauka iš „Vyrai juodais drabužiais“ filmo? Gali būti, tačiau tai – visiška tiesa. NASA organizacijai reikalingas specialistas, galintis apsaugoti mūsų planetą nuo nežemiškų gyvybės formų taršos ir kitas planetas nuo Žemės gyventojų. Už tai bus mokama pakankamai įspūdinga alga – 124-187 tūkstančiai JAV dolerių per metus. Aišku, kaip jau supratote, darbas ne kiekvienam ir nėra toks, kokį įsivaizduojate. Lazeriniais ginklais į ateivių laivus šaudyti neteks, nereikės akis į akį susigrumti su neprašytais mūsų planetos svečiais ir niekas medalių už šį darbą nedalins. NASA laikosi taisyklės, kad iš Žemės į kitas planetas negali būti išsiųsti jokie vietiniai organizmai, galintys užteršti kitas Saulės sistemos planetas. Atrodo, kad taisyklė gana keista – ką mūsų bakterijos ir taip veiktų, pavyzdžiui, Marse? Tačiau masiškas žemiškų gyvybės formų transportavimas į kitą planetą gali pradėti keisti jos mikroskopinį paveikslą ar, labiau tikėtina, sujaukti tyrimo rezultatus. Koks nors robotas Marse galėtų aptikti organinių medžiagų, kurios būtų laikomos gyvybe kitoje planetoje, o paskui paaiškėtų, kad šiuos organizmus ten netyčia pasiuntė NASA. Tos pačios taisyklės ragina užtikrinti, kad į Žemę iš kitų planetų su mėginiais grįžtantys robotai neužterštų mūsų namų nežemiškomis gyvybės formomis. Tai – labai rimta užduotis. Nors gali pasirodyti, kad patyrinėti kitos planetos bakterijas būtų labai įdomu ir vertinga, nesuvaldytos jos gali sukelti itin skaudžių padarinių. Jos gali paveikti ištisas ekosistemas, o ir žmonių imuninė sistema nėra pasiruošusi joms atremti. Taigi, NASA ieško puikiai šią sritį išmanančio mokslininko. Tokių specialistų organizacijoje yra tik du, vienam iš jų pasitraukus atlaisvėjo vieta, tačiau akivaizdu, kad ji greitai bus užpildyta. Sutartis bus pasirašoma trims metams su galimybe ją pratęsti dar dviem.