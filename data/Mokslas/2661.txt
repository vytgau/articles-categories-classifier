Po pranešimo apie naujosios versijos sukūrimą užklausų kiekis su raktažodžiu „Nokia“ paieškų sistemose išaugo beveik 800 proc., o didieji Europos prekybininkai jau pranešė apie keliskart didesnį, nei tikėtasi išankstinių užsakymų skaičių, rašoma pranešime spaudai. Telefonas garsėja smūgiams stipriu ekranu, savaitę neišsikraunančia baterija ir legendiniu žaidimu „Gyvatėlė“ – tai kelios savybės, dėl kurių mobilusis telefonas „Nokia 3310“ sukelia nostalgiją. Susidomėjimas dėl po 17 metų grįžtančio „nesunaikinamojo“ reputaciją užsitarnavusio modelio neaplenkė ir Lietuvos. Remiantis „Google“ duomenimis, vasario pabaigoje, kai paskelbta apie naująją senojo modelio versiją, paieškų kiekis su raktažodžiu „Nokia 3310” išaugo 500 proc. Praėjus porai mėnesių susidomėjimas naująja „Nokia“ neatslūgo, o praėjusią savaitę „Elektromarkt“, pranešę priimantys išankstinius šio modelio užsakymus, skelbia besistebiantys rezultatais: per 2 dienas vartotojai užsakė 200 „Nokia 3310“ modelių. „Rinkos naujoves ir tendencijas nuolat sekame – tikėjomės vartotojų susidomėjimo, tačiau išankstinių užsakymų skaičiai viršija visus lūkesčius“, – teigia „Elektromarkt“ komercijos vadovas Vitalij Tarasevič. Pasak jo, nors palyginti žema mobiliojo telefono kaina (59,99 Eur) prisideda prie modelio populiarumo, pagrindinė jo priežastis kur kas mažiau pragmatiška: „Nokia 3310“ dažnam lietuviui buvo pirmasis mobilusis telefonas – klasikinę jo skambučio melodiją atsimena bene kiekvienas. Siekdami prikelti 2000-aisiais pasirodžiusią „Nokia 3310“ naujam gyvenimui, jo gamintoja, kompanija HDM, didžiausią dėmesį – kaip kontrastą šiuolaikiniams išmaniesiems telefonams – skyrė ilgai neišsikraunančiai baterijai. Jos budėjimo trukmė – 31 diena – tris kartus ilgesnė nei originalaus modelio. Dėl šio aspekto atsisakyta nemažai mums jau įprastais tapusių atributų – naujosios versijos kamera tebus 2 megapikselių raiškos, kameros nebus priekyje. Ir nors šiame modelyje įdiegta naršymo internete funkcija, jis jungsis prie 2.5 ryšio (o ne mums įprastų 3G ar 4G), o programėlių pasirinkimas su telefone įdiegta S30+ operacine sistema bus kur kas mažesnis nei „Android“ ar „iOS“ vartotojams. „Šis telefonas sugrąžina vartotoją prie bazinių mobiliojo telefono funkcijų – skambinimo ir trumpųjų žinučių rašymo. Tai – mobilusis telefonas, o ne fotoaparatas ar nešiojamasis kompiuteris. Jis skirtas tiek nostalgiškai savo pirmąjį mobilųjį telefoną prisimenančiam jaunimui, tiek žmonėms, kurie nori pailsėti nuo nuolatinio informacijos srauto. Be to, jis gali tapti išeitimi keliaujant, kai stogą virš galvos pakeičia palapinė ir elektrą keletui dienų reikia pamiršti“, – šypsosi V. Tarasevič. 