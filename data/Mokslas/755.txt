A. Šutas ir A. Novik yra „AimBrain“ įkūrėjai. „AimBrain“ – kibernetinio saugumo platforma, kuri veikia remdamasi biometriniais duomenimis. Tai reiškia, kad jos programos seka ir analizuoja, kaip asmuo elgiasi su mobiliaisiais prietaisais, pradedant spausdinimo greičiu, mygtuko paspaudimo jėga ar braukimo vieta. Platforma taip pat geba atpažinti vartotojo veidą ir balsą. Tokiais metodais programa gali išsiaiškinti, ar vartotojas tikrai yra tas, kuriuo skelbiasi esąs, ir gali užblokuoti prieigą svetimam asmeniui, kuris pavogė slaptažodį, pasiėmė neužrakintą prietaisą ar įsilaužė į paskyrą. Pastaruoju metu įsismarkavus kibernetiniams nusikaltėliams tokia technologija užtikrina duomenų ir finansų saugumą. DELFI susisiekė su Londone gyvenančiu A. Novik. – Visų pirma, sveikinu su šiuo įvertinimu. Ar toks „Forbes“ dėmesys jums buvo netikėtas? – Toks įvertinimas malonus, vis dėlto pasirinkta tik 30 komandų technologijų srityje. Mes su Andriumi visą laiką kryptingai dirbome ir siekėme savo rezultatų. – Kaip kilo mintis pradėti tokį verslą? Kodėl pasirinkote Londoną, o ne Lietuvą? – Su Andriumi susipažinome skrydžio į Edinburgą, kuriame abu studijavome, metu. Studijų metais tapome draugais ir nusprendėme, kad norime pradėti savo verslą. Startuolių įkūrėjams skirta programa „Entrepreneur First“ buvo ideali pradžia tam. Šiuo metu dirbame Londone, nes šiame mieste yra didžiausia investuotojų koncentracija Europoje. – Kaip sekėsi plėtoti verslą, su kokiais sunkumais susidūrėte ar susiduriate? – Matome gana didelį mūsų produkto poreikį, bet sunkiausia yra plėsti pačią komandą, išlaikant stiprią vidinę kultūrą. – Kiek žmonių šiuo metu dirba „AimBrain“? Ar planuojate plėtrą? Kokie jūsų ateities planai? – Mes turime 20 darbuotojų Didžiojoje Britanijoje, 6 – Artimuosiuose Rytuose ir 4 – Afrikoje. Planuojame toliau plėsti komandą šiais metais. *** Vieni iš kriptovaliutų ir finansinių paslaugų startuolio „Monetha“ įkūrėjai Laurynas Jokubaitis (25 m.) ir Justas Pikelis (27 m.) taip pat pateko „Forbes“ sąrašą „30 under 30“ Europoje.