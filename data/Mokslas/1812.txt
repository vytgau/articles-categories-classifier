Anot jos, skirtingi žaidimai padeda ugdyti loginį, kritinį, strateginį mąstymą, lavina atmintį, kūrybiškumą ir dar daugiau, rašoma pranešime spaudai. „Didžiausią naudą teikia galvosūkių tipo žaidimai, tokie kaip „Brain Age“, kurie didina IQ ir paspartina smegenų veiklą. Vaidmenų žaidimai, kaip antai „Final Fantasy“, ugdo strateginį ir loginį mąstymą bei skatina rasti nestandartinius sprendimus sudėtingose situacijose. Taip pat realaus laiko strateginiai žaidimai, pavyzdžiui, „Age of Empires“, gerina planavimo ir prioretizavimo įgūdžius. Ar bendradarbiavimo žaidimai, kurie tobulina bendravimo ir bendradarbiavimo įgūdžius ir planavimo sugebėjimus", - mano E. Čiuoderienė. Tačiau ji atkreipia dėmesį, kad žaidėjams svarbu suprasti žaidimo tikslą, tad žaisti reiktų tai žinant ir saikingai. „Dar 2009 Niujorke duris atvėrė eksperimentinė mokykla „Quest to Learn“, kuri sėkmingai veikia iki šiol. Mokykloje ugdymo procesas vykdomas naudojant beveik išimtinai tik kompiuterinius žaidimus. Žinoma, toks išskirtinis mokymo modelis yra labiau išimtis, ir būtų galima diskutuoti apie tokio mokymo naudą. Tačiau sąmoningas, tikslingas, gerai apgalvotas ir iš anksto testuotas, specialiai ugdymui sukurtų vaizdo žaidimų įtraukimas į ugdymo procesą būtų labai sveikintinas. Tai paspartintų mokymosi procesus, nes sudėtingą, sunkiai suprantamą informaciją pateikiant per žaidimą galima paversti įdomesne, greičiau įsimenančia", - kalbėjo pašnekovė. Visgi, E. Čiuoderienė pabrėžia, kad vaikams būtina pažinti tikrą pasaulį, būti gryname ore, o žaidimai gali būti naudojami kaip papildoma, įdomi mokymosi priemonė. „Problema ta, kad šiuolaikiniai tėvai yra ypatingai užimti, ir norėdami nuraminti ar sudominti vaiką, nesiveda jo į futbolo aikštę kartu paspardyti kamuolį gryname ore, bet duoda į rankas nešiojamąjį kompiuterį ar telefoną su dėmesį prikaustančiu žaidimu. Taip vaikas nuo mažumės įpranta nesiskirti su virtualiu pasauliu, ir vėliau tėvams tampa ypač sunku dozuoti laiką, kurį vaikas praleidžia prie kompiuterio ar telefono ekrano, bei įrodyti, kad žaidimas su kamuoliu lauke gali būti daug naudingesnis ir įdomesnis nei futbolo žaidimas kompiuteriu. Matydami šią problemą, žaidimų kūrėjai stengiasi kurti interaktyvius, su realiu pasauliu susijusius žaidimus, kad įpratintų vaikus ir paauglius pakilti nuo kompiuterių ekranų ir iš naujo pažinti juos supančią aplinką. Puikus to pavyzdys – žaidimas „PokemonGo“, - sako ji. Savo įžvalgomis apie vaizdo žaidimus E. Čiuoderienė pasidalins rugsėjo 19 d. Kauno „Žalgirio“ arenoje vyksiančiame didžiausiame Baltijos regione moderniųjų technologijų ir verslumo renginyje #SWITCH!