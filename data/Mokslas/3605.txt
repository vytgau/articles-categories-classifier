Moksliškai įrodyta, kad, pavyzdžiui, pomidorų skonis ilgainiui išties ėmė prastėti. Paaiškėjo, kad tik XX amžiuje šios daržovės neteko anksčiau joms būdingo skonio ir kvapo, rašo „Bloomberg“. Priežastis, dėl kurios sodraus salstelėjusio skonio daržovės tapo prėskomis ir vandeningomis, nėra vien chemikalų naudojimas ir genetinis modifikavimas. Šio pokyčio šaknys glūdi ir ekonominiuose bei kultūriniuose kontekstuose. Tiek Europos, tiek Amerikos virtuvėje pomidorą priimta laikyti daržove, nors botanikoje jie priskiriami vaisiams. Kad ir kaip juos vadintume, dėl teiginio, kad pomidorus mėgsta daugelis, didelių ginčų nekyla. Kodėl tad pakitus, o tiksliau – dingus jų skoniui, nebuvo pareikšta jokio visuomenės protesto, kaip kad nutiko gazuoto vandens gamintojams pakeitus formules ir pasiūlius lūkesčių neatitinkančių produktų? Pernai grupė biologų iš JAV ir Kinijos atskleidė kelis metus trukusio tyrimo rezultatus. Eksperimento iniciatoriai užsibrėžė tikslą sugrąžinti ankstesnį augalo, be kurio sunkiai įsivaizduojamos šviežių daržovių salotos, skonį. Mokslininkai sugebėjo išskirti ne tik pomidorui skonį suteikdavusių elementų cheminę sudėtį, bet ir jų genetiką. Taigi panašu, kad atsiveria plačios XXI amžiaus pomidoro sukūrimo galimybės. Tai turėtų būti daržovė, deranti taip pat gausiai, kaip daugelis šiandieninių veislių, ir skoniu nenusileidžianti kadaise nokusiems pomidorams. Vienas iš tyrimo vadovų, Floridos universitete dirbantis Harry Klee sakė, kad tokių rezultatų nebūtų pavykę pasiekti be daugybės kolegų iš Kinijos. Anot jo, pomidorai Kinijoje labai populiarūs, tad nenuostabu, kad šioje šalyje nuimamas didžiausias šių daržovių derlius. Per keliones į Kiniją H. Klee įsitikino, kad pomidorai čia patiekiami ir kaip desertas, ir kartu su vaisiais. Tokie deriniai skonio trūkumą išryškina kur kas labiau nei, pavyzdžiui, JAV, kuriose neretai vartojami ne patys pomidorai, o iš jų pagaminti padažai, prie picų tiekiamas kečupas, o jei pomidorai nesutrinami, tai gausiai apliejami įvairias pagardais arba yra užgožiami milžiniškų mėsainių. H. Klee sako, kad pastaruoju metu JAV pastebima domėjimosi skoninėmis maisto savybėmis tendencija. Vis daugėja suprantančių, kas yra gurmaniška kava ar vykusiai padarytas alus, o ūkininkų turguose nenumaldomai didėja senųjų, ne išvestinių pomidorų veislių pasiūla. Jų paragavę šiuolaikiniai piliečiai ima suprasti, ką prarado. Ištyrė beveik 400 veislių Tyrime buvo naudotos 398 skirtingos pomidorų veislės – įprastos išvestinės ir senosios. Į jį buvo sukviesta maždaug šimtas savanorių skonį vertinančių ragautojų. Projektas tęsėsi kelerius metus, nes per kartą žmonės gali įvertinti ne daugiau kaip penkių pomidorų skonį. Vėliau jų skonio receptoriais pasitikėti nebegalima – jie praranda jautrumą. Mokslininkai išanalizavo cheminę pomidorų sudėtį ir nustatė net 13 puikias skonines savybes lemiančių junginių. Pomidorų DNR tyrimai atskleidė, kurie genai atsakingi už tokių junginių susidarymą puikaus skonio pomidoruose. Norint atsakyti į klausimą, kodėl kadaise pomidorai buvo daug skanesni nei dabar, reikia prisiminti, kad tolimi jų protėviai buvo nedidelės saldžios uogos, kurių sėklas pernešdavo paukščiai arba įvairūs gyvūnai. Pomidorų kilmės šalis – Centrinė ir Pietų Amerika. Šių kraštų gyventojai augino pomidorus dar prieš atvykstant Kristupui Kolumbui. Būtent šis atradėjas ir supažindino Europą su nepaprasto skonio augalais. Pasak H. Klee, didelį įspūdį europiečiams palikęs skonis ėmė slopti tik antrojoje XX amžiaus pusėje – kaip tik tada, kai ūkininkai išsikėlė naujus prioritetus. Ypatingą dėmesį daržovių augintojai ėmė skirti derliui ir tinkamumo vartoti trukmei. Biochemikė iš Kalifornijos universiteto Ann Powell nemano, kad tai labai blogai. „Vargu ar galima kaltinti daržovių augintojus, – sako mokslininkė. – Juk jie pasiūlė patrauklių, visų mėgstamų produktų, kuriais galima mėgautis ištisus metus.“ Ji taip pat paminėjo, kad pomidorus labai patogu gabenti, todėl jų galima įsigyti kone bet kurios pasaulio šalies parduotuvėje. Deja, evoliucija neatsiejama nuo kompromisų, nesvarbu, ar juos skatintų naujų veislių patentavimas, ar natūrali atranka. Tais laikais, kai pomidorus lesdavo paukščiai arba augino nedidelė grupelė ūkininkų, puikus skonis buvo viena iš pagrindinių pomidorų, kaip augalų rūšies, išlikimo sąlygų. Tačiau kai šiuolaikiniai augintojai didžiausią dėmesį ėmė skirti derliui ir išsilaikymui, jie nejučiomis veisė augalus su atsitiktinėmis genų, neturinčių jokios įtakos derlingumui, bet lemiančių cheminę daržovės sudėtį, mutacijomis. „Tai nėra atsakas ūkininkams, nesvarbu, ar jų auginamų pomidorų skonis nesiskiria nuo kartono, ar primena savoje lysvėje išaugintą senosios veislės daržovę“, – sako H. Klee. Juk transformacija veikiausiai neįvyko staiga. Labiau tikėtina, kad ilgainiui išnyko kuris nors vienas skonio komponentas. Tas išnykimas vyko palaipsniui, todėl nesukėlė jokios nuostabos ir net nebuvo kaip reikiant pastebėtas. Jei kalbėtume apie vartotojus, reikėtų pasakyti, kad mūsų smegenys, panašiai kaip paukščių ir kitų vaisiais mintančių gyvūnų, reaguoja į spalvą. Jei tektų rinktis iš senosios veislės beveik keturis eurus kainuojančių ir kone keturiskart pigesnių ryškiai raudonų, iš pažiūros sunokusių paprastai parduotuvėse siūlomų pomidorų, daugelis apsispręstų rinktis pastaruosius. Juk sprendžiant iš jų išvaizdos ir skonis turėtų būti neprastas. Filadelfijos institute „Monell Chemical Senses Center“ dirbanti genetikė Danielle Reed sako, kad tyrimo rezultatai atveria galimybes išrasti būdą, kaip išauginti didelius, gražiai atrodančius pomidorus, kuriuos būtų nesudėtinga transportuoti ir kurie pasižymėtų puikiu skoniu. Anot jos, išsiaiškinę priežastis, dėl kurių pomidorų skonis pamažu nyko, mokslininkai įrodė, kad tai nebuvo natūralus procesas. Mokslininkė sako, kad būtų įdomu panašią analizę atlikti ir su morkomis, kurios veisėjų pastangomis tapo saldesnės ir galbūt kiek per saldžios. H. Klee tvirtina, kad šiuo metu planuojama atkurti skonį lemiančius junginius, o tada bandyti išauginti kokybiškesnių pomidorų. Didžiausias mokslininkų išsikeltas iššūkis – paskatinti masinį nuo pirminių veislių skoniu nesiskiriančių pomidorų auginimą. Jei vieno daigo duodamas derlius – vos keturi pomidorai, vadinasi, juose gausu naudingų maistinių medžiagų. Jei tas pats daigas sunokins 20 vaisių, maistingų medžiagų kiekvienam pomidorui teks mažiau, todėl jie bus beskoniai. Anot H. Klee, siekiant pagerinti pomidorų kokybę optimalaus rezultato pavyktų pasiekti pasinaudojant genetinio modifikavimo organizmų(GMO) siūlomomis galimybėmis, t. y. perkeliant skanesnių rūšių pomidorų genus, arba pritaikius naują genų redagavimu vadinamą technologiją. „Jei galėčiau pasinaudoti GMO technologija, sukurčiau nuostabaus skonio pomidorų. Tačiau vargu ar tai pavyktų dėl priešiško visuomenės požiūrio į genetiškai modifikuotus produktus, nors visas būrys mokslininkų tam ir pritartų. Žmonės genetiškai modifikuotus produktus sieja su didžiulio masto užmojais žemės ūkio sektoriuje, taip pat gerų skoninių ir maistinių savybių mažėjimu. Galbūt į produktus, kuriems pritaikius genetinę inžineriją būtų sugrąžintos prarastos savybės, visuomenė žiūrėtų palankiau?“ – svarsto H. Klee.