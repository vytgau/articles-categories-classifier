Specialistai pateikia 3 svarius argumentus, dėl kokių priežasčių jau dabar turėtumėme pradėti galvoti apie būsto atnaujinimą, teigiama banko „Bigbank“ pranešime žiniasklaidai. Vasarą didesnė paklausa, todėl brangiau Įprasta, kad vasara – ne tik atostogų, bet ir būsto remonto metas. Atšilus orams, daugelis, arba kimbame į namų atnaujinimo darbus patys, arba imame ieškoti tuo pasirūpinsiančių meistrų. Tokias tendencijas pastebi ir remonto bei apdailos bendrovės vadovas Andrejus Zykovičius. 21-erius metus statybos rinkoje praleidęs ir 15-os statybininkų komandą subūręs vyras tikina, kad dažniausiai žmonės namų atnaujinimui skiria gana didelę savo laiko dalį, todėl remontui pasirenka vasarą, atostogas ar laisvus savaitgalius. „Didžiausią paklausą remontui pastebime vasarą. Žmonės renkasi laisvą, dažniausiai atostogų laiką, kai gali užleisti butą ar kambarį darbininkams ir jiems nereikia nuomotis laikinos gyvenamosios vietos. Tuo metu jie gali nuvykti pailsėti į užsienį ar pajūrį. Žinoma, darbų pasitaiko ir žiemą – gruodį, prieš Kalėdas. Žmonės atsinaujina svetainę ar vaikų kambarį, nes nori jaukumo, šilumos. Tačiau rimtesnių remonto darbų šiuo metų laiku nesiima“, – sako A. Zykovič. Banko vadovas Rolandas Norvilas pritaria, kad didžiausias susidomėjimas paskolomis namų remontui juntamas vasarą ir rudens pradžioje. „Nors paskola būsto remontui, galima sakyti, tebėra naujiena – vartotojams skolintis būstui pasiūlėme šį pavasarį – tačiau per šį laikotarpį būsto remontui daugiausiai pasiskolinta rugpjūčio ir rugsėjo mėnesiais. Nemaža dalis paskolų vartotojų skolinosi ir birželį“, – sako „Bigbank“ AS Lietuvos filialo vadovas Rolandas Norvilas. Pasak jo, panašu, kad paskolų remontui sezonas sutampa su bendru paskolų sezonu – tiek būstui, tiek kitoms reikmėms žmonės dažniausiai skolinasi antrą – trečią ketvirtį, t. y. balandžio – rugsėjo mėnesiais. Žiemą – pigesnės medžiagos ir daugiau meistrų Remonto bei apdailos darbų įmonės „Avrūnas“ direktoriaus Sigito Majausko teigimu, dėl to, kad dauguma žmonių būsto remontui ryžtasi šiltuoju laikotarpiu, tuo metu tiek meistrų įkainiai, tiek medžiagų kainos išauga. Būtent dėl to rekomenduojama apie būsto remontą mąstyti šaltuoju periodu. „Lauko darbų sezonas pasibaigia rudenį, todėl žiemą išauga laisvų, bet galinčių dirbti darbuotojų skaičius. Žinoma, dažniau tai yra lauko apdailos specialistai, tačiau dalis jų kvalifikuoti dirbti ir vidaus apdailos darbus. Visgi, tokius darbininkus žmonės turėtų rinktis atidžiai“, – sako S. Majauskas. Pasiryžus remontuoti būstą ir suradus tinkamus meistrus, reikia pasirūpinti ir reikalingomis medžiagomis. Statybų ir remontų ekspertų teigimu, žiema – tam taip pat palankus metas. „Žiema – tai ilgas šventinis laikotarpis, todėl net ir statybinėms medžiagoms taikomos įvairios akcijos, siūlomos didesnės nuolaidos. Didieji prekybos centrai reaguoja į sezoniškumą, tad įvairių namų apdailos prekių žmonės gali įsigyti pigiau“, – pastebi S. Majauskas. Vadovo teigimu, vidutinė paskolos suma siekia 6800 eurų. Jo teigimu, sprendžiant dėl paskolos namams dydžio, visuomet reikia turėti omenyje, kad remonto darbų išlaidos eigoje gali išaugti apie 30 proc. „Paskolų kainai sezonas įtakos neturi, tačiau visuomet prieš imant paskolą rekomenduojame klientams palyginti kelių kredito įstaigų pasiūlymus. Apklausos rodo, kad prireikus paskolos, į kelis bankus ar kitas kredito įstaigas kreipiasi tik trečdalis gyventojų, o kiti, nepalyginę pasiūlymų, tikėtina, gali ir permokėti“, – teigia jis. Darbai atliekami greičiau S. Majauskas sako, kad atnaujinti būstą žiemą taip pat naudingiau ir dėl laiko išteklių, nes visi džiūvimo procesai vyksta kur kas greičiau. „Žiemą pravartu imtis visų vidaus apdailos ir paruošiamųjų darbų. Prasidėjus šildymo sezonui, lubos, sienos, grindys džiūva greičiau, todėl ir dažymas, tinkavimas įgauna pagreitį“, – sako jis. Statybos ir remonto darbų ekspertas, projekto statyba24.lt vystytojas Vytautas Jančiauskas priduria, kad žiemą remonto darbus gali pagreitinti ir didesnė meistrų pasiūla. „Iš tiesų remonto darbų kaina pavasario ar vasaros mėnesiais gali būti reikšmingai didesnė. Be to, pasisamdyti gerų specialistų tokiu metu gali būti nelengva. Dėl šios priežasties gyventojams remonto darbus patartina planuotis ne sezono metu“, – sako 11 metų patirtį statybos ir remonto darbuose turintis V. Jančiauskas. Svarbu suplanuoti iš anksto Vis dėlto, kalbinti specialistai pripažįsta, kad šiuo metu pigesnių statybų žiemą tendencijos po truputį keičiasi. Pasak jų, kiek mažiau nei prieš penkerius metus, remontuojant būstą žiemą ir vasarą, sąmatų skirtumas buvo ryškus, tačiau šiuo metu jis po truputį blėsta. „Iš tikrųjų, pastaraisiais metais kainų skirtumas nebėra toks žymus. Tiesa, anksčiau statybų laikotarpis baigdavosi lapkritį, atsirasdavo daug darbininkų be darbo, krisdavo statybinių medžiagų kainos. Tačiau šiais metais patikimi statybininkai turi darbo visą sezoną, tarkime, net ir po Naujųjų metų – objektai laukia eilėje. Taip pat ir medžiagų kainos išlieka stabilios. Manau, svarbu ir tai, kad nemažai statybininkų išvažiavo į užsienį, o Lietuvoje statybų – tik daugėja, todėl natūralu, kad kainos kyla“, – teigia A. Zykovič. Tuo metu V. Jančiauskas priduria, kad daugiausiai sutaupyti gali padėti išankstinis remonto darbų planavimas ir tinkamų meistrų pasirinkimas. „Jeigu visgi planuojate darbus šiltuoju sezonu, rekomenduoju tai planuoti gerokai iš anksto. Renkantis remonto darbų rangovus, reikėtų kliautis sektorių gerai pažįstančių žmonių rekomendacijomis, visuomet susitikti su potencialiais darbų vykdytojais, pabendrauti gyvai. Taip pat vykdant didesnės apimties remonto darbus itin praverčia darbiniai projektai, kuriuose detaliai nurodoma kiekviena smulkmena, tad rekomenduojama prieš pradedant remontuoti būstą, pasirūpinti tokiais planais“, – įsitikinęs V. Jančiauskas.