Jau dabar kalbama apie tai, kiek daug dėmesio „suėda“ išmanieji telefonai, bet „Facebook“ inovacijų vadovė Regina Dugan labai netikėtu būdu pradėjo savo kalbą „Facebook“ plėtotojų konferencijoje. „Kas, jei galėtumėte telefone rašyti savo mintimi?“, - klausė įmonės, kuri uždirba pinigus iš žmonių skiriamo dėmesio, atstovė, rašo theguardian.com. Ji dėstė, kad yra „neteisingas naratyvas“, kai žmonėms sakoma padėti išmaniuosius ir gerbti priešais vykstantį pokalbį. „Tai yra neteisingas pasirinkimas. Šis įrenginys yra svarbus“, - kalbėjo R. Dugan. Tad „Facebook“ planuojamas pasiūlyti sprendimas praktikoje galėtų atrodyti taip: žmonėms nereikėtų žiūrėti į telefoną norint atsakyti į elektroninius laiškus, pakaktų juos apgalvoti ir atrašyti mintimis. Bendrovė surinko 60 specialistų komandą, kuri galėtų sukurti tokią sistemą. Joje yra automatinio mokymosi ir neurologijos ekspertų, dar ieškoma smegenų ir kompiuterio sąsajos inžinieriaus ir neurovizualinių tyrimų inžinieriaus. Keliamas tikslas? Sukurti sistemą, kuri galėtų parašyti 100 žodžių per minutę, t. y. 5 kartus greičiau nei rašote išmaniajame telefone. Pristatymo metu R. Dugan parodė ir eksperimentą, kurio metu jos komandą testavo specialią rankovę: ją dėvint rankovė vibruoja perduodama tam tikrą informaciją. Tai leistų gauti informaciją, arba „girdėti“, per odą. Taip, kaip aklieji išmoksta brailio raštą, taip inžinierė Frances išmoko 9 žodžius, kurie leidžia jai suvokti informaciją perduodamą per rankovę.