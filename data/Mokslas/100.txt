Kas iš tiesų yra ištvermė? Mokslininkai šiuo atveju ją apibrėžia labai paprastai – gebėjimas kokį nors darbą atlikinėti ilgiau. Tai yra, jei vyras gali pakelti didelį svorį, bet jo ilgai neišlaiko, jis nėra labai ištvermingas. Arba bent jau ne toks ištvermingas, kaip kitas žmogus, kuris tą patį svorį išlaiko ilgiau. Tai dažniausiai yra susiję su gebėjimu išlaikyti įtemptus raumenis ir atsispirti skausmui. Ilgą laiką mokslininkai įtarė, kad moterys iš tikrųjų yra ištvermingesnės už vyrus. Iš tiesų, kai kurie eksperimentai jau buvo atlikti. Pavyzdžiui, moterys ir vyrai buvo pakviesti laikyti svarmenis kiek įmanoma ilgiau. Moterys juos išlaikė ilgiau, tačiau tokie eksperimentai atskleidžia nedaug, nes juose dalyvavo nedaug žmonių. Dabar Kolumbijos Universiteto mokslininkai nusprendė šį klausimą atsakyti visiems laikams, išvengdami papildomų veiksnių, tokių kaip tie svarmenys. Mokslininkai pakvietė dalyvius atlikti labai paprastą pratimą – tiesiog kiek įmanoma greičiau lankstyti pėdą. Pratimą (sulenkti ir ištiesti pėdą) reikėjo atlikti 200 kartų. Vyrai, žinoma, tai darė kur kas greičiau, tačiau kartu jie greičiau ir pavargo. Ištvermės lenktynėse moterys laimėjo dideliu skirtumu. Taigi, moterys yra ištvermingesnės, tačiau vargu ar toks atsakymas iš tikrųjų patenkins žmonių smalsumą. Moksliniai eksperimentai, žinoma, yra gerai, nes skirtingus faktorius galima kontroliuoti. Tačiau sporto pasaulyje jau egzistuoja ne viena ištvermės reikalaujanti rungtis ir visose jose laimi vyrai. Tiesą sakant, jie su moterimis net nesivaržo. Todėl visada kils klausimų dėl tokių keistokų mokslininkų išvadų, tačiau jie patys tai aiškina paprastai. Nors vyrai nėra tokie ištvermingi kaip moterys, jie yra sportiškesni. Tai yra, aktyviai sportuodami jie gali pašalinti ištvermės skirtumus – vyrų kūnai sportuojant vystosi greičiau. Tuo tarpu moterys tiesiog energiją panaudoja efektyviau ir gali lengviau atsispirti raumenyse ryškėjančiam skausmui. Vėlgi, kodėl taip yra? Kaip būda dažnai tokių klausimų atveju, geriausia atsakymo ieškoti žmogaus evoliucijos ištakose. Vyriškos lyties žmonių protėviai visada užsiimdavo medžiokle. Tam reikėjo fizinės jėgos, tačiau medžioklės metu reikėdavo nemažai laukti, o tada – staiga pulti. Tam reikia sprogstamosios energijos. Tuo tarpu moteriškos lyties žmonių protėviai buvo rinkėjai. Jos prižiūrėdavo vaikus, rinkdavo uogas, vaisius ir laukinius augalus. Tam greičio nereikėjo, tačiau šioje veikloje trumpų pauzių poilsiui buvo mažiau.