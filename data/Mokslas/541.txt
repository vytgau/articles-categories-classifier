Tokius dalykus labai sunku prognozuoti. Nežemiškos gyvybės suradimas kitoje planetoje būtų didžiulis žmonijos žingsnis į priekį, bet tikrai ne visi žmonės jį vertintų vienodai. Todėl mūsų reakcija į nežemišką gyvybę taip pat yra įdomus tyrimų objektas. Aišku, viena yra surasti gyvybės formas tolimose planetose, o visai kas kita su jomis susidurti akis į akį. Vis dėlto, kad ir kokie skirtingi būtume, Arizonos valstijos universiteto psichologo Michaelo Varnumo tyrimas rodo, kad būtume nusiteikę draugiškai. Aišku, sunku tai nuspėti, nes nieko panašaus dar neįvyko. Todėl mokslininkas patyrinėjo žmonių atsaką į tai, kas galėjo būti ateiviai mūsų Saulės sistemoje – Oumuamua asteroidą. Tiksliau, mokslininką domino tai, kaip žmonės reagavo į pranešimus, kad šis iš už Saulės sistemos ribų atkeliavęs luitas gali būti ateivių kosminis laivas. Ir, pasirodo, žmonės į tai reagavo gana ramiai. Jie visai neprieštaravo tokių svečių apsilankymui. Mokslininkai kitame tyrime analizavo žmonių reakciją į žinias apie potencialią nežemišką gyvybę kitose planetose. Į tyrimą buvo įtraukta istorija apie 1996 metais Marse aptiktus mikrobus, mįslingai tai patamsėjančią tai pašviesėjančią žvaigždę, ir pernai aptiktas gyvybei tinkamas planetas. Mokslininkai naudojo sudėtingą komentarų analizavimo algoritmą, kuris atskleidė, kad daugiau žmonių reagavo teigiamai nei neigiamai. Galiausiai, kitame tyrime buvo apklausti 500 žmonių, siekiant išsiaiškinti, kaip jie reaguotų į kitose planetose aptiktus mikroorganizmus ir kaip, jų manymu, reaguotų visa žmonija. Vėlgi, atsakymai parodė, kad reakcija būtų labiau teigiama nei neigiama. Visi požymiai rodo, kad jei kada nors aptiksime nežemišką gyvybę, visuomenė reaguos ramiai ir teigiamai. Aišku, istorija būtų visai kitokia, jei ateiviai būtų agresyvūs. Žmonės bijo nežinomo, tačiau nežinomi organizmai Marse yra kur kas mažiau baisūs nei nežinomos civilizacijos agresoriai mūsų miestų gatvėse. Visgi, mokslininkai mano, kad pirmiausia nežemiška gyvybė bus atrasta kitose planetose, todėl žmonija turės laiko priprasti prie fakto, kad visatoje mes nesame vieni.