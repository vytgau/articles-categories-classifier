Nors šalies prekybininkų siūlomos nuolaidos yra nuosaikesnės nei taikomos per išpardavimo akcijas JAV, kur ir atsirado apsipirkimo „juodąjį penktadienį“ tradicija, tačiau šį savaitgalį prekybos centruose patrauklių pasiūlymų neradę lietuvaičiai galės atsigriebti „kibernetinį pirmadienį“ (angl. Cyber Monday) – per elektroninių parduotuvių skelbiamą didįjį metų išpardavimą. „Ko gero, pastarosiomis dienomis daugelį persekioja „juodas nuolaidas“ ar „juodąjį išpardavimą“ siūlančios reklamos. Tai JAV vykstančio masinio išpardavimo – „juodojo penktadienio“, kuris visuomet būna ketvirtą lapkričio penktadienį, iš karto po Padėkos dienos, lietuviškas analogas. Šis laikas ženklina prasidedančią kalėdinę prekybą ir verslo įmonių nuostolingos veiklos pabaigą, kai – amerikietiškais buhalteriniais terminais kalbant – „raudonos eilutės tampa juodomis“, – pasakoja Lietuvos pašto rinkos tyrimų vadovė, e. prekybos ekspertė Edita Jurkienė. Ji atkreipia dėmesį, kad ir Lietuvoje kasmet vis dažniau skelbiami „juodojo penktadienio“ išpardavimai. E. Jurkienės teigimu, aktyviausiai prieškalėdinėje prekybos karštinėje dalyvauja elektroninės parduotuvės. Kaip teigiama Lietuvos pašto pranešime spaudai, vien pirmosiomis lapkričio savaitėmis pašto siuntų, o ypač kurjerių LP EXPRESS pristatomų siuntų su internetu įsigytais pirkiniais, skaičius, palyginti su įprastu mėnesiu, išaugo ketvirtadaliu. „Tradiciškai „juodojo penktadienio“ nuolaidos būdavo taikomos tik prekybos centruose, o šiandien, kai mažmeninės prekybos rinkoje vis didesnę reikšmę įgauna elektroninė prekyba, jau turime kalbėti ir apie „kibernetinį pirmadienį“. Šį terminą sugalvojo internetine prekyba užsiimančios parduotuvės, siekdamos pakartoti „juodojo penktadienio“ sėkmę ir pasiūlyti pirkėjams galimybę po savaitgalio, praleisto parduotuvėse, internetu apsipirkti dar pigiau arba išsirinkti prekę, kurios nespėjo nugriebti parduotuvėje“, – teigė E. Jurkienė. Skaičiuojama, kad „kibernetinį pirmadienį“ apyvarta būna didesnė už „juodojo penktadienio“. Šiuo laikotarpiu elektroninės parduotuvės įprastai pasiekia net iki 30 proc. metinės apyvartos. „Turime pripažinti, kad jei didžiulėmis „juodojo penktadienio“ nuolaidomis, kokias siūlo JAV ar Jungtinės Karalystės prekybininkai, mūsų šalies gyventojai negali pasinaudoti, tai „kibernetinis pirmadienis“ jiems atveria galimybes užsienio elektroninėse parduotuvėse rasti prekių ir kalėdinių dovanų itin patraukliomis kainomis“, – teigė E. Jurkienė. E. prekybos ekspertė gyventojams pataria per išpardavimo akcijas likti budriems ir neapsigauti dėl didžiulių nuolaidų, nes šios gali būti klaidinančios, o pirminė prekės kaina – išpūsta. Perkantiems internetu rekomenduojama rinktis patikimas elektronines parduotuves, nes šiuo laikotarpiu aktyviai veikia sukčiai, siūlantys prekių per elektronines parduotuves.