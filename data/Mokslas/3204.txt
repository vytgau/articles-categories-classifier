Ir visgi net to nepakanka: tyrimai rodo, kad astronautai miega maždaug po 6 valandas, nors turėtų miegoti apie 8,5. Šiuo metu Tarptautinėje kosminėje stotyje (TKS) kaip tik keičiamas vidaus apšvietimas – diegiamos iš šviestukų sudarytos lempos, galinčios spinduliuoti milijonus skirtingų spektrų. Trys spektrai – vakarinis, rytinis ir dieninis – padės astronautams išlaikyti tinkamą paros ritmą. Vakariniame spektre bus sumažinta mėlynos šviesos, kuri trukdo užmigti; rytiniame, priešingai, jos bus daugiau, kad padėtų atsibusti. Dieninis spektras kurs šviesą, panašią į natūralią Saulės šviesą. Dar viena su miegu susijusi idėja apie kosmines keliones – hibernacija. Kelionės į kitas planetas truks ilgai, o žmonėms gyventi kosminiame laive gali būti ir fiziškai, ir psichologiškai sudėtinga. Vis svarstoma, kad keliautojus galima būtų užmigdyti ir užšaldyti, o atskridus į tikslą – atšildyti. Bet technologijos, reikalingos tokiam procesui, dar neegzistuoja. JAV kompanija SpaceWorks siūlo kitokį planą: atšaldyti žmonių kūno temperatūrą vos keliais laipsniais ir taip sukelti ilgalaikio miego (torporo) būseną. Panašiai elgiasi žiemos miegu miegantys gyvūnai. Kitiems gyvūnams panašią būseną pavyko sukelti bandymuose laboratorijoje, tačiau ji buvo išlaikyta tik keletą minučių ar valandų, o ne savaites ir mėnesius, kiek reikėtų kosminės kelionės metu. Visgi kompanijos atstovai teigia, kad per mažiau nei 20 metų įmanoma išvystyti technologiją, kuri leistų astronautams skrydžio į Marsą metu dirbti keletą dienų, o miegoti – keletą savaičių. Juk vis tiek skrydžiu daugiausiai rūpintųsi automatinės sistemos. Idėja plačiau pristatoma šiame straipsnyje. 