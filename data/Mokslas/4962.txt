Pranešime žiniasklaidai rašoma, kad nugalėtojas bus paskelbtas paskutinį liepos penktadienį, pasaulyje tradiciškai minint IT sistemų administratorių profesinę dieną. Keturioliktą kartą vykstančiam adminų konkursui užduotis parengė „Teo“ ir „Omnitel“ sysadminai, jiems talkino ir praėjusių metų nugalėtojas Aleksandr Stankevič. Geriausiu Lietuvos adminu bus paskelbtas greičiausiai visas konkurso užduotis išsprendęs dalyvis. Pirmoji užduotis yra užkoduota žemiau esančiame paveikslėlyje. Pirmąja pačių konkurso rengėjų užduotimi tapo noras išsiaiškinti, kiek Lietuvoje yra IT administratorių moterų. Rezultatas nustebino. „Kolegos adminai šiemet viešai susilažino, ar pavyks Lietuvoje rasti bent 10 moterų, dirbančių IT sistemų administratorėmis ir... lengvai rado! Tikimės, kad IT administratorės šiemet taip pat ryšis išbandyti savo jėgas konkurse. Kaip visuomet, užduotys parengtos taip, kad joms įveikti reikės ne tik žinių, bet ir intuicijos, kūrybiškumo“, – sako Lietuvos adminų dienos užduočių kūrimą koordinuojanti „Teo“ Unix paslaugų valdymo padalinio vadovė Lina Strelkauskienė. Anot jos, užduotys pritaikytos įvairių specializacijų IT sistemų administratoriams, tad galimybės tapti geriausiu yra panašios visiems. Išsprendę konkurso užduotis adminai, bus asmeniškai pakviesti į uždarą vakarėlį viename iš Vilniaus barų, kur vyks geriausio Lietuvos IT sistemų administratorius apdovanojimo šventė. Pernai konkurse iš viso dalyvavo 122 adminai iš visos šalies. Konkurso užduotis iki galo įveikė 22 dalyviai. Įvairių specializacijų IT sistemų administratoriai varžėsi, kas greičiau atrakins vartus, iššifruos standartus ir kodus, skambino „ufonautui“, siuntė laiškus, o atsakymų laukė brukalų paskyroje. Pirmoji užduotis yra čia. Atsakymas veda į kitas mįsles.