Šis pasiekimas žymi tolesnę pažangą aerokosminių technologijų inovatorės pastangose daug kartų panaudoti brangius raketų komponentus. Giedrą rudens pavakarę, 18 val. 53 min. vietos (ketvirtadienį 1 val. 53 min. Lietuvos) laiku, aukšta balta raketa „Falcon 9“ pakilo iš Kanaveralo kyšulio Floridoje, nešdama palydovą „Echostar 105/SES-11“. „Geresnių orų startui negali būti“, – sakė „SpaceX“ tiesioginės interneto vaizdo transliacijos komentatorius. Iškeltas palydovas padės vykdyti televizijos transliacijas ir užtikrinti ryšių galmybes Šiaurės Amerikoje, Havajuose, Meksikoje ir Karibuose. Šis „dvejopą misiją“ vykdysiantis palydovas bus naudojamas JAV telekomunikacijų bendrovės „EchoStar“ ir Liuksemburge įsikūrusios SES. Praėjus maždaug 10 minučių po starto aukšta apatinė raketos dalis – pirmoji pakopa – grįžo į Žemę ir statmenai nutūpė ant platformos per atstumą valdomoje baržoje „Of Course I Still Love You“ („Žinoma, aš tave tebemyliu“) Atlanto vandenyne. „Falcon 9“ šiuo metu „stovi ant denio“, nurodė „SpaceX“ komentatorius, o vaizdo transliacijoje matėsi rūkstanti raketa, saugiai nutupdyta ant platformos. „Dar vienas sėkmingas „Falcon 9“ pirmosios pakopos nusileidimas, – pridūrė komentatorius. – Tai mūsų 18-asis sėkmingas nusileidimas.“ Trečiadienį startavusios raketos pirmoji pakopa anksčiau buvo panaudota per vasarį surengtą skrydį, kai „Falcon 9“ nugabeno atsargų į Tarptautinę kosminę stotį (TKS). Šių metų kovą „SpaceX“ pirmąkart paleido raketą, kurios dalis komponentų jau buvo kartą panaudoti. Trečiadienio startas buvo „trečia sėkminga skrydyje išbandytos orbitinės klasės raketos misija“, sakoma „SpaceX“ pranešime, paskelbtame socialiniame tinkle „Twitter“. Daugkartinio raketų komponentų panaudojimo programa yra dalis platesnės „SpaceX“ vadovo Elono Musko vizijos užtikrinti, kad kosminiai skrydžiai atpigtų ir taptų labiau prieinami – įskaitant potencialų susisiekimą raketomis tarp tolimų Žemės miestų. Bendrovė taip pat planuoja rengti skrydžius į tolimąjį kosmosą.