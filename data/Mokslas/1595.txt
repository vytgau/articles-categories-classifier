Miestas, apie kurio egzistavimą buvo ilgą laiką nežinota, vadinasi Kalatga Darbandas. Pirmieji jo buvimo ženklai buvo užfiksuoti analizuojant kitados įslaptintas, tačiau 1996 metais paviešintas septintajame praeito amžiaus dešimtmetyje iš JAV karinių pajėgų žvalgybos palydovo darytas nuotraukas. Išsamesni atvaizdų tyrimai padėjo gauti vis daugiau įrodymų apie kadaise gyvavusį miestą, rašoma svetainėje iflscience.com. Miestą pavyko aptikti iniciavus paveldo tvarkos mokymo programą, kurios tikslas – sumažinti grėsmę po barbariškų teroristų grupuotės „Islamo valstybė“ veiksmų rizikos grupėje atsidūrusiems Irake esantiems objektams. Programoje dalyvaujantiems specialistams vadovavo ekspertai iš Londono Britų muziejaus. Virš tos vietos, kurioje, sprendžiant iš išslaptintų nuotraukų, turėjo būti miestas, mokslininkai paleido droną. Juo gauti duomenys nenuginčijamai patvirtino archeologų išreikštas spėliones. Specialistams pavyko identifikuoti Graikijos ir Romos klestėjimo laikotarpiais garbintas dievybes, taip pat iš terakotos suformuotas stogo čerpes. Stambesni statiniai, kaip manoma, gali būti palaidoti gilesniuose žemės sluoksniuose. „Pasitelkus droną pavyko gauti neįtikėtinai vertingos informacijos, – leidiniui „The Times“ sakė programai vadovaujantis archeologas Johnas MacGinnisas. – Nors galutines išvadas daryti dar anksti, yra pakankamai pagrindo manyti kadaise čia, pakeliui iš Irako į Iraną, buvus judrų miestą. Galima tik spėti, kad jame dosniai apsirūpindavo vynu pro jį pražygiuodavę kariai.“  Įvairiausi šaltiniai rodo, kad miestą galėjo įkurti Aleksandras Didysis, ir nors Britų muziejaus atstovas daro prielaidą, kad toks tvirtinimas nėra tikslus, vis dėlto ir jis teigia, kad miestas įkurtas jau po Aleksandro Didžiojo užkariavimo. Tiksli miesto įkūrimo data neįvardijama, tačiau beveik nekyla abejonių, kad tai galėjo įvykti Aleksandrui Makedoniečiui pražygiavus šią vietą 331 m. pr. Kr. – tuo laikotarpiu, kai persekiojo Persijos karalių Darijų III. Kalatga Darbandas yra už 10 kilometrų į pietryčius nuo Ranijos, esančios Irakui priklausančioje Kurdistano teritorijoje. Mokslininkų komandos jau apžiūrėjo žemės paviršiuje esančius objektus, tyrinėjo didžiulio kvadrato formos statinio, kaip manoma, kadaise buvusio forto, griuvėsius. Jie daro prielaidą, kad reikšmingų radinių gali pavykti aptikti gilesniuose sluoksniuose. „Ištyrus vietovę pavyko aptikti daugybę kalkakmenio luitų, taip pat svarmenų ir padėklų, kurie gali būti iš spaudimo mechanizmų, naudotų vynui arba aliejui gaminti, – sakė Britų muziejaus atstovas. – Taigi, darosi aišku, kad kasinėjant vietovę gali pavykti aptikti labai vertingų radinių.“ Daugybė į Kalatga Darbandą panašių vietovių gerokai nukentėjo po JAV vadovaujamų pajėgų invazijos 2003 metais. Dar daugiau žalos joms padarė nevaržomas teroristų grupuotės „Islamo valstybė“ niokojimas. Keletas istoriškai reikšmingų objektų buvo negrįžtamai sunaikinti. Pavyzdžiui, 2015 metų spalį „Islamo valstybės“ kovotojai susprogdino, kaip manoma, prieš du tūkstantmečius pastatytą žymiąją Triumfo arką Palmyros miesto istoriniame komplekse. 2016 metų balandį šio istorinio paminklo kopija buvo atidengta Londono Trafalgaro aikštėje.