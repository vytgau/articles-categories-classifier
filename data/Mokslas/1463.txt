Nors tai, atrodo, ir taip aišku, specialistai primena, kaip užtikrinti savo duomenų apsaugą, kad praradus telefoną jo turiniu negalėtų pasinaudoti kiti asmenys. „Pametus telefoną, kad juo niekas nepasinaudotų, tai pirmiausia turi būti naudojamos standartinės apsaugos, ką leidžia kiekvienas telefonas – tai yra telefono užraktas, kad jo negalima būtų naudoti nesuvedus kodo, slaptažodžio“, – primena „Telia“ apsaugos ekspertas Giedrius Meškauskas. Ekspertai pabrėžia, kad pametus telefoną duomenis apsaugoti labai sudėtinga. Tuo pasirūpinti reikėtų prieš nelaimingą įvykį. „Yra trys žingsniai. Pirmiausia, atsižvelgiant į tai, koks yra telefonas, ar „Android“, ar „iOS“ operacinės sistemos, reikia nusistatyti nustatymuose, kad leistų tą telefoną aptikti per nuotolį, jį valdyti. Antra, rakinti telefoną – naudoti PIN kodą ir slaptažodį ar piršto antspaudą, kad naudotis telefonu galima būtų. Trečia, sinchronizuoti duomenis kokiame nors debesyje, kur saugotų jūsų nuotraukas, dokumentus“, – pataria G. Meškauskas. Išmaniuosiuose telefonuose vis dažniau įdiegiamos ir specialios banko programėlės. Jos suteikia galimybę pervesti nedideles pinigų sumas ir tvarkyti savo sąskaitą, tačiau pametus telefoną padidėja įsilaužimo į ją grėsmė. Daugiau apie tai – Urtės Korsakovaitės reportaže.