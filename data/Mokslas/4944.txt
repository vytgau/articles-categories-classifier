Kinai labiausiai didžiuojasi naujienos dizainu – prietaisas yra 13 proc. plonesnis už populiarųjį „Apple MacBook Air“ su tokiu pat, 13,3 colių ekranu, o bendri matmenys yra mažesni 11 proc. Tai pasiekta dėl siaurų rėmelių – jų storis yra vos 5,69 mm. „Mi Notebook Air“ korpusas pagamintas iš metalo, o prietaisas sveria vos 1,28 kg. Tai tikrai ne rekordas, tačiau rezultatas geras. Be to, „Xiaomi“ suteikė galimybę pakeisti kompiuterio išvaizdą naudojant lipdukus, kurie bus parduodami atskirai. Už papildomą mokestį bus pasiūlyti papildomi apsauginiai dėklai, pagaminti iš mikropluošto, odos arba jos pakaitalo. „Mi Notebook Air“ nenuvils ir savo techninėmis specifikacijomis. Pažangiausia versija gavo 13,3 colių Full HD ekraną, kurį, kaip ir jo rėmelius, dengia atsparus stiklas, šeštos kartos (Skylake) „Intel Core i5“ procesorių su 2,7 GHz dažniu, 8 GB DDR4 operatyviosios atminties, 256 GB kaupiklį (SSD), grafikos plokštę „NVIDIA GeForce 940MX“, AKG sukurtus, dvigubus 2W galios garsiakalbius su „Dolby Digital Surround“ technologija, bateriją, galinčią užtikrinti iki 9,5 valandų autonomiją su greito įkrovimo funkcija (50 proc. per 30 min) ir „Windows 10 Home“. Paprastesnis variantas turi 12,5 colių ekraną su tokia pat skiriamąja geba, „Intel M3“ procesorių, 4 GB RAM, 128 GB SSD kaupiklį (su galimybe pridėti dar vieną), taip pat dvigubus AKG garsiakalbius, bet 1W galios, 12,9 mm storio metalinį korpusą, bateriją su 11,5 valandų veikimo trukme ir „Windows 10“. Abu nešiojamieji kompiuteriai yra sinchronizuoti su „Mi Cloud“ debesų paslauga ir palaiko atrakinimą per „Bluetooth 4.1“, naudojant apyrankę „Mi Band 2“. Klaviatūra gavo 3 nitų ryškumo LED apšvietimą ir manipuliatorių, palaikantį valdymą gestais. Prietaisas sveria 1,07 kg, o jo matmenys yra 292 х 202 х 12,9 mm. 13 colių „Xiaomi Mi Notebook Air“ Kinijoje kainuos apie 681 eurą, o modelis su 12,5 colių ekranu ir „Intel M3“ procesoriumi – apie 477 eurus. Pigesnė versija bus prieinama nuo rugpjūčio 2 d., o brangesnio kompiuterio pardavimo pražios data vis dar nežinoma.