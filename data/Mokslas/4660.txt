Viename iš keturių vištienos mėginių, gautų pagrindiniuose prekybos centruose, mokslininkai aptiko antibiotikams atsparią bakteriją, rašo guardian.co.uk. Mokslininkai tyrė mėginius iš tokių produktų kaip vištos, parengtos kepimui, supjaustyta vištienos krūtinėlė, šlaunelės, sparneliai. Jų tyrimas parodė, kad vištienoje atrasta E. coli bakterija buvo atspari 22 iš 92 antibiotikų rūšių. Tyrimas, kurį užsakė organizacija „Saugokite mūsų antibiotikus“ (angl. Save Our Antibiotics“), taip pat aprašo, kad 51 proc. E. coli rūšies bakterijų, rastų kiaulienos ir paukštienos mėginiuose, buvo atsparūs antibiotikui, naudojamam gydyti daugiau nei pusei šlapimo takų infekcijų rūšių. Tyrimą atlikęs Kembridžo universiteto mokslininkas išstudijavo 189 vištienos ir kiaulienos pavyzdžius. „Daily Mail“ jis sakė, kad „E. coli rūšies bakterijų atsparumo antibiotikams mastas verčia susirūpinti. Panašu, kad apsinuodijęs maistu žmogus gali ne tik sirgti, bet ir tapti atspariu antibiotikams“. Ilgainiui žmonės, turintys šlapimo takų infekciją, gali suprasti, kad kai kuriems antibiotikams jie yra atsparūs. Ilgalaikė tinkamų antibiotikų paieška gali privesti prie mirties: nekontroliuojama liga plinta. „Aš esu susirūpinęs, nes į atsparumo antibiotikams tyrimus veterinarijoje investuojama per mažai lėšų ir skiriama per mažai energijos“, – sakė mokslininkas. E. coli infekcija paprastai pasireiškia karščiavimu, prasta savijauta ir viduriavimu. Apsaugos priemonės, kurių galima imtis siekiant sumažinti infekcijos riziką, yra gana paprastos: rekomenduojama plauti rankas po kontakto su galimu bakterijų šaltiniu, pavyzdžiui, žaliu maistu. Apie panašius lietuvių tyrimus galite paskaityti štai čia.