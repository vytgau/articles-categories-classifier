Lietuvoje nerimsta aistros dėl naujojo telefono „iPhone X“. Jau pirmąją prekybos dieną šie telefonai buvo išgraibstyti vos per kelias valandas. Tačiau vilniečių pora, norėjusi įsigyti „iPhone X“, įsitikino, kad dabar jis tapo tikru deficitu. „Kas galėjo pagalvoti, kad ažiotažas dėl „iPhone X“ neatslūgs net ir praėjus kelioms savaitėms po jo pristatymo Lietuvoje. Mano vyras norėjo įsigyti šį telefoną ir nepatikėsite, bet niekur jo nerado. Apėjome kelias parduotuves ir salonus, bet mums pasiūlė arba užsisakyti telefoną internetu, arba laukti, kol jų atveš į parduotuvę, tačiau niekas negalėjo pasakyti, kada tiksliai mes galėtume įsigyti telefoną“, – stebėjosi vilnietė Martina. Ar tikrai išmanusis telefonas, kurio kaina svyruoja nuo 1179 iki 1359 eurų, tapo deficitu Lietuvoje? „Jau pirmąją prekybos „iPhone X“ dieną per minutę buvo nuperkama po telefoną, o ir dabar matome, kad susidomėjimas naujausiu „iPhone“ modeliu nė kiek neslūgsta. Telefonų trūksta ne tik Lietuvoje, bet ir visame pasaulyje. Užsisakiusiems telefoną iš anksto, jo tenka laukti apie porą savaičių. Šią savaitę ketiname gauti naują telefonų siuntą, jų bus ir dešimtyje mūsų salonų, tačiau jie būna iššluojami per vieną dvi dienas“, – tikina „Telia“ atstovas Audrius Stasiulaitis „iDeal“ elektroninės prekybos vadovas Dovydas Bubliauskas taip pat patvirtino, kad parduotuvėse „iPhone“ paklausa viršija pasiūlą. „Po truputį tiekimas vis gerėja ir tikimės iki Šv. Kalėdų patenkinti visus klientus, norinčius įsigyti „Apple“ flagmaną. Mūsų parduotuvėse šiuo metu prekyba dar vyksta pagal klientų užsakymus per tam skirtą „iPhone X“ išankstinio užsakymo sistemą. Užsakymą yra galimybė pateikti bet kurioje iš mūsų parduotuvių arba mūsų internetiniame puslapyje. Didžioji dalis klientų, kurie atliko užsakymus per sistemą, jau įsigyjo savo pageidaujamus „iPhone X“. Įprasta laukimo trukmė nuo užsakymo pateikimo datos yra 1-2 savaitės. Didesnius ar mažesnius „iPhone X“ papildymus gauname kiekvieną savaitę“, – DELFI sakė D. Bubliauskas. Rezervuoti telefoną iš anksto pataria ir „Topo centro“ atstovai. „Visi parduotuves pasiekiantys telefonai būna atiduodami rezervavusiems ar parduodami tą pačią dieną, taigi apsilankius yra tikimybė nusipirkti „iPhone X“, bet garantuoti negalime“, – sakė „Topo centro“ atstovas ryšiams su žiniasklaida Žilvinas Kulvinski „Šiuo metu keli „Bitės“ salonai dar turi šių telefonų. Ir jau artimiausiu metu laukiame naujos jų siuntos. Greičiausiai mūsų klientai šį telefoną gali gauti palikę savo kontaktus bet kuriame salone. Gavę naują telefonų siuntą, jį iš karto pasiūlysime įsigyti klientui“, – patarė „Bitės“ atstovas Antanas Bubnelis. DELFI primena, kad 64 GB talpos „iPhone X“ kaina Lietuvoje – 1179 eurai, o su 256 GB atminties bus galima įsigyti už 1359 eurus.