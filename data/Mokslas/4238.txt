Tokias tendencijas atskleidžia kompanijos „Provident Finansai“ inicijuota klientų apklausa, teigiama pranešime spaudai. Automobilių serviso atstovo teigimu, šie rezultatai byloja apie riziką keliuose. Restauruoti ar pirkti dėvėtas padangas – rizikinga Apklausos rezultatai parodė, kad tik 58 proc. apklaustųjų žiemos sezonui įsigyja naujas padangas. Tačiau beveik ketvirtadalis mūsų tautiečių perka dėvėtas, o penktadalis respondentų sako restauruojantys jau anksčiau įsigytas žiemines padangas. Anot automobilių serviso „Melga“ atstovo Sauliaus Padegimo, restauruoti ar pirkti geras dėvėtas padangas galima, tačiau tai yra rizikinga. „Iš apžiūros ne visada pavyksta pamatyti, ar naudotos padangos neturėjo stiprių smūgių, kurie būtų pažeidę jos vidinę konstrukciją. Panaši situacija ir su restauruotomis padangomis, kadangi yra atnaujinamas tik viršutinis jų gumos sluoksnis, o vidinė konstrukcija lieka sena“, – kalba S. Padegimas. Jis atkreipia dėmesį, jog net ir perkant naujas padangas, svarbu pažiūrėti į jų pagaminimo metus. Laikui bėgant, padangų gumos mišinys kietėja ir praranda dalį reikalingų savybių, todėl seniai pagamintos automobilio padangos, nors ir nesusidėvėjusios, gali būti nesaugios. Už 200 eurų įmanoma nusipirkti gerų padangų komplektą Penktadalis apklaustųjų žieminių padangų komplektui gali skirti tik 100 eurų ar net mažiau. Beveik pusė respondentų už jį moka nuo 100 iki 200 eurų. Kone trečdalis apklaustų mūsų tautiečių už keturias padangas sumoka nuo 200 iki 400 eurų, o 500 eurų ir daugiau joms skiria vos 6 proc. respondentų. Pasak automobilių ekspertų, už 200 eurų ar už šiek tiek mažiau įmanoma nupirkti kokybiškų padangų komplektą, skirtą vidutinio dydžio lengvajam automobiliui, kadangi šiuo metu rinkoje vyrauja gana didelė ekonominės klasės padangų pasiūla. „Artėjant šaltajam metų sezonui daug dėmesio skiriama mokesčiams už šildymą, o štai žieminių padangų keitimas kartais lieka „antrame plane“. Kadangi išlaidos, susijusios su automobilio paruošimu žiemai, kartais gali siekti ir daugiau nei 200 eurų, vertėtų apie tai pradėti galvoti iš anksto ir po truputį atsidėti pinigų. Be to, jei šeima turi du automobilius, reikėtų pasistengti jas keisti ne tais pačiais metais ir taip išvengti didelės finansinės naštos vienu metu. Vidiniai mūsų kompanijos duomenys rodo, kad pasitaiko atvejų, kuomet automobilio paruošimui žiemai žmonėms tenka ir pasiskolinti“, – kalba apklausą inicijavusios kompanijos korporatyvinių reikalų departamento vadovė Laura Ligutė. Svarbiausiais rodiklis – padangų protektoriaus gylis Kone pusės respondentų teigimu, žiemines padangas jie keičia kas dvejus metus. Trečdalis tai daro kas 3–4 metus, dešimtadalis – kasmet. Taip pat dešimtadalis atsižvelgia į savo automobilio mechaniko rekomendacijas ir padangas keičia tuomet, kai jis pataria. Pasak S. Padegimo, nėra tikslaus žieminių padangų keitimo termino. Tai priklauso nuo protektoriaus susidėvėjimo. „Pagal kelių eismo taisykles, minimalus leidžiamas žieminių padangų protektoriaus gylis – 3 mm. Tačiau remiantis įvairių bandymų ir tyrimų rezultatais, esant sudėtingoms eismo sąlygoms, toks gylis jau yra per mažas. Todėl siekiantiems didesnio saugumo, rekomenduojame nenaudoti žieminių padangų, kurių protektoriaus gylis mažesnis nei 4 mm“, – teigia pašnekovas.