1 250 metais prieš Kristų mirusi Nefertarė yra žinoma dėl savo grožio. Nors karalienės palaidojimo vieta buvo apiplėšta prieš daugelį šimtmečių, kasinėjant jos kapą pavyko rasti daug įvairių daiktų. Tarp rastų daiktų - dvi mumifikuotos kojos, kurias karalienės kapą 1904 metais atradę Italijos archeologai nugabeno į Egipto muziejų Turine. Buvo spėjama, kad kojos yra karalienės, tačiau iki šios dienos tai nebuvo patvirtinta. Žurnale "PlosOne" išspausdintame tyrime teigiama, kad atlikus daugybę įvairių tyrimų išsiaiškinta, jog kojos iš tikrųjų yra Nefertarės. Jorko universitete dirbanti egiptologė Joanna Fletcher ir tyrimo bendraautorė NPR sakė, kad žmonės dėl daugelio priežasčių skeptiškai žvelgė į tvirtinimus, kad šios kojos yra Nefertarės. "Iš ankstesnių mūsų atliktų tyrimų žinome, kad neabejotinai Karalienių Slėnyje žmonės dažnai buvo laidojami kapuose, kuriuose anksčiau buvo palaidotas kitas asmuo. Aišku, nežinojome, kad kojos yra Nefertarės. Jos per potvynius galėjo būti atneštos į karalienės kapą", - aiškino egiptologė. Tyrėjai atliko genetinius tyrimus, paleopatologijos ir kitus cheminius tyrimus. Anot J. Fletcher, jiems pavyko sužinoti, kad kojos yra maždaug 40-ies metų amžiaus moters tuo metu, kai ji mirė, o apytikriai Nefertarė tokio amžiaus ir buvo savo mirties dieną. Be to, tyrimas parodė, kad kojų savininkės ūgis galėjo būti apie 5 pėdas ir 5 colius (165 cm), o kape rasti puošnūs sandalai taip pat atitiko tokio ūgio žmogaus pėdos dydį.