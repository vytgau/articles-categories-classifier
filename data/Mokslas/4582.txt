Nekantraujantiems astronomams visame pasaulyje paskelbtas pradinis 1,15 mlrd. žvaigždžių katalogas yra „ir didžiausias, ir tiksliausias kada nors parengtas viso dangaus žvaigždėlapis“, sakė prancūzų astronomas Francois Mignard'as, priklausantis 450 mokslininkų ir programinės įrangos inžinierių vienijančiam „Gaia“ duomenų apdorojimo ir analizės konsorciumui. Spaudos konferencijoje ESA Astronomijos centre Madride mokslininkai pristatė pribloškiamą Paukščių Tako žvaigždėlapį, kuriame pažymėtos ir tos žvaigždės, kurios yra pusę milijono kartų blankesnės už matomas plika akimi. Tas nuotraukas padarė du „Gaia“ teleskopai ir milijardo pikselių kamera – didžiausia kada nors iškelta į kosmosą. Skiriamosios gebos pakanka tam, kad būtų išmatuotas žmogaus plauko, esančio už 1 tūkst. km diametras, sakė „Gaia“ duomenų apdorojimo ir analizės komandos vadovas Anthony Brownas. „Gaia“ ne tik nustato Paukščių Tako žvaigždžių vietą – skenuodamas žvaigždes po daug kartų jis taip pat gali nustatyti, kaip jos juda. Per penkerius metus truksiančią „Gaia“ misiją žvaigždžių katalogas dar turėtų padidėti 500 kartų. Šis Europos zondas, besisukantis aplink Saulę 1,5 mln. km už Žemės orbitos, duomenis pradėjo rinkti 2014 metų liepą.