Egipto archeologai Nilo upės pakrantėje esančiame Luksoro mieste atkasė dar vieną reikšmingą radinį - 3,5 tūkst. metų senumo auksakalio kapą, kuriame rasta skulptūrų, papuošalų ir, žinoma, mumijų. Manoma, kad radimvietė, kurioje aptiktas kiemas, dvi laidojimui skirtos vietos ir niša, kurioje stovi vieną mirusiųjų vaizduojanti statula, yra 18-osios Naujosios Egipto karalystės dinastijos laikų, t. y. maždaug XV a. pr. Kr., palikimas. Manoma, kad šioje kapavietėje palaidotas auksakalys Amenemhatas, jo žmona ir vienas iš sūnų. Šis atradimas papildė šiemet Egipte padarytų reikšmingų atradimų kraitį. Pavyzdžiui, prieš kurį laiką Luksore buvo atrasta kita Naujosios karalystės laikų kapavietė, kurioje palaidotas teisėjas. Negana to, švedų archeologai taip pat šiemet netoli Pietų Egipte esančio Asvano miesto atrado 12 senovinių kapinių.