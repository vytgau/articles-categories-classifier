Kaip rašoma Lietuvos pašto išplatintame pranešime spaudai, kartu su augančiu internetinės prekybos populiarumu fiksuojama vis didėjanti siuntų savitarnos terminalų paklausa. Šiuo metu beveik 80 proc. visų per savitarnos terminalų „LP Express“ tinklą siunčiamų siuntų, teigiama pranešime, sudaro elektroninių parduotuvių pirkėjams siunčiamos prekės. „Internetu perka tie, kurie nelinkę švaistyti asmeninio laiko ir blaškytis prekybos centruose. Elektroninėje parduotuvėje prekės įsigijimas ir jos pristatymas klientui yra suvokiama kaip viena paslauga, todėl pirkinio atsiėmimas turi būti itin lankstus. Per siuntų savitarnos terminalus siuntas atsiimti galima sau patogiu metu – per pietų pertrauką, naktimis, kai nesimiega, ar anksti ryte prieš darbo pradžią“, – teigė siuntų savitarnos terminalų veiklą vykdančios įmonės „Baltic Post“ vadovas Juozas Buitkus. Naudojimosi siuntų savitarnos terminalais statistika rodo, kad dažniausiai siuntos yra atsiimamos vidurdienį – apie 12 valandą, t. y. pietų pertraukos metu, bei darbo dienos pabaigoje – nuo 17 valandos. Kas dešimta siunta iš savitarnos terminalų yra atsiimama rytais – nuo 6 iki 9 val. Apie 1,5 proc. siuntų iš yra atsiimamos naktį, t. y. nuo 23 val. vakaro iki 6 val. ryto. Dažniausiai naktinėja Vilniaus ir Kauno gyventojai. Tuo tarpu didžiausias siuntų savitarnos terminalų užimtumas būna antradieniais ir trečiadieniais. „Tai rodo, kad Lietuvos gyventojai internetu dažniausiai apsiperka savaitgaliais, nes didžioji dalis pirkinių siuntų iš elektroninių parduotuvių yra gaunamos savaitės pradžioje“, – pažymėjo J. Buitkus. Apie 80 proc. visų per siuntų savitarnos terminalus siunčiamų siuntų atsiimamos per pirmą parą. Skaičiuojama, kad siunta iš savitarnos terminalo atsiimama vidutiniškai per 13 valandų nuo jos pristatymo į terminalą. Šiemet užfiksuotas rekordas – 1 min. 51 sek. – per tiek laiko siunta atsiimta Naujojoje Akmenėje. Šiuo metu, teigiama pranešime, Lietuvoje įrengtas 81 Lietuvos pašto siuntų savitarnos terminalas 42-uose Lietuvos miestuose. Iki metų pabaigos Lietuvos paštas žada savitarnos terminalų tinklą padidinti trečdaliu – iki 102 terminalų.