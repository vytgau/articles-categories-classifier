Lazerinės „patrankos“ prototipas turėtų būti sukurtas iki 2019-ųjų ir jį vykdys Europos gynybos srities kompanijų konsorciumas. Kariškiams labai svarbu, kad inžinieriai įvertintų tokios ginkluotės galimybes „pagauti“ taikinį ir jį sekti skirtingais atstumais ir skirtingomis oro sąlygomis. Peteris Cooperis iš Jungtinės Karalystės (JK) Gynybos mokslų ir technologijų laboratorijos, įsikūrusios Porton Down mieste, sako, kad projekte bus panaudoti naujausi didelės galios lazerių tyrimai, leisiantys įsivertinti šios technologijos potencialą ginkluotei kurti. JK Gynybos ministerijos atstovai teigia, kad šis lazerinio ginklo prototipas kuriamas ne konkrečioms grėsmėms naikinti, bet įsitikinti, ar lazerinė ginkluotė iš viso yra tinkama naudoti sausumos ar jūros pajėgose. Vyraujanti nuomonė tarp srities ekspertų teigia, kad lazerinė ginkluotė labiausiai tinka naikinti tokius taikinius, kaip „dronus“, raketas, minas ar kitus sprogmenis. JAV kariuomenė jau keletą dešimtmečių eksperimentuoja su didelės galios lazeriais, tačiau jų panaudojimui kovos lauke pakišdavo koją įvairios techninės kliūtys. Lazeriams reikia ypač galingų energijos šaltinių, jų spindulys sklisdamas oru, dėl atmosferoje esančių dalelių greitai praranda efektyvumą – yra ir daugiau smulkesnių kliūčių, kurios stabdė lazerių, kaip tiesioginių naikinimo priemonių, naudojimą. Vis dėlto prieš porą metų Persijos įlankoje buvo išbandyta JAV karinio jūrų laivyno „USS Ponce“ kariniame laive sumontuota lazerinių ginklų sistema „LaWS“. Šis prototipinis ginklas, kainavęs 40 mln. JAV dolerių, puikiai susidorojo su dideliu greičiu judančiais taikiniais, kuriuos sunaikino pakankamai sudėtingomis oro sąlygomis, įskaitant ir smėlio audrą. Tuo atveju, jei naujasis lazerinio ginklo prototipas pasirodytų sėkmingas, JK Gynybos ministerija planuoja, kad veikiantis ginklas galėtų pasirodyti apie 2025-uosius. Lazerinę „patranką“ kuria konsorciumas „UK Dragonfire“, kuriame savo jėgas suvienijo tokios Europos įmonės, kaip MBDA, „Qinetiq“, „Leonardo-Finmeccanica GKN“, „Arke“, „BAE Systems“ ir „Marshall ADG“.