Tačiau bandomajame skrydyje į kelionę link Marso pakilo „Tesla Roadster“ su manekenu už vairo. Atrodo, taip norima tik iš naujo sudominti žmones kosmoso tyrimais, tačiau iš tikrųjų kosminio elektromobilio vairuotojas atlieka labai svarbų darbą. „Starman“ pavadintas kosminio automobilio vairuotojas iš tiesų yra tik paprastas manekenas, apvilktas „SpaceX“ skafandru. Jis nejuda, neturi robotizuotų dalių ir, nors žmonės stebėdami tiesioginę transliaciją ilgai laukė kokių nors staigmenų, jis pamojuoti savo gerbėjams negalėjo. Tačiau tai nereiškia, kad Starman buvo tik nereikalingas balastas, norint automobiliui suteikti papildomo žavesio. Po sėkmingo raketos starto Elonas Muskas atskleidė, kad kosminio „Tesla Roadster“ vairuotojas dėvi pilnai funkcionuojantį, naudojimui paruoštą „SpaceX“ skafandrą. Pirmą kartą jis buvo pristatytas Elono Musko „Instagram“ paskyroje praeitais metais. Tačiau jau šiemet jį gali apsivilkti ir tikri astronautai. „SpaceX“ planuoja dar šiemet išbandyti „Crew Dragon“ kapsulę, kuriamą žmonėms į kosmosą iškelti. Būtent su ta mintimi ir buvo sukurtas šis skafandras. Dabar Starman prisideda prie jo bandymo, nors neatskleidžiama, kokie jutikliai jame yra ir ką tiksliai siekiama išsiaiškinti. Pats skafandras, beje, yra kur kas mažesnis ir modernesnis nei naudojami kitose kosmoso agentūrose, tačiau tai sukėlė ir problemų. Tikslas, žinoma, yra leisti astronautams laisviau judėti bei sutaupyti vietos erdvėlaivių viduje. Tačiau Elonas Muskas atskleidė, kad „SpaceX“ siekė, jog šis skafandras atrodytų puikiai. Lengva sukurti didelį, sunkų, bet puikiai veikiantį skafandrą, o štai gražų, patogų ir puikiai veikiantį – sunku. Visgi, kaip sakė pats Muskas – „Juk tai pavojinga kelionė, tau norisi gerai atrodyti“. Ir Starman tikrai atrodo puikiai, skriedamas per kosmoso tuštumą savo stilingame „Tesla Roadster“. O „SpaceX“ triumfuoja ir jau žvalgosi į tolimesnius tikslus. Starman kelionę kosmosu galite pamatyti čia: