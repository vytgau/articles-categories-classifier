Kaltinamajame akte sakoma, kad iranietis erzino televiziją kultine „Sostų karų“ fraze „Ateina žiema“ ir tvirtino, kad „HBO subyrės“. Manhatano federaliniame teisme pateiktame kaltinamajame akte nurodoma, kad įtariamasis Behzadas Mesri įsilaužė į televizijos tinklo kompiuterinę sistemą Niujorke ir iš ten pavogė dar nerodytų serialų, tarp jų „Pažabok savo entuziazmą“ (Curb Your Enthusiasm) ir „Dviakė“ (The Deuce), serijų, siužetų santraukų ir „Sostų karų“ scenarijų, taip pat aktorių ir kūrybinės komandos kontaktų konfidencialių sąrašų. Irane gyvenantis 29 metų B. Mesri, besinaudojantis slapyvardžiu „Skote Vahshat“, anksčiau šiais metais įsilaužė į HBO darbuotojų, turinčių prieigą prie televizijos tinklo serverių, paskyras, rašoma kaltinimų pareiškime. Liepos mėnesį įtariamasis išsiuntė elektroninius laiškus HBO vadovams Niujorke su įrodymais, kad įsilaužė į jų sistemą, ir reikalavo 5,5 mln. dolerių virtualiąja valiuta. Šią sumą jis vėliau padidino iki 6 mln. dolerių. Elektroniniais laiškais išsiųsta „Sostų karų“ nuotrauka, kurioje pavaizduotas vienas serialo veikėjas – Nakties karaliumi vadinamas zombių armijos vadas – ir užrašas „Sėkmės, HBO“. HBO atsisakius mokėti, B. Mesri po truputį pradėjo viešinti pavogtą medžiagą savo valdomuose tinklalapiuose, rašoma pareiškime. B. Mesri paviešino dar nerodytą naujos HBO komedijos „Baris“ (Barry) epizodą, kurio pradžioje jis įdėjo Nakties karaliaus nuotrauką su grasinamu užrašu „HBO subyrės“. JAV tarnybos B. Mesri apibūdino kaip kompiuterių vunderkindą, kartais bendradarbiaujantį su Irane veikiančia programišių grupuote „Turk Black Hat Security“. Jis taip pat bendradarbiauja su Irano kariuomene, vykdančia kibernetines atakas prieš karines ir branduolines programinės įrangos sistemas ir Izraelio infrastruktūrą. Vis dėlto pareiškime nenurodyta, ar B. Mesri šantažavo HBO Irano vyriausybės įsakymu, taip pat ar jam Iranas finansavo jo veiklą, sakė JAV dirbantis interneto tyrėjas Collinas Andersonas, kurio specializacija – Iranas. Taip pat nėra aišku, kaip B. Mesri ėmė teikti įsilaužimo paslaugas Irano kariuomenei. Tikėtina, ši veikla susijusi su jo privalomąja karine tarnyba, sakė C. Andersonas. B. Mesris nėra sulaikytas, bet prokurorai nusprendė jį viešai apkaltinti ir įtraukti jį į Federalinio tyrimų biuro (FTB) ieškomiausių asmenų sąrašą. Tokiu būdu siekiama pasiųsti žinutę kitiems kibernetiniams nusikaltėliams, kad JAV teisėsauga turi priemones juos atpažinti, susekti ir suimti, jeigu jie keliaus į šalis, palaikančias geresnius santykius su JAV, sakė JAV advokato pavaduotojas Joonas Kimas. „Šiandien žiema atėjo Behzadui Mesri, – sakė J. Kimas. – Jis visada turės dairytis per petį. Jeigu to nedaro, tai turėtų pradėti.“ Antradienį paviešintame pranešime HBO sakė bendradarbiaujanti su teisėsauga, tačiau atsisakė plačiau komentuoti.