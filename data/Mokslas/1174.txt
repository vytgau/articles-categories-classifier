Vokietijos federalinės tinklų agentūros vadovas Jochenas Homannas komentavo BBC žinioms, kad tokie išmanieji laikrodžiai yra skirti vaikams nuo 5 iki 12 metų amžiaus ir yra klasifikuojami kaip šnipinėjimo įrankiai, rašoma pranešime žiniasklaidai. „Naudojantis programėle tėvai gali pasiklausyti savo vaikų, seginčių šiuos laikrodžius, jiems to nežinant. Tai yra neleistina duomenų perdavimo sistema. Remiantis mūsų tyrimo duomenimis, tėvai tokiu būdu galėjo šnipinėti ir mokytojus, kai vaikai būdavo mokykloje“, – teigia J. Homannas. Toks vaikų stebėjimo ar sekimo būdas Vokietijoje yra uždraustas. Atsižvelgiant į galimas saugumo spragas – išmanieji laikrodžiai, turintys SIM korteles ir palaikantys kai kurias telefonijos funkcijas, gali būti valdomi per programėlę, kad skambintų norimais numeriais be vartotojo žinios – toks sprendimas nestebina. Susirūpinimas dėl vaikų saugumo kyla ne tik Vokietijoje, bet ir kitose šalyse. Norvegijoje šį rudenį vartotojų apsaugos tarnyba paskelbė pranešimą dėl kelių gamintojų išmaniųjų laikrodžių kaip keliančių pavojų vaikų saugumui ir privatumui. Tėvai, perkantys „Gator 2“, „Tinitell“, „Viksfjord“ ir „Xplora “ išmaniuosius laikrodžius, yra raginami atsižvelgti į akivaizdžias saugumo spragas: įrenginiai neturi galimybės ištrinti surinktus duomenis ir vartotojų paskyras, gamintojai nėra aiškiai apibrėžę, ar renkami duomenys nebus naudojami rinkodaros tikslais, taip pat nėra aišku, kur šie duomenys yra saugojami ir kaip perduodami. „Išmanieji įrenginiai kaupia itin didelius kiekius asmeninės vartotojų informacijos, ir, jei šių įrenginių valdymas gali būti perimtas trečiųjų asmenų ar sistemų, kyla grėsmė duomenų saugumui. Net jei išmanusis laikrodis yra sinchronizuojamas su apsaugotu išmaniuoju telefonu, nėra jokios garantijos, kad prie jo negali prisijungti pašalinis įrenginys“, – komentuoja saugumo sprendimų platintojos „Baltimax“ pardavimų vadovas Deividas Pelenis. Norvegijoje atliktas išmaniųjų laikrodžių tyrimas atskleidė, kad kai kurie įrenginiai gali siųsti nešifruojamus duomenis apie vaikų buvimo vietą į Kinijos serverius. Kam būtų naudinga tokia informacija, sunku numanyti. Tuo tarpu Vokietijoje po vaikiškų išmaniųjų laikrodžių uždraudimo savo eilės gali sulaukti ir prie interneto besijungiantys žaislai, kaip „My Friend Cayla“, renkantys privačius duomenis apie vaikus.