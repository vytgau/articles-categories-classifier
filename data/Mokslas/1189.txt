Federalinės komunikacijos komisijos (FCC) pirmininkas Ajitas Pai tokias pastabas išsakė pristatęs pasiūlymą atšaukti smarkiai ginčijamą 2015 metų taisyklę, kad plačiajuosčio ryšio firmos visą interneto duomenų srautą vertintų vienodai. Pasak A. Pai, nustatant tai, ką mato interneto vartotojai, interneto platformos, pavyzdžiui, „Twitter“, atlieka reikšmingesnį vaidmenį nei plačiajuosčio ryšio operatoriai. „Nepaisant visų kalbų apie nuogąstavimus, kad plačiajuosčio ryšio tiekėjai galėtų nuspręsti, kokį interneto turinį gali matyti vartotojai, pastarojo meto patirtis rodo, jog iš tikrųjų vadinamieji galutiniai turinio paslaugų tiekėjai (edge providers) sprendžia, kokį turinį jie mato, – pažymėjo A. Pai. – Šie tiekėjai reguliariai blokuoja ar diskriminuoja turinį, kuris jiems nepatinka.“ Tokie tiesmuki komentarai, regis, patvirtina, kad Vašingtone tvyro griežtesnis nusiteikimas prieš Silicio slėnio kompanijas, su kuriomis ne vienus metus buvo palaikomi glaudūs ryšiai. A. Pai, kurį paskyrė prezidentas Donaldas Trumpas, pateikė pavyzdį, kad „Twitter“ nusprendė blokuoti vienos respublikonų kandidatės reklamą, „nes joje buvo gyvybę ginanti žinia“. Jis turėjo omenyje tos politikės pareiškimą, kad ji „sustabdė kūdikių kūno dalių pardavinėjimą“. Pasak A. Pai, „Twitter“, „regis, taiko dvejopus standartus, kalbant apie konservatyvių vartotojų paskyrų stabdymą arba patvirtinimo atšaukimą, palyginus su liberaliųjų pažiūrų vartotojų paskyromis“. „Šis elgesys reiškia daug dalykų, bet taip nekovojama už atvirą internetą“, – pridūrė jis. Interneto platformos „slapta redaguoja tam tikrų vartotojų komentarus“ ir „pasiduoda represyvių užsienio vyriausybių reikalavimams blokuoti tam tikrą žodį“, kuris Jungtinės Valstijose būtų laikomas „atstumiančiu“, sakė A. Pai. „Tokiu būdu galutiniai turinio paslaugų tiekėjai yra daug didesnė tikroji grėsmė atviram internetui už plačiajuosčio ryšio tiekėjus, ypač kalbant apie diskriminaciją požiūrio pagrindu“, – sakė A. Pai. Ginčas dėl interneto neutralumo išprovokavo kelis mūšius teismuose. Jo šalininkai tvirtina, kad reikalingos griežtos taisyklės, siekiant apsisaugoti nuo tokių įtakingų plačiajuosčio ryšio firmų kaip „Comcast“ ir „AT&T“ atliekamo „sargų“ vaidmens, suteikiančio galimybę bausti konkurentus. Pasak A. Pai, debatai dėl „interneto neutralumo“ atrodo kurstomi Silicio slėnio firmų verslo interesų. „Šios kompanijos nori įvesti daug griežtesnes taisykles plačiajuosčio ryšio tiekėjams, nei nori įsivesti sau“, – sakė jis. „Jos gali maskuoti savo propaguojamą poziciją viešuoju interesu, bet tikrasis šių interneto milžinių interesas – pasinaudoti reguliavimo procesu ir įtvirtinti savo dominavimą interneto ekonomikoje“, – pridūrė A. Pai.