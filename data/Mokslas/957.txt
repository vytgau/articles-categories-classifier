Jūsų dėmesiui – Evaldas Viselga, „Tele2“ telefonų priežiūros centro vadovas ir „Inovacijų biuro“ ekspertas, pristato penkis dažniausius naujametinius pažadus ir išmanius būdus, padėsiančius jų laikytis 2018-aisiais. Pažadas NR.1: „Atsikratysiu blogų įpročių“ Kiekvienais metais prižadate sau atsikratyti ydingų įpročių, bet to padaryti vis nepavyksta? Tegul 2018-ieji jums bus kitokie. Įsisenėjusius įpročius, nesvarbu kokie jie bebūtų – nesveika mityba ar per ilgas kiurksojimas internete – įveikti padės programėlė „HabitBull“. Įveskite savo blogus įpročius, o programėlė apie juos primins, taip pat kiekvienam jų sukurs skirtingus kalendorius bei matuos pažangą. Be to, ji padeda ne tik atsikratyti žalingų, bet ir įgyti naujų vertingų įpročių. Pažadas NR. 2: „Išmoksiu kažką naujo“ Ateinančiais metais norite išmokti ką nors naujo? Kodėl gi ne užsienio kalbą? Tuomet atraskite populiariausia pasaulyje kalbų mokymo programėle tituluojamą „Duolingo“. Šiuo metu ji leidžia rinktis iš 23 kalbų. Pamokos yra sudarytos iš įvairių lygių klausymo, vertimo ir kalbėjimo užduočių! Maža to, pasikalbėti su jumis visuomet pasiruošę „Duolingo“ botai, o dažnos treniruotės su jais padrąsins greičiau prabilti ir su realiais žmonėmis. Be to, smagių žaidimų pagalba programėlė patikrina įgautas žinias ir motyvuoja jas gilinti. Pažadas NR. 3: „Pradėsiu planuoti laiką“ Įtemptas gyvenimo ritmas, užimtas darbo grafikas ir kalnas namų ruošos darbų varo į neviltį? Jūsų dėmesiui, dvi programėlės. Jei pavargote žongliruoti tarp nesibaigiančių buities darbų, atraskite „Cozi Family Organizer“. Jos pagalba galėsite sujungti skirtingus kalendorius ir darbų sąrašus, kad kiekvienas šeimos narys žinotų ir prisimintų savo pareigas. Tuo tarpu, programėlė „Slack” padės susiplanuoti laiką darbe – čia kiekvienas komandos narys ar darbas gali turėti savo atskirą paskyrą, bendradarbiai gali lengvai dalintis dokumentais, nuotraukomis ar kalendoriais. Pažadas NR. 4: „Sportuosiu!“ Turbūt vienas dažniausių pažadų sau – pradėti sportuoti. Jei tai planuojate kiekvienais metais, tačiau paskutinį kartą reguliariai mankštinotės mokykloje, iš karto nusipirkti metinį sporto klubo abonementą gali būti per drąsu. Specialistai pataria pradėti nuo minimalaus fizinio krūvio – tam puikiai tiks treniruotės namuose, kurioms tereikės kilimėlio ir tinkamos programėlės. Atraskite itin populiarią ir nemokamą „Nike Training Club“, siūlančią rinktis iš jogos, ištvermės, jėgos ir lankstumo treniruočių įrašų. Juos taip pat galima rinktis pagal lygį, išsikeltus tikslus arba trukmės kriterijus. O svarbiausia – programėlė ne tik seks jūsų pasiekimus, bet pagal juos teiks ir asmenines rekomendacijas. Pažadas NR. 5: „Valgysiu tik sveiką maistą“ Pradėjus sportuoti, daugiau dėmesio tenka skirti ir mitybai. Tokiu atveju, rinkitės programėlę „MyFitnessPal“. Ji leidžia ne tik sužinoti kiek kalorijų yra maisto produktuose ar patiekaluose, jas skaičiuoti, bet ir analizuoti gautų bei sudegintų kalorijų santykį. Jei sportuoti dar nepradėjote, bet norite žinoti, ką valgote – rinkitės programėlę „Wholesome Healthy Eating“. Ji atskleidžia, kokią naudą gaunate valgydami tokį patį kalorijų kiekį turinčius produktus – kiek kiekviename jų yra baltymų, angliavandenių, riebalų ir mineralų. Be to, pasirinkus norimą suvartoti kasdienį kalorijų kiekį, pastaroji programėlė kiekvienai dienai pasiūlys sveikų ir vertingų patiekalų receptus.