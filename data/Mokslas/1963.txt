Meksikoje figavaisė opuncija, dar žinoma kaip dygliuotoji kriaušė, laikoma vienu nacionalinių simbolių ir naudojama vėliavos bei herbo dizaine. Šį augalą šventu laikė actekai, o dabartinėje Meksikoje jį naudoja maisto ruošimui, gamina gėrimus ir net medikamentus. Dabar mokslininkai sugalvojo naują panaudojimo būdą – iš atliekų gaminti biodujas. Lig šiol išorinis kaktuso sluoksnis buvo išmetamas, o per dieną susidarydavo iki 10 tonų tokių atliekų. Tačiau vietiniam startuoliui „Suema“ kilo mintis iš to gaminti elektros energiją. Generatoriuje organinės atliekos sumaišomos su specialiomis bakterijomis, o tada kaitinamos, kol išgaunamos biodujos.