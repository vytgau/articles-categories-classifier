Europos vartotojų centrų tinklas (ECC-Net) prisideda prie šios iniciatyvos ir primena, kad naudojantis internetu nekiltų problemų, prisiminkite keletą svarbiausių taisyklių: · Neskelbkite savo draugų nuotraukų socialiniuose tinkluose be jų sutikimo. · Socialiniuose tinkluose neviešinkite asmens duomenų bei asmeninės informacijos, apsaugokite skelbiamą turinį nuo pašalinių asmenų, nustatydami tinkamus privatumo parametrus. · Pagalvokite apie galimas pasekmes prieš nelegaliai siunčiantis muziką ar filmus. · Patikrinkite prisijungimo ir asmeninių duomenų naudojimo sąlygas prieš siunčiantis naują programėlę. · Prieš pirkdami internetinėje parduotuvėje pasitikrinkite, ar ji pažymėta patikimumo ženklu (angl. trust marks). Tokie ženklai gali būti netikri, todėl būtinai paspauskite pasitikėjimo ženklo simbolį ir patikrinkite jo oficialią registraciją, atkreipkite dėmesį į tai, ką ženklas suteikia. Sudarykite sandorius tik su patikimomis, žinomomis bendrovėmis, atidžiai perskaitykite sutarties sąlygas, ypač skyrių apie sutarties atsisakymą ir baudas. · Venkite mokėjimų nepažįstamiems žmonėms naudojant pinigų perlaidų sistemas (pvz., „Western Union“ ar „MoneyGram“). Naudokite kreditines korteles, kurios siūlo apsaugą nuo apgavysčių bei kompensacijas arba gerai žinomus ir saugius internetinio mokėjimo metodus, tokius kaip „PayPal“. Tinklalapis siūlo saugius mokėjimus, jei jame matomas spynos simbolis, interneto adresas prasideda https:// . · Prieš atsiskaitant tėvų kreditine kortele nepilnamečiams būtinas jų sutikimas. · Saugokitės klastočių – jeigu kainos per geros, kad būtų tiesa, patikrinkite, ar pardavėjas yra oficialus prekės ženklo atstovas. · Būkite labai atsargūs, užsisakydami internete reklamuojamų nemokamų prekių pavyzdžių, bandomųjų programų versijų ar narystę pažinčių portale, kai reikalaujama pateikti banko kortelės duomenis. Rizikuojate prarasti pinigus arba įsigyti brangiai kainuojančią prenumeratą. · Įsitikinkite, kad Jūsų kompiuteryje atnaujinta antivirusinė programinė įranga ir yra instaliuota ugniasienė, apsauganti nuo įsilaužimo. Jei kilo problemų dėl prekės ar paslaugos, kurią įsigijote internetu iš kitoje Europos Sąjungos šalyje, Islandijoje ar Norvegijoje registruoto pardavėjo, kreipkitės nemokamos pagalbos į Europos vartotojų centrą Lietuvoje.