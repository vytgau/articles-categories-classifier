Lone Echo Virtuali realybė atrodo tiesiog tobula žaidimams, kuriuose galima įsikūnyti į atvirame kosmose plūduriuojantį astronautą, pakliuvusį į kosminės stoties katastrofą. Nors dabar jau yra sukurta keletas įspūdingų VR žaidimų šia tematika, „Lone Echo“ atrodo, bus vienas iš realistiškiausių dėl specifinio valdymo. Žaidimo pasaulyje judėsime, naudodami rankų judesius į VR perkeliančius valdiklius – kaip ir tikri astronautai, turėsime sugriebti ir prisikabinti už įvairių objektų. Tikėkimės, kad žaismo malonumą sustiprins ir įkvepiantis siužetas. The Legend of Zelda: Breath of the Wild Jau turbūt porą metų visi „Nintendo“ žaidimų fanai laukia dar vienos šios legendinės serijos žaidimo dalies. Neseniai „Nintendo“ pristatė naujausią savo žaidimų konsolę „Switch“, kurią išpopuliarinti turėtų naujausias Zelda serijos žaidimas, kuriame žadama dar daugiau pasirinkimų, daugiau veiksmų laisvės ir dar labiau epiškos istorijos. Beje, pirmasis „Legend of Zelda“ žaidimas pasirodė dar prieš trisdešimt metų. Resident Evil 7 Ši žaidimų serija yra taip giliai įsišaknijusi šiuolaikinėje pop kultūroje, kad kartais apima neviltis, išgirdus apie dar vieną „Resident Evil“ žaidimą ar filmą. Visgi septintoji dalis grįžta prie savo ištakų ir vietoje veiksmo žaidėjams pateikia daugiau slogaus siaubo. Beje, šis žaidimas jau pasirodė ir jį galima išbandyti – be to, bandžiusieji sako, kad virtualios realybės versija privers krūpčioti net ir plieninių nervų žaidėjus. Mass Effect: Andromeda Pirmasis „Mass Effect“ žaidimas pasirodė prieš devynis metus ir sukėlė tikrą revoliuciją – tokios ir taip įtaigiai pasakojamos istorijos dar niekas nebuvo matęs. Nuo tada pasirodė dar dvi serijos dalys, kurios buvo viena už kitą didingesnės ir įspūdingesnės – deja, jose pasakojama kosminė epopėja baigėsi sulig trečia dalimi. Viso pasaulio „geimeriai“ didžiai liūdėjo arba bandė peržaisti visas tris dalis dar keletą kartų. Tačiau šiemet didis džiaugsmas ateina į jų namus – naujausia „Mass Effect“ dalis pasirodys jau kovą. Ir nors žadama, kad siužetas nebus susijęs su trilogija, visi nekantriai laukia šio žaidimo, nes yra tikri, kad „Mass Effect“ nenuvils. Persona 5 „Persona“ žaidimų serija yra tarsi įmantrus patiekalas – visi apie jį yra girdėję, nedaugelis ragavę, bet tie vienetai, kurie ragavo, negali nustoti berti liaupsių. Tai specifinis japonų anime kultūros ir estetikos persunktas žaidimas, kuriame didmiestyje gyvenantys ir mokyklą lankantys paaugliai kovoja su paslaptingais demonais. Draugystė, pirmoji meilė, konkurencija ir daugybė kitų jaunuoliams svarbių temų žaidime pateikiama išties originaliai, todėl tikri žaidimų gurmanai visada nekantriai laukia šio japoniško perliuko. Horizon: Zero Dawn Šiais laikais retas žaidimų kūrėjas rizikuoja leisti didelio biudžeto žaidimą, kuris nėra patikrintos franšizės dalimi. Visgi kai kurie drąsuoliai imasi tokios misijos – vienas tokių originalių žaidimų bus „Horizon: Zero Dawn“. Veiksmo pramogoje vaizduojamas pasaulis, kuriame kitu evoliucijos laipteliu tapo mechaniniai gyvūnai, o žmonės sugrįžo į urvinius gentinius laikus. Visgi pagrindinė herojė – jauna moteris, kuri ryžtasi didžiuliam nuotykiui, kuris padės žaidėjams išsiaiškinti, kaip įvyko ši pasaulio transformacija. Prey Ar dar pamenate 2006-ųjų žaidimą „Prey“, kuriame įsikūnijome į Amerikos indėną, kovojantį su Žemę okupavusiais ateiviais? Ši šaudyklė, nors ir nebuvo ypatingai sėkminga, buvo pakankamai originali ir įdomi, todėl gandai apie tęsinį vis žadina žaidėjų vaizduotę. Panašu, kad kompanija „Bethesda“ šią gegužę pagaliau išleis naująją „Prey“ dalį. Tiesa, ji niekaip nebus susijusi su originaliuoju žaidimu, tačiau esminė nata bus išlaikyta – įsikūnysime į žmogų, kuris turės susikauti su ateiviais kosminiame laive. South Park: The Fractured But Whole Legendinis juodojo humoro animacinis serialas, kuriame nebuvo jokių tabu temų, jau turi kompiuterinį žaidimą – „South Park: The Stick of Truth“. Šios pramogos sėkmė paakino kūrėjus imtis dar vienos dalies, kurioje personažai vaikai galės tapti superherojais. Natūralu, kad „Pietų parko“ pasaulyje jie nebus paprastais superherojais – tai bus stipriai persūdytos, bet iki ašarų juokingos parodijos. Cuphead XX amžiaus ketvirtojo dešimtmečio amerikietiškus animacinius filmukus primenantis žaidimo pasaulis, šizofreniškai keisti personažai ir negailestingai sudėtingos užduotys. Šios ypač originalios pramogos žaidėjai laukia jau porą metų ir tikėtina, kad šiemet pavyks ją išbandyti. Red Dead Redemption 2 Neseniai populiarumo viršūnę pasiekęs televizijos serialas „Westworld“ garantuotai padidino susidomėjimą šiuo žaidimu. Juk kūrėjų studija „Rockstar“ daug anksčiau įžvelgė žmonių norą pasinerti į tikro kaubojaus gyvenimą laukiniuose Vakaruose, kai prieš kelis metus išleido pirmąją šio žaidimo dalį. Antroje dalyje žadamas realistiškas pasaulis, kuriame galėsite daryti, ką panorėję, nebijodami, kad dirbtinis intelektas sukils ir bandys jus nuskriausti.