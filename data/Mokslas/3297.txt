„Pasirenki būti „marozu“ – išsidaužai dantis, įsisavini atitinkamą žodyną bei elgesį ir juo tampi, nors galbūt širdyje esi filosofas. Socialiniuose tinkluose taip pat galima formuoti bet kokį įvaizdį“, – pranešime cituojamas Geležinės Lapės kūrėjas Arvidas Bendorius, kalbėjęs Vilniaus Gedimino technikos universiteto (VGTU) „Karjeros dienose“ negailėjęs patarimų apie komunikaciją. Patarimais, ką veikti, bei „pakoučinimais“ išgarsėjęs „Facebook“ puslapis ir tinklaraštis gimė ne jaunos merginos, kaip daugelis tikėjosi, o banke dirbančio solidaus vyriškio galvoje. „Drabužiai yra svarbu, bet iki tol, kol praveri burną. Tuomet svarbiau tampa tai, kaip sugebi bendrauti, ką turi pasakyti, kaip moki pristatyti save“, – kalbėjo A. Bendorius. Pranešėjas pasitelkė „Toblerone“ šokolado pavyzdį: pasikeitus žaliavų sąnaudoms, gamintojai padidino tarpelius tarp šokolado trikampėlių ir taip sumažino jo svorį, bet ne kainą. Smaguriai pasijuto apgauti ir puolė reikšti savo nepasitenkinimą. Tinklaraštininko teigimu, tai gali būti taikoma ir kalbant apie žmogaus įvaizdį – popierėlis yra labai svarbu, bet įdaras irgi. „Gyvenimo socialiniuose tinkluose taisyklės yra tikrai nesudėtingos“, – neabejojo A. Bendorius ir pasidalijo 7 trumais patarimais, kaip kurti įvaizdį socialiniuose tinkluose.