Mokslo, inovacijų ir technologijų agentūra (MITA) patvirtino finansavimą 16 naujų projektų pagal Technologinės plėtros projektų finansavimo priemonę, kuri remiama Švietimo ir mokslo ministerijos lėšomis, teigiama MITA pranešime. Bendra šių projektų vertė – 1,45 mln. eurų. Per 2017–2018 metus projektams bus skirta 1,1 mln. eurų. Šie projektai vykdomi įvairiose technologijų srityse: nuo biomedicinos, lazerių, energetikos, informacinių technologijų iki kosmoso technologijų. „Verslo ir mokslo bendradarbiavimo skatinimas yra viena iš sričių, kurioje turime dėti kryptingas ilgalaikes pastangas, siekiant sukurti palankią aplinką inovacijoms kurti mūsų šalyje. Mokslui reikia atsigręžti į verslo poreikius ir orientuoti tyrimus į taikomąją pusę. Tik skatindami bendrus projektus, galėsime prisidėti prie aukštos pridėtinės vertės produktų kūrimo“, – sako Jurgita Petrauskienė, švietimo ir mokslo ministrė. „Šiemet gavome išties daug pasiūlymų, tačiau padedant ekspertams atrinkome finansuoti perspektyviausius verslo ir mokslo projektus. Džiaugiamės, kad kuriant inovatyvius prototipus aktyviai dalyvauja jaunos atžalinės įmonės, įsteigtos su MITA ir universitetų pagalba“, – sako Kęstutis Šetkus, MITA direktorius. Atrinktus finansuoti projektus įgyvendins šios mokslo įstaigos: Kauno technologijos universitetas (4), Vilniaus Gedimino technikos universitetas (4), Vilniaus universitetas (2), Klaipėdos universitetas (1), Aleksandro Stulginskio universitetas (1), Lietuvos sveikatos mokslų universitetas (1), Vytauto Didžiojo universitetas (1), Baltijos pažangių technologijų institutas (1) ir Kosmoso mokslo ir technologijų institutas (1). Kuriant į rinką orientuotas inovacijas, projektuose dalyvauja net 18 aukštųjų technologijų įmonių iš visos Lietuvos, iš kurių 6 yra jaunos atžalinės įmonės (angl. k. spin-off), kurių steigėjai yra universitetai. Projektuose dalyvauja šios atžalinės įmonės: UAB „Lidaris“, MB „Supakis“ UAB „Ekologiškos statybos centras“, UAB „Netipiniai sprendimai“, UAB „Ledakis“ ir MB „Inotechas“. Iš viso Technologinės plėtros projektų finansavimo priemonės konkursui buvo pateiktos 79 paraiškos. Po ekspertinio vertinimo į finansuotiną sąrašą pateko 23 projektai, o finansavimas iš valstybės biudžeto asignavimų buvo patvirtintas 16-ai projektų. Tikėtina, kad projektų metu bus sukurti ir ištestuoti prototipai, kurie, pasibaigus projektui, pateks į rinką, prisidės prie dalyvaujančių projektuose įmonių augimo ir aukštos pridėtinės vertės produktų kūrimo.