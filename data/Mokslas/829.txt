Tuo pat metu buvo išleisti dar trys taip pat pigūs „Nokia 3“, „Nokia 5“ ir „Nokia 6“ modeliai jau su „Android“ operacine sistema. Tačiau „Nokia“ nebenori taikyti tik į pigių telefonų pirkėjų segmentą, todėl praėjusių metų pabaigoje pasirodė ir „Nokia 8“ modelis, kuris bando lygiuotis su kitų gamintojų flagmanais. Anksčiau, „Nokia“ vardas visiems asocijavosi su išties gero telefono įvaizdžiu. Deja, ilgą laiką būdami pirmi, „Nokia“ gamintojai užmigo ant laurų ir nepastebėjo kitų gamintojų, kurie keitėsi ir siūlė vartotojui naujoves ir inovacijas. Kai „Nokia“ atsipeikėjo, kompanija jau buvo beviltiškoje padėtyje, o ilgą laiką topuose karaliavęs vardas jau buvo niekam nebeįdomus. Tiesa, buvo bandymų prisikelti, kai „Microsoft“ dar bandė pasiūlyti „Nokia“ su „Windows“ operacine, bet programėlių trūkumas ir patrauklesnės „Android“ ar „iOS“ operacinės sistemos tiesiog nužudė „Nokia“. Man teko galimybė išbandyti atnaujintą „3310“ modelį – manau jį išgraibstė tik dėl nostalgijos legendiniam pavadinimui. Na, aparatas gal dar patiktų tiems, kurie vis dar nesugeba susitaikyti ir priimti išmaniųjų. Taip pat turėjau progą išbandyti „Nokia 6“ – puikus biudžetinis pasirinkimas, tik procesorius „Snapdragon 430“ silpnokas. Atnaujintas šių metų modelis su „Snapdragon 630“ kur kas patrauklesnis tiems, kurie nenori mokėti 1000 eurų už telefoną. „Nokia 2“ ir „Nokia 7“ modeliai mūsų rinkos kol kas nepasiekė. Bet man į rankas pateko „Nokia 8“, kuris yra galingiausias ir brangiausias iš „Nokia“ serijos telefonų šiai dienai.  Dėklas privalomas Paėmus į rankas „Nokia 8“ pirmas įspūdis – kaip čia jo neišmesti. Labai slidus, o nugarėlė dar ir labai neatspari įbrėžimams (per dvi savaites, kol bandžiau telefoną, susibraižė visa jo nugarėlė). Be dėklo šio telefono nešiotis nerekomenduoju. „Nokia 8“ turi 5.3 colių ekraną bei QHD rezoliuciją (1440 x 2560) ir yra labai kompaktiškas ir patogus. Tiesa viena ranka visgi man sunku buvo valdyti, nes jis toks slidus, kad automatiškai iš atsargumo norėjosi jį prilaikyti antra ranka. Kai kitų gamintojų flagmanai mažina nereikalingo ekrano plotą ir vis dažniau naudoja 18:9 kraštinių santykį, tai „Nokia“ kažkodėl ir toliau lieka senamadiška ir „Nokia 8“ paliko 16:9. Vientisas aliuminio lydinio korpusas su išlenktomis briaunomis puikiai prisitaiko delne, tačiau teplus paviršius, ant kurio ryškiai matosi visi pirštų antspaudai, daro telefoną ne itin patrauklų. Iš kitos pusės, kai dabar didžioji dauguma telefonui naudoja dėklą, ta išorė gal nelabai ir svarbi. Gerai, kad tradicinis ausinių lizdas vis dar paliktas (dauguma gamintojų jo atsisakė), o komplektacijoje ir ausines prideda.  Procesorius Jei išore „Nokia“ negali prilygti flagmanams, tai viduje veikiantis „Snapdragon 835“ procesorius, nenusileidžia nei „Samsung Galaxy Note 8“ nei „iPhone X“ modeliams. Paleidus „AnTuTu“ testą telefonas surinko beveik 171927 taškų. Gerai tai, kad sistema nėra apkrauta nereikalingomis programėlėmis ir naudoja naujausią bei švarią „Android Oreo“ versiją. Žvelgiant į specifikacijas „Nokia 8“ telefonas techniniais parametrais labai panašus į flagmanų žudiku tituluojamą „OnePlus 5“ modelį. Švarus „Android“, dviguba kamera, identiškas procesorius. Skiriasi tik vidinė atmintis ir RAM skaičiai. Jei mano bandomas „Nokia 8“ turi tik 4 GB RAM ir 64 GB vidinės atminties, tai anksčiau testuotas „OnePlus 5“ buvo su 8 GB RAM ir net 128 GB vidiniams poreikiams. Nors abu telefonai kainuoja beveik identiškai: „OnePlus 5“ modelis nuo 499 eurų, „Nokia 8“ kaina Lietuvoje svyruoja nuo 500 iki 599 eurų. Jei „OnePlus 5“ sukosi be priekaištų, tai nusiskundimų „Nokia 8“ modeliui turiu. Peržiūrint filmuotą vaizdo medžiagą, įrašas automatiškai pasileisdavo iš naujo, tačiau vaizdas užstrigdavo, o eidavo tik garsas. Taip pat retkarčiais neveikdavo kameros programėlė, neidavo nei nufotografuoti, nei filmuoti, todėl reikėjo perkrauti pačią programėlę arba net telefoną. Kamera vidutinės klasės Iš „Nokia 8“ kameros tikėjausi daugiau. Jei „Nokia Lumia“ modeliuose kamera buvo vienas iš geriausių telefono privalumų, tai „Nokia 8“ ja labai nusivyliau. „Nokia 8“ turi du 13MP kamerų jutiklius su „Zeiss“ optika. Vienas jutiklis juodai baltas, kitas – spalvotas (pastarasis taip pat turi optinį vaizdo stabilizavimą). „Huawei“ flagmanuose taip pat veikia du sensoriai panašiu principu ir tai pasiteisino. „Huawei Mate 10 Pro“ ar „Huawei P10“ rezultatas išties geras, o „Nokia 8“ yra kur pasistengti. Jei dienos šviesoje nuotraukos atrodydavo gerai, tai vakare darytos – labai prastos kokybės. Priekinė kamera kaip ir galinė, taip pat turi 13MP jutiklį ir galimybę filmuoti 4K raiška. Todėl vaizdo kokybė nenusileidžia pagrindinei kamerai. Tiesa, socialiniai tinklai nepalaiko 4K transliacijos, todėl vaizdas perteikiamas tik Full HD raiška. „Nokia 8“ taip pat turi „Nokia OZO spatial 360 audio“ erdvinio garso įrašimo sistemą. Tai leidžia sustiprinti filmuojamo objekto garsą, o pašalinį susilpninti. „Noka 8“ baterija yra 3 090 mAh talpos. Flagmanui su QHD ekrano raiška tai gana vidutinė baterija. Tačiau intensyviau naudojant, darbo dieną atlaikė ir per pietų pertrauką nereikėjo krauti įrenginio, kad iki vakaro neišsikrautų. Telefonas palaiko „Quick Charging 3.0“ technologiją, kuri užpildo akumuliatorių nuo 0 iki 48 proc. per 30 minučių. Vis dažniau pasirodo straipsnių, kad išmaniojo apskritai nepatartina pilnai iškrauti. Aš niekada ir nesistengiu visiškai iškrauti išmaniojo, o pasitaikius progai jį vis įkraunu. Apibendrinant, „Nokia 8“ netempia iki naujausių flagmanų kategorijos. Atnaujinta „Nokia 3310“ buvo puikus žingsnis norint atkreipti į save dėmesį, tačiau kompanijai norint sugrįžti „į žaidimą“ šiais metais bus kur pasistengti, nes konkurentai atsiplėšę gana smarkiai: dirbtinis intelektas, papildyta realybė ar didesnis kraštinių ir naudojamo ekrano ploto santykis.  „Bothie“ funkcija ar tiesioginėmis transliacijomis su vidutinės klasės kamera už flagmano kainą nelabai suviliosi. Tiesa, telefonas neturi apsaugos nuo dulkių ir vandens. Kaip gana didelį pliusą šiam modeliui, reikėtų išskirti ryškų QHD ekraną, kuris apsaugotas „Corning Gorilla Glass 5“ danga, taip pat džiugina procesoriaus darbas. Švari ir naujausia „Android“ versija privalumas, tačiau kaina (apie 600 Eur) vis dėlto per aukšta už tai, ką siūlo šis „Nokia 8“, o „DxOMark“ specialistai „Nokia 8“ kamera įvertino tik 68 taškais, kai 4 metų senumo „iPhone 6“ įvertintas net 73. Dėkoju telekomunikacijų bendrovei „Telia“ už progą išbandyti šį telefoną.