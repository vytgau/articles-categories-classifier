Japonų dirbtinio Mėnulio palydovo SELENE pateikti duomenys patvirtino, kad Mėnulyje yra 50 km ilgio ir 100 m pločio urvas. Manoma, kad tai yra lavos srauto kanalas, susiformavęs dėl vulkaninio aktyvumo maždaug prieš 3,5 mlrd. metų. Apie svarbų atradimą šią savaitę buvo paskelbta JAV mokslo žurnale „Geophysical Research Letters“. „Žinojome apie šias vietas, kurios, kaip manėme, yra lavos vamzdžiai, ... bet jų buvimas iki šiol nebuvo patvirtintas“, – ketvirtadienį naujienų agentūrai AFP sakė Japonijos kosmoso tyrimų agentūros (JAXA) mokslininkas Junichi Haruyama. Minimas požeminis tunelis Mariuso kalvų rajone padėtų apsaugoti astronautus nuo didžiulių temperatūros svyravimų ir kenksmingos radiacijos Mėnulio paviršiuje, pridūrė jis. „Iš tikrųjų urvo vidaus nematėme, tad labai tikimasi, kad jį tiriant bus atskleista daugiau detalių“, – sakė J. Haruyama. Pranešimas pasirodė Japonijai birželio mėnesį paskelbus ambicingus planus maždaug 2030 metais nusiųsti astronautą į Mėnulį. Tai pirmas kartas, kai japonų agentūra paskelbė siekianti nusiųsti astronautą toliau nei Tarptautinė kosmoso stotis (TKS). Planuojama pirmiausia 2025 metais prisidėti prie NASA vadovaujamos misijos pastatyti aplink Mėnulį skriejančią kosmoso stotį. Tai būtų didesnio ir ilgesnės trukmės NASA plano pasiekti Marsą dalis. JAV taip pat paskelbė, kad įsipareigoja nusiųsti astronautų į Mėnulį. „Sugrąžinsime Amerikos astronautus į Mėnulį – ne vien tam, kad ten paliktume pėdų ir vėliavų, bet kad padėtume pamatus, kurių mums reikia norint nusiųsti amerikiečius į Marsą ir dar toliau“, – šį mėnesį sakė JAV viceprezidentas Mike'as Pence'as. Kinija ir Indija taip pat vysto savas kosmoso programas. Lapkričio mėnesį Kinijos erdvėlaivis „Shenzhou 11“ grįžo į Žemę ir parskraidino namo du astronautus iš ilgiausios kinų misijos orbitoje. Pekinas taip pat paskelbė Marso zondo ir marsaeigio, kuriuos dešimtmečio pabaigoje nori nusiųsti į Raudonąją planetą, iliustracijas. NASA ir kitos didelės kosmoso agentūros labai stengiasi iki šio amžiaus 4-ojo dešimtmečio nusiųsti astronautų į Marsą.