Kaip rašoma portale „Techradar“, dauguma ekspertų prognozuoja, kad šiais metais pasirodęs „septintukas“ neatnešė jokių didesnių naujovių todėl, kad „Apple“ visas revoliucines naujienas pataupė kitiems metams. Dėl tos pačios priežasties spėjama, kad kitais metais ši kompanija sulaužys tradiciją ir naują telefoną pažymės ne 7S, o „iPhone 8“. Vienas iš dalykų, kurių „Apple“ neturėtų keisti – tai telefono premjera, kuri turėtų įvykti pirmą arba antrą rugsėjo savaitę. Paėmus bet kokį išmanųjį telefoną į rankas, pirmiausiai į akis krenta ekranas. Todėl tikėtina, kad „Apple“ būtent šioje vietoje bandys įdiegti ryškiausias naujoves. Šiuo metu sklando gandas, kad „aštuntukas“ turės organinių šviestukų (AMOLED) ekraną, pasižymintį didesniu kontrastu, daugiau spalvų ir, galbūt, didesne raiška. Šie ekranai šiandien yra naudojami „Samsung“ flagmanuose. Be to, ekspertai spėja, kad panašiai, kaip ir „Samsung Galaxy Edge“ modeliuose, „iPhone 8“ ekranas taip pat bus „užlenktas“ ant telefono briaunų. Šią versiją patvirtina kiti gandai, kad „Sharp“ derasi su „Apple“ dėl OLED ekranų gamybos. Dar viena tikėtina naujovė, kad naujojo „iPhone“ ekranas neturės mygtuko apačioje ir išvis neturės jokių rėmelių – visas priekinis plotas bus skirtas tik ekranui. Iš tiesų, turimos technologijos leidžia į ekraną įmontuoti pirštų atspaudų skaitytuvą, patys „Apple“ telefonų ekranai jau dabar yra jautrūs paspaudimo stiprumui. Tad visai įmanoma, kad „Home“ mygtukas gali dingti iš ekrano apačios. Dar drąsesni gandai byloja, kad taip pat panašiai bus paslėpta ir priekinė vaizdo kamera. Vis dėlto žinant telefonų gamintojų paklausą AMOLED ekranams ir jų trūkumą, daugiausiai šansų, kad kitų metų rudenį tokiais futuristiniais ekranais bus apginkluotas tik vienas iš jubiliejinio „Apple“ telefono modelių. Natūralu, kad jis bus brangesnis. Taip pat, ko gero, naujųjų „iPhone“ korpusas bus ne metalinis kaip iki šiol, bet stiklinis, tiesa, panašiai, kaip ir „Samsung Galaxy Edge“ telefonuose, aplink eis metalinis apvadas. Vėlgi, panašu, kad toks „stiklo sumuštinio“ dizainas bus panaudotas tik viename modelyje – metalinių korpusų mėgėjai taip pat turės iš ko rinktis. Beje, vis netyla kalbos, kad spalvų paletėje atsiras ryški – raudona – spalva. Visa kita liks po senovei, tad šansų, kad ausinių lizdas sugrįžtų beveik nebėra. Fotoaparatas turėtų išlikti toks pats, kaip ir šiais metais – vieno objektyvo klasikiniame „iPhone“, ir dviejų – „Plus“ modelyje. Pastarajame, abu objektyvai turėtų būti apginkluoti vaizdo stabilizatoriumi, kas reiškia dar geresnės kokybės nuotraukas ir filmukus. Kiek drąsesni gandų nešiotojai skelbia, kad jubiliejinis modelis „žengs“ į papildytosios realybės (angl. augmented reality) vandenis. Ekspertai teigia, kad telefonas mokės atpažinti objektus, patekusius į jo fotoaparato „regos lauką“ ir daryti 3D nuotraukas. Tikėtina, kad pagaliau „Apple“ į savo ragelį įmontuos ištvermingesnę bateriją ir įdiegs galimybę ją įkrauti be laidų. Ausinių jau atsikratėme, dabar beliko atsikratyti ir įkrovimo laido – visiškas laidų atsisakymas būtų tikra inovacija. Visgi drąsiausiose ekspertų prognozėse teigiama, kad taip įkraunant telefono nereikės laikyti ant įkrovimo aikštelės – „iPhone 8“ bus įkraunamas netgi per penkių metrų atstumą. Dar viena paskala apie jubiliejinį „Apple“ gaminį – kad jame bus įdiegtas akies rainelės skaitytuvas, panašus buvo „ugniniame“ „Galaxy Note 7“. Tikėtina, kad „aštuntukas“ bus apginkluotas ir išmanesne apsauga nuo vagių – gebės nuskaityti vagies pirštų atspaudus, jį slapta fotografuoti ir filmuoti, įrašyti garsą ir nustatyti vietą. Žinoma, dauguma šių gandų nepasitvirtins, o dalis naujovių bus visiškai netikėtos. Tad dar turime devynis mėnesius svajonėms ir drąsioms vizijoms kurti, kol „Apple“ jas visas sugriaus.