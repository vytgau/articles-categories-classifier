Pasak „Google“, svetainių savininkų raginimas diegti SSL sertifikatus ir naudoti saugesnį protokolą „https“ trunka jau kelerius metus. Dalis svetainių jau dabar yra pažymėtos prierašu „Nesaugi“/„Not secure“ pačios „Google“ iniciatyva, rašoma pranešime žiniasklaidai. Šiuo metu virš 68 proc. „Chrome“ srauto, naudojamo „Android“ ir „Windows“ platformų vartotojų, yra apsaugotas. „Chrome OS“ ir „Mac“ kiek daugiau – virš 78 proc. srauto. Net 81 iš 100 populiariausių svetainių jau naudoja „https“. Klysta manantys, kad svetaines su „http“ adresu tebenaudoja tik smulkios įmonės ar organizacijos. Tarp tokių yra ne tik Niujorko miestas (http://www1.nyc.gov/), ar Britų transliavimo agentūra BBC (http://www.bbc.com/), bet ir Lietuvos Respublikos Seimas (http://www.lrs.lt/). „Žinoma, saugesnio protokolo „https“ naudojimas nesuteikia šimtaprocentinės garantijos, kad lankomas puslapis yra visiškai saugus, kaip ir „http“ nėra vienintelis nesaugumo rodiklis. Tačiau SSL sertifikatas, šifruojantis siunčiamą informaciją tarp vartotojo ir lankomo puslapio serverio, suteikia daugiau saugumo, vartotojai yra labiau linkę pasitikėti tokiomis svetainėmis, ypač jei jose naudojami asmeniniai klientų duomenys. Šių duomenų saugumas aktualus ne tik apsiperkant elektroninėse parduotuvėse, bet ir lankantis įprastose informacinėse, oficialiose organizacijų bei įmonių svetainėse“, – komentuoja svetainių apsaugos nuo kibernetinių atakų sprendimo „DDoS-Guard.com“ atstovas Rokas Kudukis. Vasario viduryje „Google Chrome“ pradėjo blokuoti pačias įkyriausias reklamas internete, tarp kurių, vartotojų nuomone, yra iššokantys langai, automatiškai paleidžiami vaizdo įrašai su garsu, įžanginės reklamos, dengiančios visą ekraną be galimybės jas išjungti, dideli paveiksliukai ir kt. Šių reklamų ilgainiui turėtume matyti mažiau arba visai nebematyti. „Chrome“ šiuo metu yra populiariausia interneto naršyklė pasaulyje. „Statcounter.com“ duomenimis, 2018 m. vasarį „Chrome“ naudojosi 57,41 proc. vartotojų, „Safari“ – 14,4 proc., „Firefox“ – 5,49 proc., „Opera“ – 3,7 proc.