Tokių situacijų pasitaiko dėl įvairių priežasčių: kartais dėl gedimo kalti įrenginių naudotojai ir jokie garantiniai įsipareigojimai negalioja, bet kitais atvejais atsakomybę prisiima gamintojai. Tai dažniausiai nustatoma ekspertizės metu. „ACME Europe“ Kokybės skyriaus vadovas Darius Serba pateikia patarimų apie dažniausiai daromas klaidas, kurių išvengus, įrenginio tarnavimo laikas pailgės galbūt ne vienus metus. Antra vertus, jei įrenginys sugedo ne dėl naudotojo kaltės, tuomet visada pravartu turėti pirkimo dokumentą ir atminti, kad pirkiniams Europos Sąjungoje galioja 2 metų garantija. Nekokybiški laidai, neveikiantys USB lizdai Jeigu nuolat laidą lankstote, ištraukiate bet kaip, o ne laikydami už kištuko, nieko keisto, kad laidas nusilankstė ar nulūžo. Taip pat nederėtų jo palikti įkišto, kai įrenginys nekraunamas. Galbūt patogu į kuprinę įsimesti išorinę bateriją kartu su laidu, tačiau ilgaamžiškumo tai neprideda. Išeitis paprasta – laidus laikyti tvarkingai arba rinktis įrenginius jau su integruotais, patogiai suvyniojamais laidais. Palikti laidą įrenginyje ar jį naudoti įkrovimo metu taip pat kenkia ir USB jungčiai, kuri tiesiog išlūžta ir nustoja veikti. Baterija ilgiau tarnaus, jei 3 kartus iškrausite ją iki galo – mitas Dabar išmanieji telefonai turi kur kas daugiau funkcijų, kurioms reikia gerokai didesnio kiekio energijos nei pirmųjų rinkoje pasirodžiusių mobiliųjų. Be to, telefonu intensyviai naudojamės nemažą dienos dalį, ne tik skambiname ir rašome žinutes. Todėl nereikėtų tikėtis, kad baterija tarnaus 5 dienas kaip kažkada anksčiau. O natūralus baterijos dėvėjimasis nėra gedimas, palaipsniui trumpėjantis baterijos tarnavimo laikas – neišvengiamas. Tačiau, prie trumpėjančio baterijos tarnavimo laiko galime prisidėti ir patys. Vis dar sklando mitas, kad nusipirkus naują įrenginį, būtina jį visiškai iškrauti 3 kartus. Bateriją iškrauti iki galo nerekomenduojama, nes tuomet gali nesuveikti jos apsaugos, jeigu pastarosioms neužteks energijos. Dėl tos pačios priežasties nereiktų palikti įrenginio išsikrovusio ilgesniam laikui. Taip pat nepatartina naudoti įrenginį, kai jis įkraunamas – kenčia ne tik USB jungtis ir laidas, bet didėja perkaitimo tikimybė ilgiau naršant internete ar naudojant įvairias programėles. Atsižvelkite ir į paties įkroviklio ar jo laido kokybę. Nusilankstęs, tai įkraunantis, tai ne įkroviklis turi neigiamos įtakos baterijos tarnavimo laikui. Reikia derinti įkroviklį ir laidą Dar vienas dažnas tariamas gedimas – įkroviklis nepalaiko spartaus įkrovimo, nors parašyta, kad turėtų. D. Serba pataria atkreipti dėmesį, ar laidas palaiko greitąjį įkrovimą, ypač jeigu įsigijote jį atskirai - pastarasis turi atitikti įkroviklio parametrus, kad įkrautų įrenginį per gamintojo nurodytą laiką. Priešingu atveju, telefonas bus įkraunamas per gerokai ilgesnį laiką arba išvis nesikraus, o tik palaikys esamą baterijos įkrovimo lygį. Specialistas priduria, kad reikia atkreipti dėmesį ir į laido paskirtį. Jeigu jis skirtas tik įkrovimui, duomenų su juo į kompiuterį niekaip neperkelsite. Kiti dažnai pasitaikantys, tačiau lengvai pataisomi įrenginių gedimai Prastai veikia belaidė klaviatūra ar pelė padėta atokiau nuo kompiuterio? Patariama įrenginius laikyti arčiau vienas kito, stengtis pašalinti nereikalingus daiktus, kad neblokuotų signalo. Dar vienas tariamas gedimas, su kuriuo susiduria vartotojai kiekvieną žiemą – veiksmo-aktyvaus sporto kamera neveikia lauke. Didelė tikimybė, kad tai nėra kameros brokas, tiesiog ilgai šaltyje laikyta baterija kur kas greičiau išsenka arba visai neveikia. Geriausia ją laikyti šiltai, kad ir striukės vidinėje kišenėje, ir įdėti į kamerą tik prieš pradedant filmuoti. Galiausiai, prieš grąžinant lėtai veikiantį planšetinį kompiuterį, pirmiausiai, atlaisvinkite nors dalį vidinės atminties - jos reikia ne tik įvairiems failams laikyti, bet ir pačiam įrenginiui tinkamai funkcionuoti. Beveik pusė vartotojų sugedusių įrenginių negrąžina Anot D. Serbos, tai tik dalis kasdien daromų klaidų, galinčių pakenkti įrenginiams. Tačiau jis priduria, kad stebėtinai daug, beveik pusė vartotojų, vis dėl to prietaisų negrąžina ir nesikreipia į garantinį aptarnavimą. Pernai atlikto „Nielsen“ tyrimo duomenimis net 45 proc. visų apklaustųjų sugedusių įrenginių negrąžino. „Didžioji dalis žmonių pirkimo kvitų nesaugo ir dėl to negali grąžinti nekokybiškų prietaisų. Tyrimas taip pat atskleidė, kad dalis pirkėjų įrenginių negrąžina, nes nežino, ar tebegalioja garantija ir ar išvis ji taikoma, – teigia specialistas. - Peršasi išvada, kad žmonėms kartais trūksta žinių, kaip tinkamai naudotis vienu ar kitu įrenginiu. O savo teises jie ne visada žino ir jomis pasinaudoja.“