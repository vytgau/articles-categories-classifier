Klientų skaičius rinkoje šį ketvirti sparčiausiai augino „Bitė Lietuva“. Per ketvirtį jų didėjo 1 proc., o per metus – 1,7 proc. ir siekė 1,058 milijono. „Telia Lietuva“ klientų per ketvirtį augo 0,7 proc., o per metus – 0,5 proc. ir siekė 1,268 milijono. „Tele2“ klientų skaičius per ketvirtį augo 0,4 proc., per metus – 0,5 proc. ir siekė 1,806 milijono. Smulkieji operatoriai - „Eurocom“, „Teledema“, „CSC Telecom“ ir „Mediafon“ ir „Mediafon Carrier Service“ - užėmė 2,89 proc. rinkos, rodo ketvirtadienį paskelbti Ryšių reguliavimo tarnybos elektroninių ryšių rinkos duomenys. Įdomu tai, kad er ketvirtį daugiausiai klientų neteko „Bitė Lietuva“, kuri susumavus atėjusius ir išėjusius klientus su SIM kortelėmis prarado 2122 vartotojus. „Tele2“ fiksavo 1135 neigiamą klientų prieaugį, o „Telia Lietuva“ klientų su SIM kortelėmis turėjo 2740 daugiau, kitų paslaugų tiekėjų abonentų skaičius ūgtelėjo 517. Bendros visų mobiliojo ryšio operatorių pajamos antrąjį ketvirtį, tuo pačiu ketvirčiu pernai, išaugo 0,6 proc. iki 44,11 mln. eurų. Išankstinio apmokėjimo paslaugų pajamos per metus sumažėjo 11,4 proc. iki 9,24 mln. eurų, iš abonentų gautos pajamos ūgtelėjo 4,4 proc. iki 34,87 mln. eurų. Aktyvių SIM kortelių padaugėjo 0,8 proc. iki 4,217 milijono. Mobiliojo interneto vartojimas per ketvirtį išaugo 13 proc. Mobiliojo interneto duomenų vartojimas antrąjį šių metų ketvirtį, palyginti su pirmuoju ketvirčiu, išaugo 12,6 proc. iki 42,9 tūkst. terabaitų (TB). Vienas abonentas šiemet balandį-birželį vidutiniškai per mėnesį išsiuntė ir priėmė 6,6 gigabaito (GB) duomenų, rodo elektroninių ryšių rinkos duomenys, kuriuos paskelbė RRT. Daugiausiai duomenų suvartojo „Tele2“ klientai - antrąjį ketvirtį bendrovės išsiųstų ir priimtų duomenų kiekis sudarė 13,6 tūkst. TB duomenų (vidutiniškai vienas abonentas - 6,2 GB) ir buvo 13 proc. didesnis nei pirmąjį šių metų ketvirtį. Lietuvos radijo ir televizijos centro (Telecentro) klientų bendras duomenų kiekis per ketvirtį sumažėjo 2,1 proc. iki 11,9 tūkst. TB (83,2 GB). „Telia“ klientų suvartotų duomenų kiekis per ketvirtį padidėjo 10,6 proc. iki 9,1 tūkst. TB duomenų (4,4 GB), „Bitės“ - ūgtelėjo 9,3 proc. iki 8,1 tūkst. TB (4,2 GB). Rinkos dalyvių pajamos iš mobiliojo interneto vartojimo per metus išaugo 30,1 proc., per ketvirtį - 5,9 proc. ir antrąjį ketvirtį siekė 8 mln. eurų. „Tele2“ pagal gautas pajamas užėmė 36,7 proc. rinkos, „Telia Lietuva“ - 33 proc., „Bitė Lietuva“ - 25,4 proc., Telecentras - 4,2 procento.