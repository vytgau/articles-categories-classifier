Valstybinė žiniasklaida pirmadienį pranešė, kad du palydovus „Beidou 3“ iš Sičango paleidimo centro pietvakarinėje Sičuano provincijoje sekmadienį vakare iškėlė raketa „Long March-3B“. Kinija savo tinklą iš daugiau kaip 30 palydovų, užtikrinančių erdvinę informaciją realiu laiku ir visame pasaulyje, planuoja užbaigti iki 2020 metų. Sistema Kinijos žemyninėje dalyje ėmė veikti 2000 metais, o nuo 2012-ųjų apima Azijos ir Ramiojo vandenyno regioną. Palydovai „Beidou 3“ yra patobulinti, gali geriau sąveikauti su kitomis palydovinėmis navigacijos sistemomis. Tinklas galiausiai vykdys stebėseną ir teiks saugumo informaciją pagal Kinijos inicijuotą didžiulį tarptautinį infrastruktūros projektą „The Belt and Road Initiative“.