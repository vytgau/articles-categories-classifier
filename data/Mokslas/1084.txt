Sausio mėnesio ateities sandorių bitkoino kursas padidėjo iki 18850 JAV dolerių. Debiutinis šios virtualios valiutos kursas siekė 15 000 JAV dolerių, kai sekmadienio vakarą JAV laiku buvo pradėta prekyba šiais ateities sandoriai. CBOE tapo pirmąja iš didžiųjų pasaulio biržų, pradėjusi prekybą bitkoinais – prieštaringai vertinama skaitmenine valiuta, kurios kursas šiemet pakilo į rekordines aukštumas. Tai yra pirmoji galimybė profesionaliems prekiautojams investuoti į bitkoiną, net jei kai kurie iš jų dėl reguliavimo stokos vengia kriptovaliutos. Ateities sandoris – tai finansinis produktas, kuris investuotojams leidžia lažintis, ar valiutos kaina pakils, ar kris. Po maždaug savaitės prekybą bitkoinais ketina pradėti Čikagos prekių birža. Galimybė pradėti prekybą bitkoino ateities sandoriais atsivėrė po to, kai Prekybos prekių ateities sandoriais komisija (CFTC) JAV biržų operatoriams „Chicago Mercantile Exchange“ (CME) ir „CBOE Futures Exchange“ išdavė atitinkamus leidimus. Tuo tarpu SEC pirmadienį perspėjo investuotojus dėl rizikos, susijusios su kriptovaliutomis bei pradiniais virtualių valiutų žetonų platinimo sandoriais (ICO). „Investuotojai turi suprasti, kad iki šiol nė vienas ICO nebuvo SEC registruotas, – sakė SEC pirmininkas Jay Claytonas. – Jeigu kas nors jums sako priešingai, būkite ypatingai atsargūs.“ Tuo tarpu CBOE vadovas Edas Tilly paragino virtualios valiutos kritikus reikšti savo skepticizmą rinkoje. „Ar tai sukčiavimas, burbulas ar visa tai teisėta, ... galėsite išreikšti visas šias savo mintis skaidrioje rinkoje“, – praėjus kelioms valandoms po prekybos bitkoinų ateities sandorių pradžios sakė jis. Daugelis rinkos dalyvių bitkoiną vertina atsargiai, nes kriptovaliutos neremia nė vienas centrinis bankas ir ji neturi teisėtai nustatomo keitimo kurso.