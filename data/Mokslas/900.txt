Čiaudėjimas – tai labai staigus oro pašalinimas iš plaučių per nosį, taip išvalant kvėpavimo takus. Mokslininkai apskaičiavo, kad čiaudėjimo metu oras iš nosies iškvepiamas 4,5 metrų per sekundę greičiu. Tai – labai didelis greitis ir labai didelis spaudimas. Todėl bandyti dirbtinai nuslopinti čiaudulį tikrai nereikėtų, nes tai gali baigtis labai prastai. Čiaudėjimas yra nevalingas, todėl net jei užsiimsite nosį oras iš plaučių vis tiek bus stumiamas. Tikėtina, kad per ausies trimitą jis pateks į vidinę ausį – staigus slėgis gali net sužaloti ausies būgnelį. Tačiau tai net nėra didžiausia problema, kuri gali ištikti sulaikius čiaudulį. Pavyzdžiui, galite susižaloti diafragmą ar sinusus. Kai kurie žmonės po sinusų operacijos nekenčia čiaudėjimo, tačiau jo sulaikyti negali, nes spaudimas gali net pastumti akių obuolius į priekį. Tačiau nereikėtų pamiršti ir to, kad čiaudėjimo metu staiga pakyla kraujo spaudimas, ypač jei čiaudulį sulaikote. Tai dažnai baigiasi akyse trūkusiomis kraujagyslėmis, tačiau kraujas gali išsilieti ir smegenyse. Taip, įmanoma, kad sulaikytas čiaudulys baigtųsi insultu. Taigi, tam tikrais atvejais sulaikytas čiaudulys gali baigtis ir mirtimi, nors tikimybė, kad taip nutiks, yra labai menka. Kita vertus, ne taip jau mažai žmonių čiaudėdami susižaloja kaklus, diafragmas ir ausis. Sulaikyti čiaudulio tikrai nereikėtų, nes tai gali būti pavojinga. Dar daugiau – čiaudėjimas mums yra būtinas. Taip iš kvėpavimo takų pašalinami svetimkūniai, dulkės bei bakterijos. Čiaudėti tam tikra prasme yra sveika, o štai stengtis tai daryti tyliai – pavojinga.