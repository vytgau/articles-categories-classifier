Kontroliniai matavimai buvo atlikti pernai, skelbia Ryšių reguliavimo tarnyba, išplatinusi belaidės interneto prieigos paslaugų kokybės įvertinimo ataskaitą. Pagal 2016 m. atliktus matavimus, vidutinė duomenų gavimo sparta, palyginti su 2015 m. rezultatais, augo visuose judriojo ryšio operatorių LTE (angl. Long-Term Evolution) arba vadinamuosiuose 4G tinkluose ir buvo tokia: „Telia“ tinkle – 38,4 Mb/s, „Tele2“ tinkle – 31,7 Mb/s, „Bitė Lietuva“ tinkle – 28,3 Mb/s, ir AB Lietuvos radijo ir televizijos centro tinkle – 22,9 Mb/s. Vidutinė duomenų gavimo sparta 3G ir WiMAX tinkluose atitinkamai buvo tokia: „Telia“ 3G tinkle – 11,7 Mb/s, „Bitė Lietuva“ 3G tinkle – 7,7 Mb/s, „Tele2“ 3G tinkle – 7,1 Mb/s, Lietuvos radijo ir televizijos centro WiMAX tinkle – 4,7 Mb/s. Konkrečioje geografinėje vietovėje matavimų rezultatai gali skirtis nuo ataskaitoje pateikiamų vidutinių reikšmių. Individualūs ir aktualiausi RRT atliekamų matavimų konkrečiose geografinėse vietovėse duomenys yra viešai prieinami interaktyviame žemėlapyje, kurį galite pamatyti čia. Per 2016 metus atlikta 83 tūkst. duomenų perdavimo bandymų, kurių metu buvo įvertinta duomenų gavimo sparta LTE, 3G ir WiMAX tinkluose. Matavimai buvo atliekami naudojant RRT įrangą, sumontuotą transporto priemonėje, o matavimų rezultatai gauti važiuojant Lietuvos miestų gatvėmis bei pagrindiniais keliais. Operatoriai daugiau naujovių „Telia“ technologijų vadovas Andrius Šemeškevičius komentare DELFI rašo, kad mobiliųjų technologijų plėtra ir varžybos dėl geriausio ryšio tiekėjo Lietuvos teritoriją 99 proc. padengus 4G LTE ryšiu nesibaigia. „Kiekvienais metais nestabdomai auga apetitas mobiliesiems duomenims, todėl labai svarbu investuoti ir į ryšio spartos bei talpos didinimą. Vien pernai pastatėme daugiau nei 600 naujų bazinių 4G stočių, įdiegėme 4,5G ir VoLTE balso bei duomenų perdavimo technologijas. Jos leidžia didesniam žmonių kiekiu vienu metu siųstis didelius kiekius duomenų, neprarandat spartos“, - rašoma bendrovės komentare. Skelbiama, kad 4.5G mobiliojo ryšio technologija yra žingsnis pakeliui į 5G. „Šiuo metu paslaugoms, reikalaujančioms didesnės mobiliojo interneto spartos, visiškai pakanka esamų ryšio technologijų, tačiau netolimoje ateityje internetas sujungs ne tik žmones, automobilius, bet ir daiktus. Tam reikės visų pirma didelės talpos ir spartos“, - apibendrino A. Šemeškevičius. „Pradėjus 4G plėtrą mūsų prioritetas buvo maksimaliai padengti šalies teritoriją. Praėjusiai metais tai buvo padaryta, ir dabar „Tele2“ 4G ryšys patikimai veikia iki 99 proc. Lietuvos. Dabartinis prioritetas yra užtikrinti kuo greitesnį mobilųjį internetą. Tą darome nuo praėjusio rudens. Greitį didiname tam pasitelkę 1800 MHz dažnių juostą, kurį anksčiau naudota 2G ryšiui. Žmonės vis dažniau naudojasi 4G ir 3G ryšiu, o šis dažnis ypač tinka naujoms ryšio technologijoms, nes leidžia duomenis perduoti greičiau“, - komentare rašė „Tele2“ korporacinės komunikacijos direktorius Andrius Baranauskas. Jis dėstė, kad atsilaisvinusį dažnį bendrovė pritaikė ir 4G+ ryšio plėtrai. „Taip kartu plečiame ir dar naujesnės technologijos bei greitesnio ryšio tinklą. Pavasarį šiuos tinklo plėtros ir greičio didinimo darbus pratęsime,“ – apibendrino jis. „Kaip ir aiškindavome anksčiau, RRT daro fragmentišką matavimą, matuojant iš esmės „matavimu vairuojant“ (angl. „drive test“) principu gatvėse ir keliuose, taip pat užmiestyje. „Bitės“ tinklo plėtros strategija grindžiama vartotojų poreikiu – 80 proc. mobiliojo interneto yra naudojama patalpų viduje, pastatuose, ir didžioji duomenų dalis sunaudojama būtent miestuose. Todėl „Bitės“ tinklas labiausiai plėtojamas siekiant užtikrinti aukščiausią kokybę miestuose, pastatų viduje, tuo pačiu nuosekliai plečiant tinklą ir regionuose. Šiuo metu LTE tinklo plėtrą regionuose jau baigiame, ir jau metų viduryje „Bitės“ LTE ryšiu bus padengta arti 100 proc. Lietuvos teritorijos“, - komentavo „Bitės“ grupės Technikos vadovas Gintas Butėnas. „Yra visiškai logiška, kad pasirinktoje RRT tyrimo metodikoje Telecentro teikiamo interneto ryšio greitaveikos rodikliai negali būti aukšti. Iš RRT skelbiamo žemėlapio matyti, kad interneto greitaveika buvo matuojama ne tik miestuose ir miesteliuose, kuriuose interneto ryšį namams teikia Telecentras, bet ir užmiestyje, keliuose jungiančiuose miestus ir gyvenvietes bei panašiose neurbanizuotose teritorijose, kuriose Telecentras neteikia interneto ryšio. Natūralu, kad suvidurkinus matavimo duomenis iš teritorijų, kuriose Telecentras teikia ryšį ir teritorijų, kuriose neteikia, bendras rodiklis tapo žemesnis negu judrųjį ryšį teikiančių operatorių“, - DELFI komentavo Lietuvos radijo ir televizijos centro Komunikacijos vadovas Valdas Kaminskas. Pasak jo, greitaveika nėra vienintelis parametras, apibrėžiantis interneto ryšio paslaugos kokybę ir naudą vartotojui. „Telecentras atvirai deklaruoja, kad jo teikiamų interneto planų sparta turi viršutinę ribą (4G LTE – 30 mbps, WiMax – 10 mbps). Užtat, skirtingai nuo daugelio operatorių planų, mes neribojame siunčiamų duomenų kiekio, todėl mūsų vidutinis vartotojas per mėnesį persiunčia duomenų 17-20 kartų daugiau negu vidutinis judriojo ryšio operatorių vartotojas“, - dėstė jis.