Darinio skersmuo yra didesnis, nei Žemės, ir jis nerimsta bent jau nuo „Voyager 2“ laikų, kai šis skrido pro šalį prieš daugiau nei 30 metų. O naujos „Cassini“ nuotraukos rodo, kad šis viesulas netgi keičia spalvą. 2012 metais jis buvo melsvas, o šiemet – auksinio rusvo atspalvio. Pokyčio priežastis neaiški, bet viena hipotezė teigia, kad tai susiję su artėjančia vasaros saulėgrįža Saturno šiaurės pusrutulyje, kuri įvyks kitų metų gegužę. Didėjant viesulo apšviestumui, stiprėja fotocheminės reakcijos, kurios pakeičia cheminių junginių balansą. Nuo 1995 iki 2009 metų, kai Saturno šiaurėje buvo žiema, sūkurio spalva irgi keitėsi. Metų laikų kitimo efektai matomi ir Saturno palydove Titane. Apie tai žinoma jau kurį laiką, o naujausi stebėjimai rodo, kad metų ciklas tikrai kartojasi: artėjant viduržiemiui, pietiniame pusrutulyje aukštai atmosferoje formuojasi stiprus sūkurys. Tame sūkuryje kaupiasi įvairios molekulės, kurias suardo Saulės šviesa; apšviestumui mažėjant, jos išlieka ilgiau ir gali būti stebimos bei analizuojamos. Panašios molekulių sankaupos prieš keletą mėnesių gana staigiai pranyko šiauriniame pusrutulyje 400-500 km aukštyje virš palydovo paviršiaus. Tokie dinaminiai procesai, vykstantys aukštai Titano atmosferoje, suteikia daug galimybių patikrinti atmosferos modelius.