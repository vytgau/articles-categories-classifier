Būtent medicinoje VR technologija populiarėja žaibišku greičiu, mat jos pagalba galima efektyviau ugdyti studentus, gydyti ligonius ir padėti jiems atsigauti po sunkių traumų. Tad kaip gi virtualios realybės technologijos pritaikomos sveikatos sektoriuje? Galimybė pabėgti nuo ligoninės rutinos Ilgų dienų praleistų ligoninės palatoje nenori prisiminti nė vienas, o ypač vaikai. Ligoninėje jie kovoja ne tik su fiziniais negalavimais, bet atskirti nuo įprastos aplinkos, artimųjų ir draugų, susiduria su stresu ir kitomis psichologinėmis problemomis. Kaip teigiama pranešime žiniasklaidai, dėl šios priežasties Olandijoje buvo pristatytas startuolis „VisitU“, kuris leidžia vaikui atsidurti jam įprastoje aplinkoje. Viskas, ko reikia, tai VR akinių, į juos įstatyto telefono bei namuose, mokykloje ar kitoje pacientui įprastoje vietoje patalpintos 360 laipsnių kameros. Ši kamera vaizdą tiesiogiai perduoda į VR akinius. Tokiu būdu net ir būdami ligonėje vaikai gali labiau atsipalaiduoti ir nenutolti nuo jiems įprasto gyvenimo, stebėti savo šeimą ar nusikelti į širdžiai artimą vietą.  Streso ir skausmo mažinimas VR technologijos vis labiau populiarėja gelbėjant ligonius, kuriems reikalinga pagalba itin sunkiu gydymo laikotarpiu. Bendrovė „Samsung“ kartu su virtualios realybės studija „Start VR“ Australijoje sukūrė iniciatyvą, kuri onkologiniams ligoniams padeda kovoti su chemoterapijos gydymo metu patiriamu stresu. VR akinių pagalba pacientai gali atitrūkti nuo realybės, nukeliauti į bet kurį pasaulio kraštą bei nuveikti ką tik panorėję – šokti parašiutu, plaukioti jachta ar glostyti gyvūnus zoologijos sode. Panaši praktika vis dažniau taikoma ir malšinant pacientų patiriamą skausmą. Mat buvo pastebėta, kad VR pagalba mažinamas streso ir skausmo lygis daro teigiamą įtaką gydymo efektyvumui.  Profesinių įgūdžių tobulinimas Praėjusiais metais Londone, chirurgas Ahmedas Shafi atliko pirmąją pasaulyje onkologinę operaciją, kuri buvo tiesiogiai filmuojama 360 laipsnių kamera. Visi susidomėjusieji šį procesą galėjo stebėti per specialius VR įrenginius. Žiūrovai jautėsi tarsi esantys operacinėje, iš arti matė ne tik chirurgo bei jo komandos veiksmus, bet ir galėjo pajusti operacinėje tvyrančią atmosferą. Toks tiesioginis operacijų transliavimas pasitarnauja mokslo tikslams ir ypač gelbsti medicinos studentams, kuriems svarbios ne tik teorinės žinios, bet ir praktiniai įgūdžiai. Tokiu būdu jie gali ne tik įgauti naudingos patirties, bet ir pasiruošti ateities iššūkiams iš anksto susipažindami su savo darbo specifika.  Reabilitacija po sunkių traumų VR technologijos jau taikomos ir žmonių, kurie patyrė įvairias galvos traumas ar netgi insultą, gydymui. Praktika rodo, kad jos gali padėti pagreitinti pacientų fizinių gebėjimų atkūrimą, ką jau kalbėti apie paprastą šių technologijų naudojimą. Tai ypač svarbu reabilitacijos periodą išgyvenantiems žmonėms, mat kuo reabilitacija ankstesnė, tuo didesni šansai atgauti prarastas fizines funkcijas. „MindMotionPRO“ yra vienas tų sprendimų, leidžiančių greičiau sugrąžinti fizines pacientų jėgas. Šios programos pagalba ligoniai mankštinasi stengdamiesi judinti rankas ir pirštus. Nors ši technologija negali tiesiogiai paskatinti rankos judėti, tačiau didina ligonio dėmesį, motyvaciją ir įsitraukimą, kadangi visi žmogaus atliekami veiksmai yra ekrane ir turi garsinį bei vaizdinį atsakomąjį ryšį. Tokiu būdu, vis pasikartojančius monotoniškus judesius atlikti yra kur kas lengviau. 