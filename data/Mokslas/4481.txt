Pati naujausia tokio tipo programėlė – tai su nekantrumu laukta „Google“ naujovė „Allo“, teikianti įvairiausių pokalbių ir veiklos planavimo galimybių, rašo „The New York Times“. „Allo“ pristatoma tada, kai išmaniesiems telefonams skirtų pokalbių programėlių pasiūla ir taip didelė. „iPhone“ naudotojai dažniausiai renkasi „Apple“ siūlomą „iMessage“. Socialiniame tinkle „Facebook“ populiariausia „Facebook Messenger“, su kuria konkuruoja SMS žinučių programėles išstumianti pokalbių paslauga „WhatsApp“. Negalima pamiršti ir „Slack“ – įmonėse dažnai naudojamos grupinių pokalbių priemonės, o 2013-aisiais dar pasirodė ir „Google Hangout“. Taigi, iš viso šešios programėlės. Ar verta naudoti šitiek programėlių? Šis klausimas buvo pateiktas Didžiosios Britanijos antropologui Robinui Dunbarui, tiriančiam žmogaus biologinių (t. y. mentalinių) ir socialinių aspektų tarpusavio ryšius. Anot mokslininko, visi atlikti tyrimai leidžia daryti išvadą, kad daugelis žmonių yra pajėgūs palaikyti ryšius ir kartkartėmis bendrauti su 150 kitų asmenų, bet artimi santykiai, deja, galimi tik su penkiais. „Jei naudojamų programėlių skaičius viršys artimų draugų skaičių, ką nors teks paaukoti“, – tvirtina R. Dunbaras. Jis taip pat pastebi, kad skirtingos pranešimų mainų programėlės skiriasi savo paskirtimi. Pavyzdžiui, jaunimas neretai drovisi plepėti per „Facebook“, todėl privačių pokalbių programėlė „WhatsApp“ jauniems žmonėms gali pasirodyti patrauklesnė. Dabar pažiūrėkime, kokias išvadas galima padaryti po penkių dienų programėlės „Allo“ naudojimo, ir palyginkime ją su tomis, kurios mažiausiai nuo jos skiriasi – „Google Hangout“, „Apple iMessage“ bei „Facebook Messenger“. Apibendrinus visus trūkumus ir privalumus, nepatartina siųstis programėlės „Allo“ visų pirma todėl, kad taip išgirtas sumanusis dirbtinio intelekto asistentas nepasirodė labai naudingas. Visgi jei „Allo“ bus patobulinta, „Google Hangouts“ turėsime pamiršti. Nenaudingas asistentas Visų pirma, reikia tarti porą žodžių apie pačią „Allo“. Apie šios programėlės išleidimą „Google“ pranešė dar gegužę. Ją pristatant buvo akcentuojama technologijų pažanga einant dirbtinio intelekto tobulinimo keliu. Senoji programėlė „Hangouts“ ir toliau bus pasiekiama, tik pagal specifiką ji bus patogesnė kaip vaizdo konferencijų ir pranešimų mainų įmonėse įrankis. Kad būtų lengviau suprasti „Allo“ ir ypač dirbtinio intelekto asistento veikimo principą, pamėginkite įsivaizduoti biure besimalantį praktikantą, vis bandantį ištaikyti progą įsiterpti į bendrą pokalbį. Taigi, asistentas išanalizuoja įvestus arba padiktuotus pranešimus ir, kai pasirodo tinkama, automatiškai sugeneruoja frazes, kurias galbūt galite rinktis kaip atsakymus, arba „Google“ paieškos pasiūlymus, padėsiančius atlikti užduotis. Kalbantis su kitu asmeniu asistentas taip pat gali pasiūlyti įvairios pagalbos. Pavyzdžiui, jei ištarsite „Gal nueikime šį vakarą į kiną?“, asistentas kaipmat nukreips į „Google“ rodomų filmų paieškos puslapį arba pasiūlys atsakyti fraze „Žinoma. Kada?“ arba „Negaliu.“ Dabar pereikime prie tų „Allo“ ypatumų, kurie gali pasirodyti ypač erzinantys. Jei asistentas gauna komandą ieškoti vakare rodomų filmų, jis juk turėtų pateikti filmų ir jų seansų laiko sąrašą. Bet taip nėra. Asistentas pateikia vien filmų sąrašą ir tik palietus konkretaus filmo pavadinimą galima tikėtis išvysti, kada jis rodomas. Deja, gali iškilti ir daugiau nepatogumų. Pavyzdžiui, palietus konkretaus filmo pavadinimą, galite būti informuoti, kada jis rodomas kokiame nors kino teatre, kuris jums visiškai ne pakeliui. Ar čia pagalba? „Allo“ visada bando nuspėti, kokį atsakymą galėtumėte parašyti į tam tikrus pasirodančius pranešimus, klausimus arba net nuotraukas. Jei pasirodo nuotrauka, programėlė paprastai bando identifikuoti, kas joje pavaizduota, o tada sugeneruoja siūlomą reakciją. Tad jei bus atsiųsta, pavyzdžiui, šuns nuotrauka, „Allo“ pasiūlys sušukti „Nuostabu!“ Ši funkcija taip pat sukėlė tam tikrų nepatogumų. Mat nusiuntę draugui ant automobilio sėdynės susirangiusio katinėlio nuotrauką galite sulaukti atsakymo „Koks meilutis automobilis.“ Argi čia svarbus automobilis? Be to, kaip turėtų atrodyti automobilis, kurį būtų galima pavadinti meilučiu? O štai jei nusiųsite draugui savo šuns augintinio atvaizdą, „Allo“ gali teisingai nustatyti šuns veislę ir pasiūlyti atsakymą „Puikus valų korgis pembrukas!“ Atrodytų, jokių klaidų, bet ar galėtumėte tikėtis štai tokios natūralios žmogaus reakcijos. Taigi, kol kas dirbtiniu intelektu paremta „Allo“ pagalba labai abejotina, todėl jei būčiau įmonės vadovas, ieškantis sau pagalbininko, tokio kaip „Allo“, ko gero, nesisamdyčiau. Bet visgi mandagiai paprašyčiau kandidato vėl kreiptis įgijus daugiau patirties.  Su pokalbiais susiję trūkumai Kiekviena pranešimų mainų programėlė turi tam tikrą paskirtį. „Allo“ labiausiai primena „Facebook Messenger“, „iMessage“ ir „Google Hangouts“. Visoms išvardytoms programėlėms būdingas savitas braižas, kuriamas naudojant lipdukus ir jaustukus. Palyginus „Messenger“, „iMessage“, „Hangouts“ ir „Allo“ iškilo tam tikrų įžvalgų, kuriomis neprošal pasidalyti. - „iMessage“, „Hangout“ ir „Messenger“ veikia mobiliuosiuose įrenginiuose bei kompiuteriuose. „Allo“ kol kas galima paleisti tik „Android“ ir „iOS“ mobiliaisiais įrenginiais, nors, anot „Google“, ketinama išleisti ir kompiuteriams skirtą „Allo“ versiją. - „iMessage“ ir „Messenger“ palaiko trečiųjų šalių programėles ir papildo jas tokiomis funkcijomis kaip pinigų pervedimas draugui neatsitraukiant nuo pranešimų rašymo. „Google“ nėra numačiusi pasirūpinti „Allo“ ir kitų programėlių suderinamumu. - „Messenger“ siūlomas didesnis lipdukų pasirinkimas. „Allo“ asortimentą sudaro tik 25 variantai. - „Facebook“ eksperimentuoja bandydama įdiegti vadinamuosius pokalbių robotus, su kuriais būtų galim a pasikalbėti apsiperkant arba išsikviečiant taksi per „Uber“. „Allo“ asistentas sugeba greičiau atsakyti ir paranka tinkamesnius atsakymus nei „Facebook“ pokalbių robotai. - „iMessage“ lipdukai patys smagiausi. „iMessage“ lipdukus galima įterpti į pranešimą arba užklijuoti ant nuotraukos ir nusiųsti draugui asmenukę, papuoštą, tarkim, nupieštais ūsais. Naudodami „Allo“, lipdukus galėsite siųsti tik kaip atskirus pranešimus. - Programėlė „Hangout“ labai panaši į „Allo“, tik neturi asistento. „Allo“ siūlo daugiau smagių lipdukų, tarp kurių ir raumeningas geltonas nepadoriai besikraipantis bulius. Pagrindinis šių dviejų programėlių skirtumas tas, kad „Hangout“ adresatų sąrašas yra susijęs su „Google“ pašto paskyra, o į „Allo“ adresatai įkeliami iš įrenginio telefonų knygelės. Apibendrinant galima pasakyti, kad „iMessage“ ir „Messenger“ siūlo daugiau funkcijų nei „Allo“. Pagrindiniai „Allo“ trūkumai – galimybės kalbėtis naudojant kompiuterį nebuvimas ir nesuderinamumas su trečiųjų šalių programėlėmis bei žaidimais, papildančiais pranešimų mainus naudingomis funkcijomis. Pristatydama „Allo“ „Google“ bando išsiskirti neprilygstamomis dirbtinio intelekto galimybėmis. Nei „Messenger“, nei „Allo“ dirbtinis intelektas kol kas neblizga, bet „Google“ asistentas nuo pat pradžių atrodo teikiantis vilčių. Privatumas, bet ne visiškas atsiribojimas Galų gale metas pereiti prie privatumo. Sunku pasakyti, ar „Allo“ pasiteisins, kaip visiškai saugi priemonė, kol programėle dar kaip reikiant nesusidomėjo šifravimo ekspertai. Kol kas galima pasakyti tik tiek, kad, pavyzdžiui, „Apple iMessage“ garantuoja visišką šifravimą, t. y. pranešimas užšifruojamas, kai siunčiamas iš įrenginio, ir lieka užšifruotas, kol per „Apple“ serverį nukeliauja iki gavėjo. „Google Hangouts“ ir „Facebook Messenger“ tokio visapusiško šifravimo negarantuoja, todėl per serverį perduodamą pranešimą įmanoma perskaityti. Pagal numatytąsias nuostatas visiško „Allo“ šifravimo funkcija yra išjungta, kadangi serveriuose pranešimas turi būti perskaitytas, nes kitaip dirbtinio intelekto funkcija neveiks. Visgi „Allo“ naudotojai galės nustatyti inkognito režimą, kuriuo vykdomas visiškas šifravimas, ir dalyvauti privačiuose pokalbiuose, panašiai kaip naudodami privačiuoju režimu veikiančią žiniatinklio naršyklę. Dirbtinio intelekto funkcija inkognito režimu, žinoma, neveikia. Taigi, „Allo“ užtikrina didesnį privatumą nei „Hangouts“ ar „Messenger“, nors pagal numatytąsias nuostatas ji ne tokia saugi kaip „iMessage“. Reikia kitos versijos Būtų tikrai neblogai sulaukti tokios „Allo“ versijos, kuri veiktų kompiuteriuose ir kurios dirbtinis intelektas pasižymėtų gilesnėmis įžvalgomis. Deja, šiuo metu su „Allo“ asistentu sutaupyti laiko nepavyks: jis neefektyvus nei planuojant veiklą, nei per pokalbius. „Google“ praneša, kad algoritmai ir toliau tikslinami, todėl ilgainiui „Allo“ asistentas neabejotinai patobulės. Kai „Allo“ asistentas veiks nepriekaištingai, bus galima be gailesčio ištrinti iš įrenginio programėlę „Hangout“. Tik būtina suprasti, kad „Allo“ asistento tobulėjimas neįsivaizduojamas be didelio būrio naudotojų, nepamirštančių pateikti atsiliepimų. Dabar asistentui pačiam reikia pagalbos, todėl kiekvienas mieliau renkasi kompetentingą patarėją.