Pranešime rašoma, kad „Tele2“ taps pirmuoju operatoriumi Lietuvoje, kurio 4G tinkle bus atliekamas toks bandymas. „Šiandien dauguma mūsų vartotojų prisijungę būtent prie 4G tinklo, kuris dengia 99 proc. Lietuvos. Visi jie, įdiegus naująją sistemą ir išbandžius ją mūsų tinkle, galės gauti įspėjamuosius pranešimus – tai padidins mūsų klientų saugumą“, – sakė Valerijus Kovzanas, „Tele2“ technikos direktorius. Perspėjimo žinutės siunčiamos informuojant gyventojus apie ekstremalias oro sąlygas ar kitus pavojus. Vienu metu jas gali gauti visi pasirinktoje teritorijoje esantys vartotojai, taip pat – ir ne Lietuvos piliečiai. Iki šiol įspėjamieji GPIS pranešimai (Cell broadcast – CB) buvo siunčiami koriniu (2G/GSM) ir 3G/UMTS tinklais, o 4G ryšiu besinaudojantys vartotojai pranešimų negaudavo, nes 2012 m. Priešgaisrinės apsaugos ir gelbėjimo departamento (PAGD) įdiegta sistema nebuvo suderinta su tuomet tik pradėta diegti 4G technologija. Tačiau ypač sparti 4G plėtra ir žaibiškai išaugęs pastarosios technologijos populiarumas lėmė, kad daugumos vartotojų įspėjimai nepasiekia, mat jie naudojasi būtent 4G tinklu. Šiuo metu PAGD vykdo perspėjimo ir informavimo sistemos atnaujinimą, leisiantį informuoti gyventojus ir 4G tinklais. „Tele2“ jau atliko visus parengiamuosius darbus, leidžiančius siųsti žinutes 4G tinkle, ir atnaujino savo sistemas pagal GPIS reikalavimus. Be to, įvykdyti parengiamieji testavimo darbai – visi jie rodo, kad perspėjimo sistema 4G tinkle veikia sėkmingai. Šiandien vyksiantis sistemos bandymas yra pats masiškiausias ir skirtas įsitikinti, kad ji gali vienu metu išsiųsti didelį kiekį žinučių. Telefonų su iOS operacine sistema savininkai įspėjimo žinutes gaus be papildomų nustatymų. „Android“ operacinę sistemą naudojančių telefonų savininkams gali reikėti aktyvuoti papildomus nustatymus. Sėkmingai pasibaigus šios dienos bandymui „Tele2“ 4G tinklas jau šį mėnesį bus paruošas siųsti įspėjamąsias žinutes.