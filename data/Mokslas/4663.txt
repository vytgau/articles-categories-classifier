„Likus mažiau nei mėnesiui iki misijos pabaigos „Rosetta“ didelės raiškos kamera parodė, kad zondas „Philae“ yra tamsiame plyšyje ant Čuriumovo-Gerasimenkos kometos“, – sakoma pareiškime. ESA paskelbė skalbyklės dydžio kosminio zondo nuotrauką. Joje matyti ant grublėto kometos paviršiaus nutūpęs aparatas, kurio viena koja yra pakibusi. Zondo „Philae“ nuotrauka padaryta iš kosminio aparato „Rosetta“ rugsėjo 2 d. iš 2,7 km atstumo OSIRIS foto kamera. Žemę vaizdai pasiekė po dviejų dienų, likus vos kelioms savaitėms iki oficialios istorinės misijos pabaigos. „Likus vos vienam mėnesiui iki „Rosetta“ misijos pabaigos, esame labai laimingi, kad pagaliau mums pavyko nufotografuoti „Philae“ ir pamatyti (zondą) taip nuostabiai detaliai“, – OSIRIS foto kameros grupės narė Cecilia Tubiana (Sesilija Tubiana), kuri pirmoji pamatė šias nuotraukas, savo pareiškime. 1,3 mlrd. eurų kainavusi „Rosetta“ misija buvo patvirtinta 1993 metais, o 2004 metais buvo paleistas zondą nešantis kosminis aparatas. 2014 metų rugpjūtį, įveikusi 6,5 mlrd. kilometrų atstumą, „Rosetta“ pasiekė Čuriumovo-Gerasimenkos kometos orbitą. Dar po 3 mėnesių „Rosetta“ į kometą paleido 100 kilogramų sveriantį zondą. Zondo nusileidimas nebuvo visiškai sklandus: „Philae“ nesugebėjo prisitvirtinti harpūnais prie kometos ledinio paviršiaus ir triskart nuo jo atšoko, kol galiausiai nutūpė arti skardžio, dėl kurio metamo šešėlio aparato saulės baterijos gaudavo mažiau energijos negu planuota. Iki šiol jo tiksli nutūpimo vieta niekam nebuvo žinoma. „Šis nuostabus atradimas pasiektas pačioje ilgų varginančių paieškų pabaigoje, – sakė misijos vadybininkas Patrickas Martinas (Patrikas Martinas). – Mes jau galvojome, kad praradome „Philae“ visiems laikams. Neįtikėtina, kad paskutinę valandą mes tai nufotografavome“. Vis dėlto prieš nutrūkstant ryšiui su zondu, jo akumuliatorių energijos išteklių pakako maždaug 60 val. trukusiems tyrimams. „Philae“ pasiuntė į Žemę daug duomenų, o vėliau persijungė į budėjimo režimą. Praėjus septyniems mėnesiams, 2015 metų birželio 13 dieną, zondas „ Philae“ atsibudo, užmezgė ryšį su Žeme, o liepą nutilo visiems laikams.