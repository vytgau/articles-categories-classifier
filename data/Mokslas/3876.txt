Vis dėlto lietuviai išleidžia gerokai mažiau nei vidutinis žemyno gyventojas. „Lietuvos pašto“ rinkos tyrimų vadovė, elektroninės komercijos ekspertė Edita Jurkienė įvardino kelias priežastis, kurios stabdo elektroninės prekybos plėtrą šalyje. „Pirmiausia esame gana maža šalis ir mums nėra labai sunku nuvažiuoti į parduotuves ir tas prekes pažiūrėti, pasimatuoti ir patikrinti, ar mums jos tinka. Galbūt viena iš priežaščių, kuri paspartintų elektroninę prekybą, būtų daugiau aiškesnių grąžinimo sąlygų ir palengvintas grąžinimas“, – pasakojo Edita Jurkienė. Be to, neretai pasitaiko atvejų, kai siunčiantieji iš trečiųjų šalių, pavyzdžiui Kinijos, atidarę siuntinį netenka amo, mat prekė būna nė nepanaši į užsakytąją. Deja, tokią prekę, atskleidžia ekspertai, grąžinti būtų itin sunku. Valstybinės vartotojų teisių apsaugos tarnybos Vartotojų konsultavimo, asmenų aptarnavimo ir komunikacijos skyriaus vedėja Giedrė Nenartavičiūtė teigia, kad pirkėjams sąlygos pirkti elektroninėje erdvėje dažnai netgi palankesnės nei perkant fizinėje. Patys prekybininkai aiškina, jog vis dar jaučia klientų baimes ir nuolat jas seka, reaguoja bei prisitaiko. Pavyzdžiui, kuria fizines prekių grąžinimo vietas ar padeda klientams užpildyti sudėtingas grąžinimo formas. Pažiūrėję videoreportažą, sužinosite, ar iš tikrųjų sunku grąžinti nusipirktą prekę iš elektroninės parduotuvės ir kokias teises turi vartotojai pirkdami internetu.