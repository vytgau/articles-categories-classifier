Nemažai įspūdingų kadrų pasirodė ir po „Apollo“ misijų – pradedant Neilo Armstrongo bato įspaudu Mėnulio regolito dulkėse, baigiant lipnia juosta apklijuotu Mėnulio visureigiu. Tačiau Mėnulis ir tolimoji Žemė dar niekada nebuvo įamžinta kadruose, kuriuos užfiksavo japonų zondas Kaguya. Jis aplink Mėnulį skriejo ir darbavosi nuo 2007 m. rugsėjo iki 2009 m. birželio. „Planetary Society“ paskelbė daugiau kaip 450 didelės raiškos nuotraukų, taip pat pirmą HD vaizdo siužetą, kuriuos paviešino Japonijos aeronautikos ir kosmoso agentūra JAXA. Japonų zondas Kaguya sukrečiančias Mėnulio ir Žemės nuotraukas darė dviem 2,2 megapikselio spalvotomis HDTV fotokameromis. 