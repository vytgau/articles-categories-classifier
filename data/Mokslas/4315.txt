„Lapka BAM“ (Lapka Breath Alcohol Monitor) priklauso „Lapka“ jutiklių serijai, kurioje yra ir dar vienas produktas, skirtas tirti aplinkos poveikį. Modernų minimalistinį papuošą primenančio alkotesterio dizaineris rusas Vadikas Marmeladovas norėjo sukurti tokį daiktą, kuriuo naudotis nebūtų gėda net James'ui Bondui. Gamintojai giriasi pasirinkę keraminį prietaiso korpusą: esą tai netipinis sprendimas elektroninių prietaisų rinkoje. Polipropileno vidus apsaugo prietaise esančią elektroniką nuo drėgmės, kuri į prietaisą patenka nuolat pučiant į jį šiltą orą. Projektą įgyvendino bendrovė „Promwad“, kurianti įvairius elektroninius prietaisus. Rusijoje, (Maskva) įsikūrusios bendrovės pardavimų ir gamybos komandos, kurios neseniai atsikraustė ir į Vilnių. Baltarusijoje (Minskas) įsikūrę bendrovės dizaineriai. Bendrovė turi gamybos padalinį Kinijoje, taip pat pardavimų padalinį Kopenhagoje. Tobulas dizainas Dizainui galima duoti penkis balus, nes prietaisą siūloma rinktis iš kelių spalvų: skaidrų, raudoną, baltą, juodą ir keraminį juodą. Apgalvotas ne tik jo dizainas, kuriam daug kas negaili pagyrų, bet ir įpakavimas. Iš nuotraukų galite matyti, kad stilinga juoda dėžutė lygiai taip pat stilingai atsidaro. Ji atverčiama kaip knyga, kurioje surašyta istorija: „Ji pasižiūri į juodą prietaisą savo delne. Jis gražus, galingas ir subtilus – tereikia vieno rankos judesio tam, kad jis taptų nematomu. Ji suspaudžia jį delne ir pakelia prie lūpų. Papučia ten, kur susijungia nykštys ir smilius. Nuleisdama ranką, ji atgauna kvapą ir žiūri, kaip jos iškvėpimas tapo informacija.“ Ieškant informacijos, kaip naudotis „Lapka BAM“ šios eilutės būdavo parodomos pirmiausia. Dešinėje galima matyti prietaisą, gražiai įpakuotą, tačiau norint jį išsiimti, teks pavargti: parašyta kur nuplėšti. Kai tai padarote, dėžutė jums „pasako“, kad „dabar jis tavo“. Ir išties, išvadavus iš transportavimui labai patogios stangrios kempinės, galima ieškoti informacijos, kaip jį įjungti.  Paprastumo įsikūnijimas naudotojui „Lapka BAM“ prietaiso turėtojas per keletą sekundžių parsisiunčia programėlę, kurią galima rasti ir „App Store“ ir „Google Play“ programėlių parduotuvėse. Prietaisas veikia su didžiąja dalimi „Android“ išmaniųjų, „iPhone“ telefonais, planšetėmis „iPad“ ir „iPod touch“, kuriam reikalinga „iOS 7“. Tada jau galima čiupti alkotesterį ir sugniaužus jį delne pūsti. Jis turėtų patogiai tilpti į vidutinio dydžio delną – kaip tvirtinama instrukcijose, lūpos neturi liestis prie paties prietaiso – tik prie pirštų, kurie sugniaužę alkotesterį. Papūtus, programėlė paprašo įvesti vardą ir elektroninį paštą. O vėliau jau galima pabandyti pūsti ir atlikti tikruosius bandymus. „Lapka BAM“ turi galimybę saugoti ir kitų žmonių duomenis su jų vardais. Taigi visi vakarėlio svečių „rezultatai“ gali suplaukti į elektroninį paštą kartu su rekomendacijomis, ką daryti. „Lapka BAM“ yra bevielis prietaisas – jam nereikalinga jokia sinchronizacija su išmaniuoju prietaisu per „Bluetooth“ ar kitokius ryšius. Iškvėpimu programėlė įjungiama, ir prasideda matavimas.  Puikiai veikė su „iPhone“ DELFI alkotesterį išbandė dviem telefonais: pirmiausia bandymai buvo atlikti su „Google“ pristatytu „LG Nexus 5x“ telefonu, o vėliau „iPhone 6s“, tačiau neabejotinai su pastaruoju telefonu bandymai buvo sėkmingesni. Kaip rašoma bendrovės puslapyje, tai yra su „iPhone“ suderinamas prietaisas, tačiau vėlesniuose pranešimuose teko aptikti ir „Android“ operacinę sistemą turinčių telefonų. Alkotesterį su „iPhone 6s“ bandęs Kristoforas sakė, kad „Programėlė yra paprasta ir nereikalauja daug veiksmų: atsisiunti, žinai, kad reikės pateikti tik minimalius duomenis, kad nereikės jungtis per feisbuką, ar kad nereikės reitinguoti. Viskas paprasta ir patogu“, – pasakojo Kristoforas. Jis teigė, kad norint naudotis alkotesteriu taip pat nereikia daug vargti: „įsijungi programėlę ir pasiėmęs prietaisą į jį paputi, o telefono ekrane matai atsakymą. Jei naudojimasis būtų sudėtingesnis, tai tikriausiai džiaugsmas pranyktų.“ Vienintelis dalykas, ko Kristoforui pritrūko, – naudojimosi istorija, pagal kurią jis galėtų apibendrinti savo mėnesio statistiką ir pasidaryti išvadas apie alkoholio suvartojimo kiekį. Jis tvirtino, kad, pakrovus bateriją, prietaisas veikė neįkrautas bent kelias savaites. „Jį naudodavau tik atsiminęs, taigi jis puikiai veikė dvi savaites pakartotinai neįkrautas.“ Kaip mini gamintojai, baterija turėtų tarnauti bent 2-3 mėnesius – kas tiek laiko jį reikėtų įkrauti. Jame įdiegtas elektrocheminis platinos elementų jutiklis, kuris esą yra tiksliausia technologija alkoholio kiekiui nustatyti: esą ji matuoja preciziškai ir atitinka policijos taikomus išpučiamo oro analizės standartus. Kristoforas nėra pūtęs į profesionalų alkotesterį, tačiau yra bandęs įvairių kitų, kuriais prekiaujama Lietuvoje. „Jo rezultatus apibūdinčiau taip: esu naudojęs kitų, Lietuvoje parduodamų alkotesterių. Lyginant jų duomenis ir patirtį su šio alkotesterio parodymais, sakyčiau, kad duomenys yra gana tikroviški, pakankamai tikslūs. Išgėrus alaus bokalą ir palaukus 20 minučių, jis rodo 0,3 promiles, dar po keliasdešimt minučių rodomų promilių kiekis sumažėja“, – sakė Kristoforas. Tvirtinama, kad alkotesteris „Lapka BAM“ gali suklysti apie 15 proc. – tai esą yra menkas paklydimas lyginant su kitais rinkoje esančiais panašiais prietaisais. Po trejeto metų naudojimo prietaisą galima pabandyti sukalibruoti, ir jis turėtų veikti kaip veikęs. Gamintojas teigia, kad jutikliai yra sukurti dažnam naudojimui, tačiau jų tikslumas sumažėja, kai alkotesteris naudojamas itin dažnai – po 5-7 kartų gamintojas siūlo palaukti apie pusę valandos ir vėl galima imtis bandymų. Po 20-30 bandymų tą patį vakarą, prietaisas turi pailsėti per naktį. Ši prietaiso trūkumą pastebėjo ir Kristoforas: „Kai prietaisu naudojasi du žmonės, tai dar panašu į tiesą, tačiau pirmą vakarą jį bandėme su 6-7 draugais. Deja, keliaudamas iš rankų į rankas jis pradėjo rodyti neadekvačius duomenis. Alkoholio nevartojusiam žmogui rodė promiles, o tas, kuris buvo tik tik išgėręs gurkšnį, „Lapka BAM“ rodė nulį promilių. Panašu, kad jo negalima naudoti grupiniam girtumo patikrinimui“, – teigė Kristoforas. Dar vienu prietaiso trūkumu jis laiko tai, kad norint pamatuoti alkoholio kiekį kraujyje reikia turėti ir telefoną, ir išmanųjį prietaisą. „O kas, jei vieno kurio nors nėra po ranka?“ Paklaustas, ar pasikliautų šiuo prietaisu, Kristoforas tikino, kad pasitikėti „Lapka BAM“ alkotesteriu jam būtų sunku: „Aš jį vertinau kaip paprastas vartotojas, kuriam šis prietaisas galėtų būti naudingas. Tačiau nebūčiau linkęs juo pasitikėti – per šį laiką to jis neužsitarnavo, nors ir veikė gana tiksliai.“ Kristoforas teigė, kad pasitikėjimo neįkvėpė net bandymai apgauti „Lapką“, nors ši provokacijoms nepasidavė. Kristoforas pabandė valgyti obuolį, gerti kefyrą, girą, nealkoholinį alų: „Lapka“ atsilaikė ir promilių neparodė. „LG Nexus 5X“ istorija kitokia Nors programėlės instaliavimas buvo gana paprastas ir „Android“ operacinėje sistemoje (programėlė parduotuvėje randama paprastai), jau nuo pat pirmo papūtimo „Lapka BAM“ privertė pasijausti nejaukiai: blaivas žmogus, kramtęs gumą, įpūtė apie 0,3 promilės. Tuo metu kilo mintis, kad jei jau guma turi tokį poveikį, tai ką bus galima kalbėti apie alkoholį. Vakarėlio metu, alkotesterį bandė gana daug žmonių, tačiau rezultatai labai nuvylė. „Lapka BAM“ rodė, švelniai tariant, nuo realybės nutolusius duomenis: juos galite pamatyti telefono ekrano kopijose. Taip, prietaisas buvo bandytas iškart išgėrus alkoholio. Mažesnį promilių kiekį jis parodė kiek palaukus. Deja, tai nepadarė duomenų labiau suvokiamų: apie 20 promilių mirtiną alkoholio kiekio kraujyje dozę viršija 4-5 kartus. Jau vien tą vakarą, prietaisą bandant trims žmonėms, vieną kartą jį reikėjo įkrauti. Su „Android“ operacinę sistemą palaikančiu telefonu jį krauti reikėdavo po vieno vakaro naudojimo, antraip kitą vakarą prietaisas ir programėlė nesusišnekėdavo. Sunkumų kilo ne tik dėl matavimo duomenų tikslumo bet ir dėl paties pūtimo: Kristoforas sakė, kad visi prietaisą bandę žmonės sugebėjo išpūsti tinkamą oro kiekį ir pamatuoti alkoholio kiekį kraujyje, tačiau man ir mano draugams tai padaryti ne visada pavykdavo. Beveik pusė bandymų buvo nesėkmingi, nes reikėdavo pūsti gana stipriai ir pakankamai ilgą laiką. Peršasi išvada, kad šis prietaisas gali būti nesuderinamas su „LG Nexus 5x“ išmaniuoju telefonu arba gali prasčiau veikti su „Android“ operacine sistema. Gal jį reikėtų priskaičiuoti prie tų technologijų, kurios puikiai veikia su „Apple“ produkcija ir ne taip puikiai su kitomis operacinėmis sistemomis. Išvados: kažin ar galima pasitikėti Kristoforo išvada buvo aiški: prieš sėsdamas į automobilį, jis tikrai „Lapka BAM“ nepasitikėtų. Jo patikimumą sumažina ir bandymai, atlikti su „Google“ pristatytu telefonu. Taigi klausimas, ar verta mokėti nemenkus pinigus: keraminė juoda „Lapka“ kainuoja – 199 dolerius (180 eurų), o lengvesnės – po 99 dolerius (apie 90 eurų).