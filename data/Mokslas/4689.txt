Pranešime žiniasklaidai rašoma, kad specialioje kapsulėje meteorologiniu oro balionu pakeltas Lietuvos simbolis – Vytis ir paketas su ąžuolo gilėmis. Tokie meteorologiniai balionai pakyla iki 40 kilometrų aukščio, kur kas aukščiau nei skraido keleiviniai lėktuvai. Vyčio ir gilių kelionė į stratosferą bus filmuojama ir fotografuojama iš kapsulės vidaus. Kartu bus fotografuojami panoraminiai Lietuvos vaizdai – iš pradžių iš paukščio skrydžio, o vėliau ir iš stratosferos. Prie projekto įgyvendinimo prisidėjo „Tele2“. Įmonė suteikė mobilųjį telefoną, kuris užfiksuos visos kelionės vaizdus. Pasiekus maksimalų aukštį, balionas susprogs, o kapsulė parašiutu nusileis žemyn. Pagal kapsulėje įrengtą radijo švyturį akcijos organizatoriai suras kapsulę, ir per pagrindinį renginį – „Lituaniconą“ – pristatys filmuotą bei fotografinę medžiagą iš skrydžio, bei kosmose buvojusį Vytį ir giles. „Lituaniconas“, kuriame bus pristatyti Vyčio ir gilių skrydžio į stratosferą rezultatai, nuotraukos bei vaizdo medžiaga, vyks rugsėjo 17 d. Vilniuje, Socialinių mokslų kolegijoje, Kalvarijų 137E. Įėjimas į renginį – nemokamas.