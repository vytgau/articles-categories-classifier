Pasak „Symantec“, ši grupė, praminta „Dragonfly 2.0“, gavo prieigą prie tam tikrų energetikos objektų Jungtinėse Valstijose, Turkijoje ir Šveicarijoje operacinių sistemų ir „dabar iš esmės gali sabotuoti šias sistemas arba perimti jų kontrolę, jei nuspręstų tai padaryti“. „Symantec“ nesusiejo „Dragonfly 2.0“, kuri, kiek žinoma, veikia jau kelerius metus, su jokia konkrečia šalimi. Tačiau kiti kibernetinio saugumo analitikai ir JAV vyriausybė sako, kad „Dragonfly“, kuri dar žinoma kaip „Energetic Bear“, šaknys yra Rusijoje ir ji yra susijusi su Rusijos vyriausybe. Pasak „Symantec“, yra žinoma, kad „Dragonfly 2.0“ kelerius pastaruosius metus buvo nusitaikiusi į Vakarų infrastruktūrą ir bandė gauti prieigą prie kompiuterinių sistemų. Tačiau paskutiniais metais ji „itin daug dėmesio“ ėmė skirti energetikos sistemoms, pareiškė „Symantec“ ir pridūrė, kad šių metų pirmąjį pusmetį grupės rengiamų įsilaužimo bandymų padaugėjo. „Tai aiškiai yra patyrusi puolimo grupė, – pažymėjo „Symantec“. – „Dragonfly“ grupė, regis, nori sužinoti, kaip veikia energetikos objektai, ir ji taip pat yra suinteresuota pati gauti prieigą prie operacinių sistemų. Taigi dabar ši grupė jau galbūt gali sabotuoti šias sistemas arba perimti jų kontrolę, jeigu nuspręstų tai padaryti.“