Japonijos kosminių varžybų komanda „Hakuto“ pirmadienį pristatė mėnuleigį, skirtą ateinančiais metais įvyksiančiam konkursui „Lunar XPRIZE“, kurį remia „Google“. Japonų mėnuleigis yra 58 cm ilgio ir 36 cm aukščio, o sveria vos 4 kg. Tokio mažo svorio aparatą pagaminti pavyko naudojant naujausią anglies pluošto medžiagą, kuri paprastai naudojama lėktuvų gamyboje. Kiekviename mėnuleigio rate įdiegti varikliai, kad jis galėtų sklandžiai manevruoti Mėnulio paviršiuje. „Lunar X PRIZE“ konkursą bendrovė „Google“ paskelbė 2007 m., siekdama paskatinti verslininkus kurti naują prieinamų kelionių į Mėnulį erą. Konkurso, kuris įvyks kitais metais, dalyviai turi nutupdyti privačiai finansuotą mėnuleigį Mėnulyje. Aparatas Žemės palydove turi nuvažiuoti 500 metrų ir parsiųsti į Žemę didelės raiškos nuotraukų ir vaizdo medžiagos. Pirmoji komanda, kuriai pavyks sėkmingai įvykdyti šią misiją, gaus 20 mln. dolerių (apytikriai 18 mln. EUR) prizą.