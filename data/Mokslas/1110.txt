Skelbiama, kad tai yra bene pirmas kartas pasaulyje, kai stambi finansų institucija pereina prie tokios technologijos. Australijos vertybinių popierių birža (ASX) – aštunta didžiausia pasaulyje – ketina pakeisti dabar naudojamą CHESS sistemą naująja technologija, kad apdorotų akcijų pirkimo ir pardavimo sandorius. ASX vadovas Dominicas Stevensas sakė, kad toks sprendimas „pavers Australiją vieną iš finansų rinkos inovacijų lyderių“. „Nors mums dar reikia nemažai nuveikti, šiandieninis pranešimas žymi svarbų istorinį žingsnį šioje kelionėje“, – pabrėžė jis. „Blockchain“ technologija atsirado kartu su bitkoinais 2009 metais. Ji leidžia informaciją apie sandorį išsaugoti pačiame tinkle be jokio tarpininko, t.y., nėra jokios trečiosios šalies, kuri saugotų įvykdytų sandorių įrašus. Iš esmė tai chronologinė atliktų sandorių istorija. Pastaraisiais metais šia technologija itin domisi bankų sektorius, nes ji turi potencialą leisti saugiai sekti transakcijas ir vesti tikslią pinigų, nekilnojamojo turto ir kitų aktyvų apskaitą. „Iš tiesų ji padidina efektyvumą nepakenkdama saugumui, todėl bankai domisi tokia naujove“, – sakė „Bell Potter“ bankų sektoriaus analitikas TS Limas. ASX planuoja daugiau detalių apie tai, kaip sistema veikia ir kada ji gali būti paleista, pristatyti kovą.