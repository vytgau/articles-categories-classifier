Ekspertai ragina žmones nedelsiant pasikeisti slaptažodžius. Skelbiama, kad prieš kelias dienas pranešta apie didelės apimties duomenų nutekinimą, ir dabar išsiaiškinta, kad tarp 1,4 mlrd. pašto adresų ir slaptažodžių yra ir lenkų vartotojų duomenys. Tarp jų yra 13,2 mln. elektroninio pašto ir slaptažodžio porų su domenu .pl. O iš viso lenkiškų elektroninio pašto adresų yra 10,5 mln. Tai reiškia, kad maždaug 2,7 mln. paskyrų atveju yra žinomas daugiau nei vienas slaptažodis. Nutekintų duomenų analizė rodo, kad tarp jų yra ir 3347 slaptažodžiai prisijungti prie pašto adresų su domenais .gov.pl, sejm.gov.pl, .prezydent.pl, .ingbank.pl, .pzu.pl ir .orlen.pl. Verta paminėti, kad lenkų internautai itin mėgsta lengvai atspėjamus slaptažodžius – „123456“, „123456789“, „12345“, „polska“, „111111“ ar „1234“. Kaip skelbta anksčiau. Estijos informacinės sistemos administracijos (RIA) Atsako į incidentus departamentas (CERT) maždaug 200 tūkst. estų per darbdavius informavo apie jų socialinių tinklų paskyrų slaptažodžių nutekinimą, pranešė visuomeninio transliuotojo ERR naujienų portalas. Kaip sakė CERT vadovas Klaidas Magi, CERT dabar informavo visas kompanijas ir organizacijas, kurių elektroninio pašto adresai baigiasi „.ee“, ir paprašė jų informuoti savo darbuotojus. Tokių žmonių yra beveik 200 tūkstančių.