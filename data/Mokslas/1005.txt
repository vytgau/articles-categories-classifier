Popieriaus gamybos įmonė „Qianwei Fengsheng Paper Company“, įsikūrusi Čianvėjuje, pietvakarinėje Sičuano provincijoje, bendradarbiaudama su Kinijos didžiųjų pandų apsaugos ir tyrimų centru, išrado būdą perdirbti pandų išmatas ir ėdesio liekanas į tualetinį popierių, popierines servetėlės ir kitus namų apyvokos daiktus, trečiadienį rašė vietos žiniasklaida. Šie gaminiai greitai pasirodys Kinijos rinkoje ir bus dalis „pandų išmatų“ produktų serijos, ant kurių įpakavimo puikuosis bambukus graužianti juodai balta panda. „Jie pasirūpina mūsų atliekomis“, – dienraščiui „Chengdu Business Daily“ sakė Huang Yanas, didžiųjų pandų tyrimų centro tyrėjas. Huangas Yanas valstybinei naujienų agentūrai „Xinhua“ sakė, kad viena suaugusi panda kiekvieną dieną palieka po 10 kg išmatų ir kad jose esama daug nesuvirškintų bambukų plaušų. Be to, pandos maitindamosi kiekvieną dieną palieka 50 kg kitokių bambukų atliekų, nes yra įpratusios nugraužti minkštąją bambukų ūglių dalį, o plaušingąją – išspjauti. Gaminant popierių iš neapdorotų bambukų ūglių tenka mechaniškai atskirti plaušus, o pandos virškinimo trakte toks procesas įvyksta natūraliai, žarnynui pasisavinant iš ėdesio fruktozę ir kitas medžiagas, „Xinhua“ sakė popieriaus gamybos kompanijos prezidentas Yang Chaolinas. Kompanija pandų išmatas porą kartų į savaitę surinks iš trijų pandų rezervatų Sičuane. Išmatos toliau bus virinamos, pasterizuojamos ir paverčiamos popieriumi. Prieš paleidžiant į prekybą gaminiai bus tikrinami, ar neliko bakterijų. Viena „pandų išmatų“ popierinių servetėlių dėžutė kainuos 43 juanius (5,5 euro). „Ir pandos, ir mes gauname, ko norime, – sakė Yangas Chaolinas. – Tai abipusiai naudinga.“