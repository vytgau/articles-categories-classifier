Demoniškas virusas, pavadintas „Popcorn Time“ (nemaišyti su tokio pačio pavadinimo filmų piratavimo programa), kaip ir visi „ransomware“ tipo kenkėjai, apkrečia kompiuterį ir užšifruoja jame esančius duomenis. Tada vartotojas gauna pranešimą, kad norėdamas atgauti savo informaciją, jis turi susimokėti viruso kūrėjams vieną bitkoiną, prilygstantį beveik 725 eurams. Jei vartotojas tokios sumos neturi arba yra bjauraus būdo, jam pasiūloma alternatyva – nusiųsti nuorodą su užkratu savo pažįstamiems ar draugams. Galiausiai jeigu bent du iš tokiu būdu apkrėstų žmonių susimokės išpirką, niekšiškai pasielgęs vartotojas taip pat atgaus savo duomenis. Virusą internete pastebėjęs hakeris pseudonimu MalwareHunter sako, kad visomis kitomis savybėmis „Popcorn Time“ neišsiskiria. Kenkėjas apkrečia kompiuterį, tada slaptai nuo vartotojo po truputį užšifruoja kietajame diske esančius duomenis ir galiausiai parodo pranešimą, kad reikia susimokėti. Visgi tas aspektas, kad vietoje pinigų galima tapti Judu Iskarijotu ir apkrėsti kitus žmones, padaro šį virusą išskirtiniu. „Šis modelis primena finansinės piramidės ar daugiapakopio marketingo schemą. Manau, kad draugų kompanija galėtų apturėti „įdomią“ diskusiją, bandydama išsiaiškinti, kuris jų yra tas išdavikas“, – sako Kevinas Butleris, kibernetinio saugumo bei virusų specialistas iš Floridos universiteto. Kibernetiniai nusikaltėliai pastaruoju metu labai pamėgo išpirkos reikalaujančius virusus. Kai kurios grupuotės netgi būna įsteigusios „pagalbos linijas“, kur galima derėtis su niekadėjais dėl išpirkos dydžio. Tačiau „Popcorn Time“ eina dar toliau ir bando paliesti žemiausius žmogaus instinktus – kibernetinio saugumo mokslininkus ypatingai domina šis nusikaltėlių „išradingumas“. „Blogiečiai“ visai neprastai uždirba iš tokio tipo virusų, todėl dalį lėšų jie skiria tyrimams bei naujų apgaulės metodų kūrimui. Šiandien netgi kibernetiniai nusikaltėliai kuria inovacijas“, – pažymi Jeremiah Grossmanas, kibersaugumo įmonės „SentinelOne“ atstovas. Vis dėlto kol kas atrodo, kad „Popcorn Time“ kenkėjiškas kodas nėra iki galo išbaigtas ir jis yra apkrėtęs dar nedaug kompiuterių. Todėl kol kas neaišku, ar jo kūrėjų sugalvotas plitimo mechanizmas bus pakankamai efektyvus ir greitas. Išpirkos reikalaujančių virusų kūrėjai dažniausiai yra linkę bendradarbiauti ir tobulinti vieni kitų „kūrinius“, todėl tikėtina, kad jei pradinė „Popcorn Time“ versija nebus sėkminga, greitai bus ištaisytos jo klaidos ir tada turėsime rimtą bėdą internete.