Pekinas būgštauja, kad Kinijos interneto vartotojus pernelyg smarkiai veikia užsienio įtaka. Kinija dabar privalo sukurti savo enciklopediją, kuri galėtų formuoti visuomenės nuomonę, sakoma projekto vykdomojo redaktoriaus Yang Muzhi pranešime, praėjusį mėnesį paskelbtame Kinijos mokslų akademijos tinklapyje. Savo pernai parašytame straipsnyje jis sakė, kad Kinijoje prieinama „Wikipedia“ ir Didžiosios Britanijos „Encyclopaedia Britannica“ yra potencialios konkurentės, o naujuoju projektu bus siekiama jas pralenkti. Šis projektas, kuriam vadovaus valstybinė kompanija „China Publishing Group“, „privalo turėti kiniškų ypatybių“, rašė jis. Pasak Yang Muzhi, naujoji interneto enciklopedija būtų „šalies kultūrinio ir technologinio vystymosi simbolis“, išplėsiantis Kinijos minkštąją galią ir tarptautinę įtaką. Kitaip nei „Wikipedia“ ir jos kiniška versija „Baidu Baike“, kurias rašo savanoriai ir kurios gali būti nuolat redaguojamos, naujasis kinų projektas, patvirtintas 2011 metais, bus kuriamas tik profesionalų. Pranešama, kad iki šiol prie naujosios enciklopedijos kūrimo jau prisidėjo per 20 tūkst. mokslininkų ir akademikų. Tikimasi, kad iki 2018-ųjų, kai bus paleistas šis projektas, enciklopedijoje bus daugiau kaip 300 tūkst. straipsnių. Naujoji interneto enciklopedija bus paremta spausdinta enciklopedijos versija, išleista 1993 metais. Antrasis jos leidimas, pasiekiamas per specialų terminalą, pasirodė 2009-aisiais. Naujausia enciklopedijos versija pasirodys internete, o vėliau bus išleistas ir spausdintas jos variantas. Kinijoje yra per 700 mln. interneto vartotojų, tačiau 2015 metų ataskaita, kurią parengė demokratijos vystymąsi ir laisvę remianti JAV organizacija „Freedom House“, rodo, kad šios šalies interneto politika suvaržyta labiausiai iš 65 tirtų valstybių. Nustatyta, kad padėtis geresnė net Irane ir Sirijoje. Šalyje veikia įvairios interneto cenzūros priemonės, bendrai vadinamos „Didžiąja ugniasiene“. Pekinas tvirtina, jog to reikia, kad būtų užtikrintas nacionalinis saugumas. Be specialios programinės įrangos, padedančios apeiti griežtus apribojimus, Kinijoje nepasiekiami tokie tinklapiai kaip „Facebook“ ir „Twitter“. Šie interneto puslapiai blokuojami dėl turinio ar jautrumo. Neseniai Pekinas išleido naują interneto laisvę ribojančią priemonę, kad kinai, besilankantys naujienų portaluose, naudotų savo tikruosius vardus. Naujasis apribojimas įsigalios birželio 1 dieną.