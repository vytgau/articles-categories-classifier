Kinų bendrovė ZTE yra pakankamai autoritetingas žaidėjas Kinijos rinkoje, o pastaraisiais metais gamintoja aktyviai veržiasi ir į kitų šalių rinkas. Norėdamas pritraukti daugiau dėmesio Kinijos prekinis ženklas Las Vegase vykusioje technologijų parodoje CES 2017 pristatė išmanųjį telefoną „ZTE Hawkeye“ (angl. sakalo akis). „ZTE Hawkeye“ išankstinis užsakymas prasideda trečiąjį šių metų ketvirtį „Kickstarter“ svetainėje. Naujiena kainuos apie 199 JAV dolerius. Išmanusis telefonas suteiks galimybę prasukti ilgus internetinių svetainių ir meniu puslapius žvilgsniu, naudojant jutiklius, stebinčius naudotojo akių judėjimą. Taip pat ZTE žada, kad telefoną galima bus valdyti ir balsu. Kita intriguojančia „ZTE Hawkeye“ funkcija taps dėklas su lipniu galiniu skydeliu, kuris užtikrins patikimą sukibimą su bet kokiu paviršiumi, įskaitant stiklą ir veidrodį. Tad telefoną galima bus „prilipinti“ prie bet kokio paviršiaus, pavyzdžiui, prie veidrodžio ryte valantis dantis, tam, kad tuo pačiu galėtume žinias pažiūrėti. Prietaiso tikslios specifikacijos nebuvo paskelbtos, tačiau kūrėjai pažadėjo 5,5 colių įstrižainės 1920×1080 taškų raiškos ekraną, pirštų atspaudų jutiklį, lizdus „microSD“ bei dviems SIM kortelėms, dvigubą galinę kamerą, talpią bateriją su greito įkrovimo technologija, „Hi-Fi“ garso lustą ir „Android 7.0 Nougat“ operacinę sistemą.