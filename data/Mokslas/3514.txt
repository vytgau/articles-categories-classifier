90-metė monarchė drauge su 95 metų sutuoktiniu princu Philipu oficialiai atidarė šį Londono centrą, tarp kitų garbingų svečių buvo ir Britanijos finansų ministras Philipas Hammondas. „Kibernetinės atakos, su kuriomis susiduriame, dažnėja, jos tampa didesnės ir sudėtingesnės “, – sakoma iš anksto paskelbtame Ph.Hammondo kalbos tekste. „Per pirmuosius tris savo veiklos mėnesius NCSC jau atrėmė 188 atakas“, – sakoma jame. Finansų ministras pažadėjo „investuoti reikalingus išteklius“ ir ragino su išpuoliais prieš verslininkus ir privačius asmenis kovoti „komandos pastangomis“. Šis centras yra vienas lapkritį atskleistos 1,9 mlrd. svarų (2,24 mlrd. eurų) vertės vyriausybės strategijos elementų, padėsiančių kovoti su kibernetinėmis grėsmėmis. Siekdama sustiprinti saugumą, vyriausybė naujajame centre sukūrė 100 darbo vietų, kurias užims komandiruoti nuolatinius darbus turintys privačiojo sektoriaus darbuotojai. Edinburgo kunigaikštis pajuokavo, kad svarbu „nusamdyti daugiau žmonių, kurie nėra (gimę) anksčiau už internetą“, – nurodo NCSC tviteryje. Šis Londono centras yra Britanijos žvalgybos agentūros GCHQ dalis. Naujosios įstaigos tikslas yra įdiegti tokias prevencines priemones kaip didesnė valstybinių tinklapių ir elektroninio pašto paskyrų apsauga. Per centro atidarymo ceremoniją agentūros vadovas Robert Hanniganas pasakė, kad „šį rytą atverčiamas naujas beveik 100 metų trukusios GCHO tarnybos šaliai skyrius“. Centro NCSC darbuotojai taip pat ruošiasi atremti didelę „1-os kategorijos“ kibernetinę ataką kuri tikėtina anksčiau ar vėliau, interviu laikraščiui „The Sunday Times“ sakė jo vadovas Ciaranas Martinas. Jis apkaltino Maskvą, kad ši taikosi į politines institucijas ir parlamentines organizacijas per incidentus, „kuriuos puikiai įrodė mūsų tarptautiniai partneriai“. „Per pastaruosius dvejus metus būta kardinalaus Rusijos agresijos pokyčio kibernetinėje erdvėje“, – sakė jis laikraščiui. C.Martino komentarai primena tai, kad JAV žvalgybos agentūros kaltina Maskvą kišimusi į prezidento rinkimus lapkritį, kaip tik dėl to buvusi administracija paskelbė sankcijų Rusijos agentūroms. Kibernetinėmis atakomis prieš vyriausybių departamentus siekiama išgauti informacijos apie politiką, ypač energetikos bei diplomatijos srityse, be to valstybių remiamomis atakomis prieš bendroves gali būti bandoma pavogti intelektinės nuosavybės, sakė C.Martinas.