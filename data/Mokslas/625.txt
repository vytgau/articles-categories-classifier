Bet ar jiems pilotai pasako apie padėties rimtumą? O gal tiesa nuslepiama, siekiant išvengti panikos? Iš tikrųjų, viskas priklauso nuo pilotų ir situacijos. Kad ir kokios tos techninės problemos būtų, daugeliu atveju įgula turi bent keletą minučių priimti reikiamus sprendimus, kad lėktuvą pavyktų nutupdyti kiek įmanoma saugiau. Per tą laiką reikia paruošti ir keleivius – priminti saugumo taisykles, juos nuraminti, patikrinti, ar visi yra prisisegę saugos diržus. Tačiau pilotai taip pat yra žmonės, jie taip pat išsigąsta ir kritinėse situacijose reaguoja kiek kitaip nei yra išmokę. Ar jie pasakytų keleiviams tikrąją situaciją? Atsakymas daugeliu atveju yra teigiamas. Turėdami galimybę pilotai (dažniausiai kapitonas) paaiškina keleiviams, kas nutiko ir ką bus bandoma padaryti. Apie lėktuvo sudužimo galimybę net neužsimenama, nes iki paskutinės akimirkos pilotai vis tiek stengsis orlaivį nutupdyti saugiai. Ši informacija keleiviams pateikiama kiek įmanoma šalčiau, be emocijų – panika lėktuve tikrai nepadėtų niekam. Pavyzdžiui, vieno skrydžio virš Suomijos metu pilotas keleivius informavo: „Ponios ir ponai, mums teks neplanuotai leistis Temperėje. Lėktuvas dega. Ačiū“. Tačiau kartais pilotai pabrėžia situacijos rimtumą ir labai gąsdinančiais žodžiais, kad keleiviai viską priimtų pakankamai rimtai, nepradėtų filmuoti, žvalgytis, kelti triukšmo ir kitaip trukdyti kitiems. Yra žinoma, kad ne vienu atveju pilotai keleivių prašė pasimelsti. Įdomu tai, kad šveicarų pilotai turi neformalų susitarimą, jog prieš neišvengiamą sudužimą bus ištarti žodžiai „viso gero visiems“. Jie gali būti pasakyti ir keleiviams, bet gali būti ištarti ir tiesiog radijo ryšiu. Šios tradicijos yra laikomasi iki šiol – tokia nerašyta taisyklė yra perduodama iš lūpų į lūpas. Jo įgyvendinimas buvo užfiksuotas 1970 metais prieš sudūžtant „Swiss Air“ lėktuvui. Kita vertus, kartais pilotai keleivius išgąsdina net kai padėtis nėra visiškai rimta. Internete žmonės dalijasi tokiais pilotų žodžiais: „Ponios ir ponai, priekyje yra didžiausias audros debesis kokį tik kada esu matęs. Prašau, prisisekite saugos diržus. Įgula, pritvirtinkite visus daiktus ir atsisėskite“ „Ponios ir ponai, į mus ką tik pataikė žaibas“ (žaibas, beje, problemų dažniausiai nesukelia, todėl neaišku, kam buvo reikalinga ši žinutė) „Labas vakaras. Danguje matome audros debesis, vėjas pučia nepalankia kryptimi. Teks kilti labai stačiai, jums bus sunku laikytis už savo sėdynių“