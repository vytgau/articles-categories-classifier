„Alphabet" priklausantis internetinių vaizdų portalas „Youtube" artimiausiu metu leis savo naudotojams transliuoti tiesiogines transliacijas iš mobiliųjų telefonų, siekiant konkuruoti su analogišką funkciją seniau įdiegusiu „Facebook", skelbė „Reuters". Tačiau bent kol kas ši paslauga bus siūloma tik labiau žinomiems „Youtube" naudotojams - tam, kad galėtų tiesiogiai transliuoti iš telefono, naudotojo kanalas turės turėti bent 10 tūkst. prenumeratorių. Mobilieji telefonai bus dar patogesni internetui naudoti, mano „Tele2“ atstovas spaudai Andrius Baranauskas. „Tiek verslas, tiek privatūs žmonės galės lengviau su savo sekėjais bendrauti, pavyzdžiui, Andrius Tapinas, kuris turi „Laisvės TV“ šiame socialiame tinkle“, - kalbėjo jis. Pašnekovas primena, kad įvairios medijos kovoja dėl vartotojo dėmesio, kuris turi tik 24 valandas, o telefonas atkovoja jo vis daugiau. „Didžiausias tiesioginių transliacijų internetu privalumas – interaktyvumas. Galimybė tiesiogiai bendrauti su konkrečia auditorija, tai yra tais, kam iš tiesų rūpi jūsų kuriamas turinys, yra itin naudinga unikalaus turinio kūrėjams, pavyzdžiui, prekės ženklams ar blogeriams“, - komentavo „Telia“ technologijų ir produktų vadovas Edvardas Linkevičius. Jis primena, kad „YouTube“ yra antras pagal populiarumą socialinis tinklas pasaulyje, turintis daugiau nei milijardą naudotojų, o „Telia“ klientai Lietuvoje daugiausia mobiliųjų duomenų sunaudoja būtent žiūrėdami video per „YouTube“. „Išplėstos galimybės tiesiogiai transliuoti gyvai per „YouTube“ dar labiau prisidės prie eksponentiškai augančio mobiliųjų duomenų naudojimo Lietuvoje. Pavyzdžiui, vien per 2016 metus mobiliųjų duomenų vartojimas „Telia“ tinkle išaugo daugiau nei per pusę, lyginant su 2016 metais, - priminė E. Linkevičius. - Apskritai šis „YouTube“ žingsnis dar kartą parodo, jog svarbiausiu dalyku ir augimo varikliu internete tampa kokybiškas, reikalingas ir įdomus turinys.“ Pašnekovo nuomone, ši naujovė aktuali sekėjų turintiems ir kokybišką turinį kuriantiems Lietuvos video tinklaraštininkams - vlogeriams. „Pavyzdžiui, kompiuterinių žaidimų entuziastai galės lengvai pasiekti užsienio auditorijas su savo žaidimų apžvalgomis, o muzikos mylėtojai galės per „YouTube“ tiesiogiai stebėti pasaulinių apdovanojimų ceremonijas“, - vardijo jis. „Pastaruoju metu pastebime, kad sparčiai populiarėja tiesioginės transliacijos ar dalinimasis vaizdais realiuoju laiku, pavyzdžiui, „Facebook“ transliacijos arba „Snapchat“. Manome, kad naujos „Youtube“ paslaugos pristatymas dar labiau padidins galimybes vartotojams stebėti populiarių žmonių ar vlogerių gyvenimą tuo pat metu, kai įvykiai vyksta. Prognozuojame, kad tokia galimybė didins duomenų srautą ir vienu metu prie šių transliacijų jungsis tūkstančiai žmonių“, - dėstė „Bitės“ atstovė spaudai Žana Jakevičienė. „Youtube" taip pat paleido funkciją, pavadintą „Super Chat" - šios funkcijos pagalba susimokėję naudotojai galės išskirti savo pranešimus iš kitų. Bet kuris naudotojas, žiūrintis transliaciją, turės galimybę nusipirkti pažymėtus pranešimus, kurie kelioms valandoms bus patalpinami į geriausiai matomas diskusijų lango vietas. Tiesioginės interneto transliacijos tampa vis svarbesne rinkos dalimi, o kompanijos visomis išgalėmis siekia gauti teises transliuoti tokius renginius kaip „Grammy" muzikos apdovanojimai ar „Oskarai". „Youtube" gyvas transliacijas savo portale paleido dar 2011-aisiais, tačiau „Facebook" aplenkė juos mobiliųjų transliacijų srityje, kur 2015-aisiais pristatė „Facebook Live" funkciją. Tuo tarpu socialinis tinklas „Twitter" tokio pobūdžio transliacijas pradėjo pernai.