Pranešime žiniasklaidai skelbiama, kad 4,7 colio įstrižainės „iPhone 7“ kaina Lietuvoje prasidės nuo 769 eurų, o 5,5 colio įstrižainės „iPhone 7 Plus“ – nuo 909 eurų. Nuo šiol pirkėjai galės rinktis net iš 5 įrenginio spalvų, o mažiausios talpos telefonai turės 32 GB vidinės atminties. Naujausius „Apple“ telefonus Lietuvoje bus galima įsigyti visose autorizuotose „Apple“ produkcijos pardavimo vietose: „iDeal“, „iDream“, „Topo centras“, „Mobili linija“, „iShop“, „Avitela“, „Pigu.lt“, „Technorama“ ir „Elektromarkt“. Penktadienį, rugsėjo 16 d., šiose pardavimo vietose prasideda išankstiniai patobulintų išmaniųjų telefonų užsakymai. O rugsėjo 23 d. dalis platintojų rengs naktinius ir ankstaus ryto produktų pristatymus. Naujuose įrenginiuose bus įdiegta pati naujausia „iOS 10“ operacinė sistema, o stabilesnė kamera turės optinę nuotraukų stabilizavimo sistemą. Ji praleis 50 proc. daugiau šviesos ir gebės daryti daug kokybiškesnes bei ryškesnes nuotraukas su net 3 kartus ilgesniu išlaikymu. „iPhone 7 Plus“ turės net dvi kameras: vieną plačiaformatę 28 mm (tokia pati yra ir „iPhone 7“), kitą – 56 mm. Kritikai teigia, kad šių telefonų nuotraukos kokybe nenusileis atliktoms DSLR fotoaparatais. Naujoje telefonų kartoje „Apple“ pristato stereo garso sistemą, kurioje vienas garsiakalbis yra išmaniojo aparato viršuje, kitas – apačioje. „Retina HD“ ekranas tapo 25 proc. šviesesnis, o naujos kartos procesorius „A10 Fusion“ telefoną „iPhone 7“ pavertė 40 proc. greitesniu už ankstesnius jo analogus. Maža to, atnaujinti „Apple“ telefonai turės dar geresnes baterijas, kurios prailgins įrenginių naudojimo laiką net iki 2 val. 