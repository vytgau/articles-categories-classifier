Mokslininkai priėjo prie išvados, kad visi Žemės gyventojai po Fukušimos avarijos gavo tokią dozę radiacijos, kiek jos gaunama kartą darant rentgeno nuotrauką. Tai labai mažas kiekis, nes kiekvienais metais žmonės visame pasaulyje atliekant rentgeno ir kompiuterinės tomografijos tyrimus gauna gerokai daugiau radiacijos. Avarija Fukušimos jėgainėje įvyko 2011 metų kovo 11 d., 9 balų pagal Richterio skalę žemės drebėjimui sukėlus cunamį. Tuomet ištekėjo didelis kiekis radioaktyvaus vandens, ir maždaug 80 proc. radioaktyvių medžiagų nusėdo vandenyne ir ašigaliuose. Pagrindinis radiacijos šaltinis buvo cezis-137. „Tikrai nereikia jaudintis“, - sako Vienoje vykusio Europos geologinių mokslų sąjungos metinio susitikimo dalyvis, Norvegijos oro tyrimų instituto mokslininkas Nikolaos Evangeliou. „Mes nustatėme, kad kiekvienas iš mūsų gavome papildomai rentgeno nuotraukai prilygstančią radiacijos dozę“, – sakė jis. Ši komanda atliko pirmąjį pasaulyje tyrimą dėl Fukušimos avarijos paskleistos radiacijos. Didžiąją dalį duomenų jie gavo iš Visuotinio branduolinių bandymų uždraudimo sutarties organizacijos, kuri naudoja pasaulinį radiaciją aplinkoje matuojančių stotelių tinklą. Tam, kad paskaičiuotų biologinį radiacijos kiekį, kurį sukaupia žmogaus audiniai, mokslininkai naudoja vienetą, vadinamą sivertu. Po Fukušimos avarijos vidutinis žmogus gavo 0,2 milisiverto radiacijos. Palyginkime: vidutinis žmogus, kuriam daromos rentgeno nuotraukos, per metus gauna maždaug 2,7 milisiverto radiacijos. Viena standartinė rentgeno nuotrauka prilygsta maždaug 0,1 milisiverto, o kompiuterinės tomografijos tyrimas – 15 milisivertų. Palyginkime: tam, kad žmogui pasireikštų spindulinė liga, jis turi gauti tūkstantį milisivertų (vieną sivertą) radiacijos. Netoli Fukušimos jėgainės gyvenę žmonės gavo 1-5 milisivertus radiacijos, o toliau gyvenantieji – vidutiniškai 0,5 milisiverto. Radiacija smarkiau paveikė aplinką aplink Fukušimos elektrinę. Pranešama, kad gerokai sumenko paukščių, vabzdžių ir žinduolių įvairovė. Be to, maždaug 160 tūkst. žmonių buvo priversti palikti savo namus. Avarijos pasekmių likvidavimo darbai vyksta iki šiol ir dar truks dešimtmečius. 