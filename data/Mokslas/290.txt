„SoFi“ labai ypatinga žuvis. Tiesą sakant, net ne žuvis, o į žuvį neįtikėtinai panašus nuotoliniu būdų valdomas povandeninis robotas, po vandeniu atliekantis labai svarbią misiją – stebintis povandeninį pasaulį ir renkantis duomenis apie vandens taršą. Tyliai nardydamas tarp koralinių rifų ir žuvų pulkų, šis Masačusetso technologijos instituto mokslininkų sukurtas prototipinis robotas kol kas tyliausias ir tobuliausias iš visų iki tol sukurtų. Dažniausiai tokie tyrimams naudojami povandeniniai robotai pritaisomi prie laivų ar varomi propeleriais, tad sutrikdo natūralų gamtos ritmą, keldami triukšmą išbaido žuvis. „SoFi“ unikali ir tuo, jog gali daryti itin kokybiškas nuotraukas. Jomis pasirūpina roboto priekyje įdiegta kamera. Anot kūrėjų, naras su „Super Nintendo“ konsole šią robotizuotą žuvį kontroliuoja iš maždaug 21 metro atstumo. Be to, „SoFi“ – kaip tikrų tikriausia žuvis – gali plaukti visomis kryptimis. Mažiau nei 2 kilogramus sveriantis robotas iki 18 metrų gylyje gali plaukioti iki 40 minučių.