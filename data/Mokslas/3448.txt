Europos Sąjungos duomenų apsaugos institucijos nėra patenkintos neseniai paskelbtais „Microsoft“ pakeitimais „Windows 10“ programinės įrangos privatumo nustatymams ir duomenų rinkimui, rašo zdnet.com. „Microsoft“ pasiūlyti „Windows 10“ privatumo nustatymai ekranams pasirodė pakankami Šveicarijos duomenų apsaugos institucijai tiek, kad nuspręsta atsisakyti ieškinio prieš „Microsoft“ dėl duomenų rinkimo ir telemetrijos. Visgi, ES esančios 28 duomenų apsaugos institucijos, žinomos kaip „29 straipsnio darbo grupė“ paskelbė, kad nori matyti „Microsoft“ išaiškinimus, kokius asmeninius duomenis bendrovė renka ir kaip jie yra panaudojami, taip pat išaiškinti ir galimą jų panaudojimą reklamai. „Atsižvelgiant į tai, kas buvo išdėstyta anksčiau, bus vertinama atskirai nuo nacionaliniu lygiu vykdomų tyrimų rezultatų, net ir atsižvelgiant į siūlomus „Windows 10“ pakeitimus, darbo grupė tebėra susirūpinusi dėl vartotojų asmeninių duomenų apsaugos lygmens", - rašoma komentare „Reuters“. Prancūzijos nacionalinė duomenų apsaugos komisija CNIL pernai liepą nurodė „Microsoft“ „nustoti rinkti pernelyg didelės apimties duomenis ir stebėti vartotojų naršymą be jų sutikimo“. Stengdamasi sumažinti išsakytą susirūpinimą, sausį „Microsoft“ pasiūlė papildomų priemonių privatumui užtikrinti. Tai – papildomas privatumo nustatymų skydelis naršant internete ir naujai sukurtos galimybės nustatyti „Windows 10“ privatumo lygį. Naudojant pastarąjį įrankį galima įjungti arba išjungti duomenų rinkimą apie įrenginio vietą, kalbos atpažinimą, įgytą patirtį naudojant diagnostinius arba telemetrinius duomenis, ir reklamą. Kiekvienas nustatymas siūlo trumpą aprašymą, ko vartotojai gali tikėtis, kai nustatymas yra įjungtas arba išjungtas. Duomenų apsauga besirūpinanti darbo grupė nurodė, kad „Microsoft" turėtų aiškiai paaiškinti, kokių rūšių asmens duomenys yra tvarkomi ir kokiais tikslais. „Be tokios informacijos, sutikimas yra duodamas neinformuojant, todėl negalioja", - dėstoma darbo grupės komentare. Tikimasi, kad papildomi privatumo politikos atnaujinimai bus pristatyti šiemet balandį.