Augantis startuolis „Trustpilot“ yra žinomas apsiperkantiems internete: jame galima palikti atsiliepimus apie patirtį apsiperkant elektroniniu būdu, įkūrėjai sako, kad jų tikslas - pagerinti vartotojų patirtį apsiperkant internetu. Nuo 2007-ųjų „Trustpilot“ sulaukė daugiau kaip 29 mln. klientų atsiliepimų su kuriais gali susipažinti daugiau nei 165 tūkst. verslų. „Mums pasisekė atsidurti rinkoje su milžiniška paklausa. Ištisos pramonės šakos persikėlė į elektroninę erdvę, taigi visiems reikėjo būdo iš naujo pelnyti pasitikėjimą ir išsiskirti savo paslaugomis. Pagalvokite, argi nenorėtumėte sužinoti, ar prieš jus buvę klientai buvo patenkinti ar nusivylę?“, - savo verslo idėją pristato P. Muhlmannas. P. Muhlmannas sugebėjo išplėsti kompaniją nuo 1 darbuotojo iki 500 ir įkurti įmonės padalinius Niujorke, Londone, Melburne, Berlyne, Denveryje ir Kopenhagoje bei netrukus atidarys 7-ąjį padalinį Vilniuje. „Lietuvos potencialą vertinu kaip tinkantį sparčiam augimui, jūs turite begalę technologinių talentų. Tai yra viso Baltijos regiono stiprybė. Tik klausimas, kuri šalis sugebės sukurti geriausią ekosistemą, kuri paskatins naujas kompanijas klestėti“, - cituojamas jis. Per artimiausius dvejus metus bendrovė Lietuvoje planuoja suburti apie 40 įvairaus lygmens programų sistemų inžinierių komandą, kuri bus atsakinga už produktui būtiną didžiųjų duomenų (angl. – „Big Data“) infrastruktūrą ir autentifikavimo sistemas. Bendrovė yra sulaukusi gana didelių investicijų: 2014-aisias - 25 mln. JAV dolerių, o 2015-aisias - dar 73 mln. JAV dolerių. „Investuoti pinigai leido mums specializuotis ir tapo tarsi raketiniu kuru, - vaizdžiai kalba jis. - Dabartiniame gyvenime nebeturi tiek daug laiko, kaip anksčiau. Agresyvus augimas yra būtinas, kad spėtum užimti laisvą rinkos dalį, kol to nepadarė kažkas kitas.“ P. Muhlmannas sako, kad jo sukurto sprendimo sėkmės priežastis - idėja tikintys ir ja apsėsti komandos nariai bei rinkoje paklausus produktas. Trustpilot ir toliau sulaukia didelių investicijų, iki šios dienos bendrovė iš viso yra sulaukusi daugiau kaip 122 mln. JAV dolerių iš įvairiausių investicinių fondų. „Turėdami tokį kapitalą mes galime sau leisti panaudoti pinigus taip, kaip to reikia norint tapti numeriu vienas atsiliepimų tinklalapiu pasaulinėje rinkoje bei elektroninėje erdvėje. Žmonės dažnai mąsto „argi tai ne viso labo tinklapis?“, na, šiandieniniame pasaulyje tinklapiai yra daug didesni nei žmonės gali pagalvoti! Jei mes nebūtume gavę šių investicijų, mes būtume augę daug lėčiau ir greičiausiai būtume pralaimėję konkurencinėje kovoje“, – svarsto P. Muhlmannas. Tačiau jis sako, kad buvo ir sunkumų, pagrindinis - rasti tinkamą verslo modelį. „Kai tik atradome jį, reikalai pajudėjo labai greitai“, - dėstė jis. Kuriantiems savo verslą, P. Muhlmannas rekomenduoja pradėti ieškoti investicijų kai tik yra suburtas komandos branduolys ir yra aiški, stipri idėja, ir primena, kad tokios platformos kaip „Kickstarter” ir „Indiegogo” leidžia gauti lėšų dar prieš sukuriant patį produktą. „Investuotojai ieško puikių idėjų kiekvieną dieną. Kalbant tiksliau, jie ieškos puikios komandos, didelės rinkos ir įrodymų, kad produktas rinkai tiks. Svarbiausias dalykas kiekvienam, kuris nori sukurti startuolį, yra tikėjimas savo misija“, - kalbėjo jis.  „Login Startup Fair“ vyks gegužės 24-25 d. „Vilnius Tech Park“. Tai - nemokamas „Versli Lietuva“ organizuojamas startuolių renginys, kasmet sulaukiantis daugiau nei 60 atrinktų perspektyviausių regiono startuolių, daugiau nei 30 vietinių ir užsienio rizikos kapitalo fondų ir daugiau nei 20 konferencijos pranešėjų.