San Franciske veikianti bendrovė visada pabrėždavo, kad trumpi pranešimai jų socialiniame tinkle yra išskirtinis jo bruožas net tada, kai naudotojai sugebėdavo apeiti simbolių limitą, įkeldami ilgesnio teksto nuotrauką. Savo tinklaraštyje „Twitter“ antradienį dar kartą pabrėžė žinučių trumpumą kaip išskirtinę savybę, bet tuo pat metu svarstė, ar 140 simbolių limitas nevaržo naudotojų saviraiškos ir ar dėl to tinklas nepraranda savo populiarumo. „Mes visi patyrėme, kaip sunku sudėti visas savo mintis į vieną žinutę“, - rašė „Twitter“ projektų vadybininkė Aliza Rosen bei vyriausiasis programinės įrangos inžinierius Ikuhiro Ihara. Nors „Twitter“ pastaruoju metu sulaukia daug dėmesio dėl JAV prezidento Donaldo Trumpo pasisakymų socialiniame tinkle, bendrovės finansinės ataskaitos jos vadovų nedžiugina. Antrąjį šių metų ketvirtį kompanija prarado 116 mln. dolerių bei fiksavo nulinį naudotojų prieaugį - „Twitter“ turi apie 328 mln. naudotojų, palyginimui, „Facebook“ naudojasi apie 2 mlrd. žmonių.