„Norėčiau, kad paskelbtumėte, kad žmonės nenukentėtų nuo „Huawei P9 Lite“ telefono. Krovimo metu naktį apsideginau ranką. Pradegino čiužinį“, - rašė jis. Skaitytojas atsiuntė ir telefono bei kroviklio nuotrauką. Jaunuolis patikino, kad telefoną pirko naują, iš mobiliojo ryšio operatoriaus salono. Dėl gedimo jis kreipėsi į „Huawei“ atstovybę. Jis paaiškino, kad vėliau su juo buvo susisiekta ir sugedęs telefonas pakeistas nauju. „Iš pradžių pasakė, kad atstovybės vairuotojas atvažiuos, bet vėliau pasakė, kad kolegė atvažiuos su „Uber“ ir kad ji nemoka lietuviškai“, - pasakojo jis. - Ir atvažiavo kinietė nemokanti lietuviškai su „Uber“ transportu, ir atsiprašė už viską, ir įteikė telefoną.“ Jis sako, kad kitos žalos atlyginimo atsisakė, nors ranka gyja sunkiai. „Dar siūlė atlyginti už nudegimus, bet kažkaip nejauku buvo ir atsisakiau“, - atviravo pašnekovas. Vilnietis dėstė, kad telefoną paliko „TSC“, bet jam paskambinus buvo pranešta, kad telefoną pasiims gamintojas, o mainais jam įteiks naują aparatą. „TSC“ šią informaciją patvirtino DELFI susisiekus bendru telefonu: telefonas keliaus gamintojui, nes klientas gavo naują telefono aparatą. DELFI susisiekė su „Huawei“ atstovais Lietuvoje, kurie patikino, kad šį atvejį žino. „Gavę telefoną po apžiūros iš techninio aptarnavimo centro, perdavėme jį „Huawei“ tyrimų ir plėtros centrui tolimesniam ištyrimui. Tyrimų ir plėtros centrui negalėjus užtikrinti, kad įrenginys klientui bus grąžintas, buvome paprašyti klientui suteikti naują telefoną. Kadangi tuo metu laisvo „P9 Lite“ modelio neturėjome, klientui pasiūlėme kito modelio telefoną, kurį jis priėmė“, - patvirtino „Huawei“ atskiru komentaru. Išnagrinėjus situaciją, nustatyta, kad šiuo atveju telefonas buvo uždengtas užtiesalu ir krautas su trečiųjų šalių įkrovikliu. Vartotojas neigia, kad telefoną buvo užklotas. „Pagal oficialias P9 Lite naudojimosi instrukcijas, kraunant telefoną jis turėtų būti padėtas tokioje vietoje, kur jis galėtų atvėsti iki kambario temperatūros. Taip pat turėtų būti naudojami tik originalūs “Huawei” įkrovikliai. Trečiųjų šalių dalių naudojimas “potencialiai gali sukelti žalą ir atsiliepti telefono veikimui (…) Neuždenkite savo telefono ir įkroviklio“, - rašoma komentare. Vilnietis sako gautą naują telefoną jau pardavęs, nes „Huawei“ nebepasitiki. Antras skundas Paskelbus nukentėjusiojo vilniečio istoriją su DELFI susisiekė kitas „Huawei“ klientas. „Mano „Huawei P9“, ne Lite modelis, irgi kraunantis pradėjo čirškėti, bet greitai išėmus įkroviklį apsvilo tik krovimo lizdas ir pats įkroviklis. MTTC bandė mėnesį taisyt, bet pasiėmė telefoną ir paliko davė broko aktą“, - rašė jis. Laiške pridedamas ir remonto darbų aktas. „Įrenginiui užsakytos detalės, kurių gavimas numatomas vasario mėnesio viduryje. Telefonui bus atliekamas pagrindinės plokštės keitimas, tačiau nustatyti tikslių priežasčių, kas galėjo sukelti gedimą – neturime galimybės“, - klientui į klausimą, kiek laiko truks telefono remontas atsakė remonto paslaugų bendrovė „MTTC“. „Huawei“ komentarą pateiks artimiausiu metu.