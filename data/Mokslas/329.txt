„Ol Pejeta Conservancy“ pranešime teigiama, kad paskutinis šios rūšies raganosių patinas, vardu Sudan, Kenijoje nugaišo kovo 19 dieną. Jam buvo 45 metai. Sudan būklė paskutinę jo gyvenimo parą drastiškai pablogėjo – gyvūnas buvo toks silpnas, jog nebegalėjo pastovėti. Veterinarai priėmė skaudų, tačiau teisingiausią sprendimą: raganosis buvo užmigdytas. Raganosio mirties dieną ekspertai paėmė jo genetinių duomenų. Viliamasi, kad ateityje technologijos ir mokslo pasiekimai leis prikelti kadaise išnykusias gyvūnų rūšis naujam gyvenimui. Šiuo metu pasaulyje liko gyventi tik dvi šios retos raganosių rūšies atstovės – Sudan dukra Najin ir Najin dukra Fatu. Užsachario Afrikoje gyvena tūkstančiai pietinių baltųjų raganosių. Deja, šiauriniai išnyko įsisiautėjus brakonieriams. 2017 metais išradingi gyvūnų apsaugos specialistai sukūrė Sudan profilį pažinčių programėlėje „Tinder“, vildamiesi taip surinkti 9 mln. dolerių, reikalingų nevaisingumui gydyti, nes visos pastangos paskatinti patiną daugintis buvo bevaisės.