Tokioms popžvaigždėms kaip „Coldplay“ ir Lady Gaga turėtų patikti plano dalis, kuria siekiama pažaboti „Google“ priklausančią „YouTube“, pasak jų, sekinančią muzikos verslą. Tačiau reformų planai papiktino kino kūrėjus ir pradedančius investuotojus, kurie juos laiko grėsme Europos inovacijoms ir neteisinga pirmenybe įtakingoms žiniasklaidos grupėms. „Noriu, kad žurnalistams, leidėjams ir autoriams būtų teisingai apmokama už jų darbą, ar jis būtų dirbamas studijose, ar svetainėse, ar jis būtų skleidžiamas ne internetu, ar internetu, ar jis būtų publikuojamas kopijavimo mašina, ar per komercinį saitą internete“, – sakė J.-C.Junckeris savo metiniame pranešime Europos Parlamentui Strasbūre. Reformomis siekiama priderinti Europos autorystės teisių įstatymą prie skaitmeninio amžiaus, kad didžiausias pasaulio prekybos blokas būtų konkurencingesnis pasaulinėje scenoje. Pagal vieną didelį pakeitimą tokie interneto portalai kaip „Google“ ar „Reddit“ turėtų mokėti laikraščių leidėjams licencijos mokestį už naujienų ištraukų ar fragmentų vartojimą, pavyzdžiui „Google News“ ar „Huffington Post“. „Komisijos planas sukurti autorystės teises naujienų leidėjams Europoje yra reikšmingas ir istorinis žingsnis“, – sakė Europos laikraščių leidėjų asociacijos vadovas Carlo Perrone. Tačiau oponentai sako, kad tokia priemone nubaudžiami mažesni leidėjai ir kad ji yra labai neefektyvi, kaip parodė panašios sistemos Vokietijoje ir Ispanijoje, kur taip ir neatsirado labai reikalingo palaikymo leisgyviams laikraščiams. „Tai, kaip mes dalijamės naujienomis ir (jas) naudojame, atsidūrė pavojuje. (Šis planas) nenuves prie didesnių pajamų naujienų svetainėms, jau nekalbant apie žurnalistus“, – sakė Europos Parlamento narys Danielis Daltonas, konservatorius iš Didžiosios Britanijos. Kitas nevienareikšmiškai vertinamas pasiūlymas yra siekis priversti nacionalinius transliuotojus, tokius kaip „Sky“ Britanijoje ar RTL Vokietijoje, turinį internete, neišskiriant filmų ar sporto, užtikrinti visoje Europoje, ne tik savo šalyje. Tačiau kino prodiuseriai perspėja, kad nacionaliniai limitai yra gyvybiškai svarbūs Europos kino finansavimui, nes Europos kinas išgyvena iš subsidijų, surenkamų iš Holivudo blokbasterių sėkmės. Dar viena itin kritikuojama permaina būtų Komisijos prašymas, kad tokios vaizdo platformoms kaip „YouTube“ ar net „Facebook“ vartotų technologijas, su kuriomis galima aptikti autorystės teisių pažeidimus. „YouTube“ pažabojimas yra svarbus kai kurių garsiausių pasaulio muzikantų reikalavimas. Laiške J.-C.Junckeriui jie praėjusį birželį rašė, kad „YouTube“ vagia vertę iš tokių platformų kaip „Spotify“. Pasiūlymas neabejotinai išprovokuos įnirtingą lobistų kovą. Jį turi patvirtinti Europos Parlamentas ir ES valstybės, o tai gali užtrukti mėnesius ar net ne vienus metus.