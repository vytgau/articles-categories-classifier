Tą „Login 2017“ konferencijoje pabrėžė „Revolut“ verslo plėtros vadovas Andrius Bičeika. Tiesa, jo minėtas startuolis „Revolut“ jau yra pelnęs chuligano, tiksliau, – bankų chuligano etiketę ir, pasirodo, ne veltui. A. Bičeika konferencijoje kalbėjo apie tai, kaip finansinių sprendimų startuolis per 22 mėnesius sugebėjo pasiekti itin didelę sėkmę ir augimą, dabar jų teikiamomis paslaugomis per mėnesį pasinaudoja bent 200 tūkst. aktyvių vartotojų. Jis taip pat pasidalino sėkmės patarimais, kurie galėtų padėti kitiems startuoliams. „Įkūrėjas labai daug keliavo po visą pasaulį, kol pamatė, kad 12 tūkst. svarų išleido tiesiog atsiskaitymams kortele užsienyje, valiutos keitimui, nes D. Britanijos bankas užsienyje pinigus konvertuodavo itin nepalankiu kursu. Ir tada jis pradėjo guglinti, žiūrėti, kokie yra sprendimai, padedantys suvaldyti keliaujantiems žmonėms pinigus lengviau, kadangi suprato, kad su panašiomis problemomis susiduria daugelis. Tačiau jis jų nerado“, – pasakojo A. Bičeika. DELFI jau rašė, kad bendrovė žmonių dėmesį patraukė Europos Sąjungoje nemokamai dalijusi savo mokėjimo korteles ir jas nemokamai siųsdama paštu, nors vėliau pastaroji paslauga buvo apmokestinta. Tačiau vartotojus vis dar domina įmonės siūlomi nemokami pinigų pervedimai iš bankų sąskaitų į „Revolut“ ir tarp „Revolut“ klientų, valiutos konvertavimas dažniausiai oficialiam kursui prilygstančiu valiutos kursu, ar nemokamas pinigų gryninimas visuose bankomatuose iki 200 svarų sterlingų. Tiesa, anksčiau nemokamai vienu kartu išsigryninti buvo galima didesnę sumą. „Keisti pinigus, išsiimti kitoje šalyje iš bankomato be jokių mokesčių – niekas nėra pasiūlęs. Vienas žmogus, nepatikėjęs tuo, bandė su užsienietiška kortele išsiimti pinigų lietuviškuose bankomatuose – visuose iš eilės – „Swedbank“, „SEB“, „Šiaulių banke“ ir buvo apakintas, kad galėjo tai daryti be jokių mokesčių“, – sakė jis.  Startuolis nusprendė nesustoti ir klientams pasiūlyti vis daugiau idėjų. Viena tokių – išmani programėlė, leidžianti „kalbėti“ su savo banko kortele. „Tu gali matyti savo išlaidas, pinigų perlaidas, kiek kur išleidai, paklausti kažko. Nori dviračio, bet neturi reikiamų 2000 eurų – parašai apps'e ir po 30 sekundžių pinigai jau bus sąskaitoje. Programėlė vadinasi „Rita“ – tai mano motinos vardas, kadangi ji žino atsakymus į visus pasaulio klausimus“, – juokėsi jis. Siekdami plėstis kompanija pasiūlė vis daugiau paslaugų: vieną virtualią kortelę, kurioje sutelktos visos turimos sąskaitos, kelionių draudimą, galvoja apie greito pinigų pervedimo sprendimus verslui, kuriam taip pat pinigų pervedimas į kitas šalis yra itin aktualus. „Pavyzdžiui, kompanija, esanti D. Britanijoje, turi tiekėją Graikijoje. Tai ji gali persiųsti pinigus per pusę minutės. Šiai dienai tuo susidomėjo 9000 verslų visame pasaulyje“, – sako A. Bičeika. Šiuo metu į kompaniją investuota 17 mln. dolerių, joje dirba 100 darbuotojų, paslaugomis naudojasi apie 650 tūkst. vartotojų. A. Bičeika sutiko pasidalinti tokios sėkmės paslaptimis. Svarbiausia, anot jo, startuoliui išgyventi pirmuosius dvejus metus – tai kritinis laikotarpis. „Labai svarbu svajonė. Turėti svajonę, nes viskas nuo jos prasideda. Bet, svarbiausia, tikėti savimi. Svajonių turime visi, bet svarbu jas įgyvendinti ir laikytis, nes 9 iš 10 startuolių žlunga. Gal nuskambės nuobodžiai, nes visi apie tai kalba, bet svarbiausias uždavinys startuoliui nenumirti yra komanda ir pasitikėjimas ja. Mes sakome, kad nesame darželinukų lygio futbolo komanda, mes vadiname save specialiosiomis pajėgomis“, – šypsojosi jis. Kiti svarbus aspektai – motyvacija, užsidegimas dirbti ir juodas sunkus darbas. „Mūsų startuolio augimas mus skatina labiau nei pinigai. Tačiau tai, kas šiuolaikiniame pasaulyje itin svarbu, – greitis. Mums sakė, kad vieno projekto įgyvendinimas mums truks 12 mėnesių, bet mes pasakėme, kad galime tą padaryti per dvylika savaičių. Greitis labai svarbus, ir jei dirbi kompanijoje, kuria tiki, tiesiog pradedi stumti tas idėjas ir darbus. Ir tada supranti, kad dvylika savaičių netgi buvo daugiau nei reikia.“ Jis patarė kitiems startuoliams vadovautis šiais patarimas ir nebijoti žlugti. Apie pastarąjį reiškinį, juokėsi jis, galėtų pravesti visą atskirą paskaitą, kadangi tam prireiktų daug laiko.