Pristatome jums bagažą, kuris nenori pasimesti ir įkyriai sekioja iš paskos. Šis paklusnus lagaminas pavadintas „Puppy 1“, nes tarsi šunelis visur ir visada seka paskui savo šeimininką. Jis patrauklus tuo, jog nebereikia sunkaus lagamino nešti, jis, valdomas mažu nuotolinio valdymo pulteliu, klusniai rieda pats. „Puppy 1“ – viena iš gausybės gyvenimą palengvinti turinčių naujovių, pristatytų Vartojimo elektronikos parodoje (CES) Las Vegase. Kūrėjai iš Kinijos startuolio 90FUN sako, kad šis lagaminas – tai, apie jau kurį laiką svajojo daug keliaujantys žmonės. Jeigu kartais kas nors tokį lagaminą pavogs ar jis kitaip prapuls, jo buvimo vietą nustatyti padės GPS. Kalbant apie kitas saugumo priemones, „Puppy 1“ aprūpintas piršto antspaudų nuskaitymo technologija ir galimybe užblokuoti ratukus. Be to, bendrovė viliasi, kad ateityje pavyks pasiūlyti lengvesnį tokio išmaniojo lagamino variantą. Pamirškite autonomiškus automobilius – jūsų laukia autonomiškas lagaminas.