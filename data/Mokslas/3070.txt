Klaipėdos apskrities Kriminalinės policijos nusikaltimų nuosavybei tyrimo valdyboje baigtas 2 metus trukęs didelės apimties ikiteisminis tyrimas dėl nusikalstamų veikų, įvykdytų elektroninėje erdvėje. Policijos pareigūnai nustatė, kad galimai buvo pažeisti virš 100 fizinių asmenų ir 26 juridinių asmenų, tarp kurių yra nemažai įvairių tinklalapių savininkų, teisėti interesai, rašoma pranešime. Nustatyta, kad minėtas nusikalstamas veikas galimai padaręs asmuo įsibraudavo į įvairius interneto tinklalapius, juose neteisėtai užvaldydavo duomenų bazes su vartotojų prisijungimo duomenimis, po to, pasinaudodamas šiais duomenimis, neteisėtai prisijungdavo prie asmenų elektroninių paskyrų įvairiose informacinėse sistemose. Kartais įtariamasis tiesiog svarstydavo, ką „nuveikti“ įsibrovus į svetimas informacines sistemas. Pasitaikė atvejų, kai jis chuliganiškai sugadino interneto puslapį ar paviešino neteisėtai užvaldytą privataus pobūdžio informaciją. Dažniausiai jis sėkmingai slėpdavo savo tapatybę, naudodamasis užsienio valstybėms priskirtais tarpiniais serveriais. Įtariamasis prisipažino padaręs visas jam inkriminuotas nusikalstamas veikas. Už sunkiausias iš jų, neteisėtą disponavimą elektroninių mokėjimo priemonių duomenimis bei elektroninių mokėjimo priemonių duomenų panaudojimą, įstatyme numatyta griežčiausia bausmė – laisvės atėmimas iki šešerių metų. Policijos pareigūnai dar kartą įspėja internautus, kad to paties slaptažodžio naudojimas skirtingose informacinėse sistemose yra labai neatsargus žingsnis.  Jam pareikšti įtarimai dėl sukčiavimų, neteisėtų prisijungimų prie informacinių sistemų, neteisėto disponavimo elektroninių mokėjimo priemonių duomenimis bei jų panaudojimo, taip pat kitų nusikalstamų veikų. Tyrimo medžiagą sudaro 18 tomų, didelė tyrimo medžiagos dalis yra skaitmeninė, kuri laikoma optinėse laikmenose. Didžiąją ilgo ikiteisminio tyrimo laiko dalį užėmė įtariamojo kompiuterinės technikos ir naudotos programinės įrangos tyrimas bei tyrimo duomenų analizė. Pagal Lietuvos Konstituciją kiekvienas asmuo laikomas nekaltu, kol jo kaltumas neįrodytas ir nepripažintas įsiteisėjusiu teismo nuosprendžiu.