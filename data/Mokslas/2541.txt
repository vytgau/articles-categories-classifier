Nors pastarieji metai „Apple“ vadovui Timui Cookui buvo sudėtingi, kai kurias pirmadienio naujoves galima nuspėti iš anksto, nors vietų staigmenoms taip pat pakanka, rašo „Guardian“. Šių dalykų tikimasi Šis renginys pirmiausia yra skirtas programinės įrangos kūrėjams, kurio tikslas – parodyti, kuria kryptimi juda rinkos gigantas, kad IT sprendimų kūrėjai galėtų į tai atsižvelgti kurdami naujas programėles ar papildydami jau esamas naujomis galimybėmis. Dėl to manoma, kad renginio metu bus pristatytos naujos operacinės sistemos, įskaitant „iOS11“ ir „macOS 10.13”. Tikėtini ir platformų - išmaniojo laikrodžio „watchOS“ ir televizijos „tvOS“ - atnaujinimai. Tikėtina, kad bendrovė paskelbs, kad atsisako palaikyti lėtesnes 32 bitų programėlės, o prioritetas bus teikiamas 64 bitų programėlėms, kurios veikia greičiau naujesniuose telefonuose. „Apple“ jau šalina senesnes programėles iš savo parduotuvės. Dar vieną naujovę leidžia įtarti bendrovės „App Store“: tai – failų programėlė iš „Apple“, kuri leidžia manyti, kad šio gamintojo operacinė sistema šiek tiek priartės prie konkurento „Android“ stiliaus modelio. Tai leistų lengviau dalintis failais tarp įvairių „Apple“ programėlių. Gali būti paskelbtos ir šios naujovės Šio renginio tikslu nėra pristatyti naujus „Apple“ įrenginius, tačiau tai nereiškia, kad kai kurie įrenginiai nebus parodyti ant scenos. Tikėtina, kad bus paskelbti atnaujinimai profesionaliam naudojimui skirtiems „iPad Pro“ ir „MacBook Pro“. Nors manoma, kad šie įrenginiai iš esmės nepasikeis, tačiau jie gali tapti galingesniais ir greitesniais. Galima manyti, kad „iPad Pro“ liks tokio pat dydžio kaip ir dabar, bet jo ekranas padidės, nes bus susiaurinti ekraną laikantys rėmeliai. Gal šiandien, o gal ir ne Gandai apie išmaniosios asistentės „Siri“ sistema pagrįstą išmaniąją kolonėlę jau sklando kurį laiką, tačiau nėra aišku, ar ši naujovė bus pristatyta pirmadienį. Galima tikėtis ir atnaujinimų „Apple Music“ paslaugai, pavyzdžiui, naujų vaizdo peržiūros galimybių, kurios būtų kaip tik laiku su nauja įmonės siūloma karaokės paslauga, taip pat „Apple Pay“ atnaujinimų, kurie leistų vartotojams ne tik mokėti už prekes ir paslaugas, bet ir siųsti pinigus tarp vartotojų. Galima tikėtis ir atnaujinimų „MacBook Air“. Nors tai yra pigiausias bendrovės siūlomas nešiojamasis kompiuteris ir jo palaipsniui atsisakoma, vis tik tikėtina, kad ir jo procesorius bus atnaujintas, kad gaminys rinkoje galėtų likti šiek tiek ilgiau.