B. Feringa specializuojasi molekulinės nanotechnologijos srityje, turi daugiau nei 30 patentų, yra paskelbęs per 750 mokslinių straipsnių ir vadovavęs daugiau nei 100 doktorantų. Iki kovo 17 d. Nacionaliniame fizinių ir technologijos mokslų centre vyks tarptautinė fizikos ir gamtos mokslų studentų konferencija „Open Readings 2017“. Šiemet konferencijoje svečiuosis daugiau nei 350 jaunųjų mokslininkų iš daugiau nei 20 šalių ir 9 kviestiniai užsienio pranešėjai. „Taip pat didžiuojamės sulauksiantys vieno iš 50 geriausių mokslininkų pasaulyje Michael Grätzel, kuris neseniai buvo apdovanotas Millenium Technology prizu. Konferencijoje dalyvaus ir Ročesterio universiteto Optikos instituto direktorius, FTMC Tarptautinės patarėjų tarybos narys, THz mokslo ir technologijų lyderis prof. Xi-Cheng Zhang. Kviestinius pranešimus skaitys kiti mokslo srityje nusipelnę mokslininkai iš Vokietijos, Didžiosios Britanijos, Jungtinių Amerikos Valstijų ir Italijos. Užsienio mokslininkų vizitai, jų patirties sklaida – vienas iš Fizinių ir technologijos mokslų centro tikslų siekiant taikomojo mokslo ir inovacijų plėtojimo sinergijos“, – teigia Fizinių ir technologijos mokslų centro vadovas prof. habil. dr. Gintaras Valušis. „Open Readings 2017“ – tarptautinė platforma, kur studentai ir jaunieji mokslininkai iš viso pasaulio pristato savo vykdomų mokslinių tyrimų rezultatus fizikos bei gamtos mokslų srityse. Drauge ši konferencija – tai puiki proga magistro ir doktorantūros studijų studentams pristatyti savo rengiamus darbus didesnei auditorijai, gauti konstruktyvios kritikos ir naudingų patarimų. „Open Readings 2017“ organizuoja VU Fizikos fakulteto Studentų mokslinė draugija, VU OSA ir SPIE studentų skyriai, Fizinių ir technologijos mokslų centras.