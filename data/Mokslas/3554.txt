DELFI skelbė, kad teismo prašoma nurodyti interneto ryšio bendrovėms blokuoti prieigas prie šios interneto svetainės, tačiau net ir laimėjus bylą, kyla problema, kaip ribojimas turėtų veikti. Advokatai remiasi Vakarų Europos šalių statistika, kuri rodo, kad užblokavus prieigą prie tam tikro puslapio jo lankomumas krenta iki 90 proc. Tai reiškia, kad dalis vartotojų iškart randa būdų, kaip blokavimą „apeiti“. Lietuvos ir Vokietijos kapitalo programinės įrangos kūrimo bendrovės „NFQ Technologies“ „HomeToGo” komandos vyriausiasis technologijų vadovas Audrys Kažukauskas, paklaustas, kokia yra informacinių technologijų (IT) specialistų nuomonė apie „Linkomanijos” tinklalapį, patikino, kad jis – jau istorija. „Turbūt nelabai aktuali tema, nes jau seniai nieko apie „Linkomaniją“ iš kolegų nesu girdėjęs. Šiais laikais jau yra nebrangių legalių abonentinių paslaugų, tiek geros kokybės muzikai, tiek filmams. Aš pats naudojuosi „Spotify” ir „Netflix” paslaugomis. Spaudi ir iš karto žiūri net 4K raiškos filmus tiesiai iš interneto. Interneto greitis mus visus Lietuvoje yra gerokai išlepinęs. Kai draugams užsieniečiams pasakau, kad pas mane namuose 300Mb/s greičio interneto jungtis, jie nelabai tiki. O kai išgirsta, kaip pigiai jis ir mūsų mobilusis ryšys kainuoja, tada jau viskas, jie į mane kaip į kosmonautą žiūri“, - patikino jis. A. Kažukauskas įsitikinęs, kad bent jau IT specialistams nėra ko į užsienį veržtis. „Pas mus Lietuvoje žolė netgi žalesnė“, - sako jis. Pašnekovas sako, kad Lietuvoje yra iniciatyvų, kuriomis verta žavėtis, viena jų - virtualios „Tesla” gamyklos statybos. „Puiki iniciatyva ir dar geresnis rezultatas. Net jei ir „Tesla“ nepastatys to savo „Gigafactory“ Lietuvoje, akcijos sumanytojai labai originaliai išgarsino Lietuvą kaip aukštųjų technologijų šalį tarptautinėje arenoje. Mano sūnūs, žaisdami „Minecraft“, miestus statydavo. Kodėl man nešovė mintis jiems pasiūlyti „Gagafactory“ pastatyti! Žaviuosi tokiais tautiečiais. Nelaukia, kol kas nors ką nors duos, bet patys imasi veikti“, - sakė A. Kažukauskas. DELFI primena, kad Lietuva sulaukė daug tarptautinio dėmesio po to, kai susivienijusi Lietuvos kompiuterinių žaidimų žaidėjų bendruomenė virtualiame pasaulyje atkūrė Kruonio LEZ aplinką ir joje pastatė JAV Nevadoje egzistuojančio „Teslos“ gigafabriko repliką. Tai pastebėjo „Tesla“ vadovybė, kuri organizacijos „Twitter“ paskyroje paskelbė, kad „Lietuva žino kelią į mūsų širdį“. Apie Lietuvoje įgyvendintą sumanymą bei „Teslą“ dėmesį paskelbė ir „The New York Times“.