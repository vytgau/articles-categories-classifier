Krūtinės operaciją šioje klinikoje dariusi žinoma mūsų rajono gyventoja šokiruota – internete išviešintos jos krūtų nuotraukos ir asmens duomenys. Tai padaryta po to, kai ji atsisakė nusikaltėliams sumokėti 300 eurų išpirką. Internete jau galima aptikti informaciją ir apie kitus kėdainiečius, kurie naudojosi „Grožio chirurgijos“ paslaugomis. Reikalauja išpirkos Nusikaltėliai viešina ne tik žmonių asmeninius duomenis ir klinikoje darytas intymių vietų nuotraukas, bet ir medikų įrašus. Iš žmonių reikalaujama sumokėti išpirką, siekiančią nuo 50 iki kelių šimtų eurų. Nors tarp klinikos pacientų galima rasti nemažai televizijos ekranuose šmėžuojančių šou verslo atstovų ir kitų žinomų šalyje žmonių, visgi, didžiąją pacientų dalį sudaro vidutines pajamas gaunantys žmonės, dėl vienų ar kitų priežasčių nusprendę kreiptis pagalbos į plastikos chirurgus. Tarp aukų – žinoma kėdainietė Apie tai, ką reiškia tapti naujosios kartos nusikaltėlių auka, o savo apnuoginto kūno nuotraukas rasti viešai prieinamas internete, „Rinkos aikštei“ papasakojo viena kėdainietė, buvusi „Grožio chirurgijos“ pacientė. Kėdainiuose žinoma moteris pripažįsta – patekusi į tikrai nepavydėtiną situaciją, dėl šios priežasties ji prašė neviešinti jos asmens duomenų. „Pacientė nepatenkinta savo krūtinės forma bei dydžiu, nuo paauglystės – gigantiškos krūtys“, – skelbia plastikos chirurgo įrašai paviešintoje Viktorijos (vardas pakeistas – red.) asmens kortelėje. Čia pat – dar keli medikų įrašai apie atliktas konsultacijas, krūtų mažinimo operaciją 2012 metų gegužę, tolimesnio pacientės stebėjimo duomenys. Šie viešais tapę konfidencialūs įrašai – dar ne baisiausia, kas galėjo nutikti. Klinikos pacientų duomenis pagrobę kibernetiniai nusikaltėliai paviešino ir intymias kėdainietės nuotraukas, jos krūtys fotografuotos prieš mažinimo operaciją ir po jos. „Jausmas – dvejopas. Tikriausiai niekam nekyla abejonių, jog visos šios informacijos paviešinimas internete sukelia ne pačius geriausius išgyvenimus. Kita vertus, gėdintis neturiu ko. Juk operaciją dariausi ne dėl grožio, bet dėl sveikatos“, – pasakojo pusamžė kėdainietė Viktorija. Sulaukė šantažuotojų žinutės Prieš penkerius metus apsilankiusi garsioje Kauno plastikos chirurgijos klinikoje moteris pripažino negalėjusi net pamanyti, jog po kurio laiko slapčiausi jos asmens duomenys bus ne tik visiems viešai prieinami, bet ir taps nusikaltėlių šantažo įrankiu reikalaujant pinigų. „Kai pirmą kartą išgirdau apie pagrobtus „Grožio chirurgijos“ duomenis, apėmė bloga nuojauta. Juk aš buvau viena tų pacientų. Tikrai nesitikėjau, kad viskas gali taip pasisukti, kad duomenis kažkas sugebės pavogti ir niekuo dėtus žmones pavers įkaitais“, – pasakojo moteris. Kėdainietė neneigė, kaip ir daugybė kitų „Grožio chirurgijos“ pacientų sulaukusi grasinamo turinio žinutės. Virtualioje erdvėje siautėjantys nusikaltėliai ją išsiuntė į telefoną, kurio numerį rado pacientės kortelėje šalia kitų asmens duomenų. „Ta žinutė buvo parašyta lietuviškai, buvau grubiai raginama sumokėti išpirką, kad mano duomenys bei nuotraukos nebūtų toliau viešinamos“, – prisiminė moteris. Nusikaltėliai nurodė konkrečią išpirkos sumą – 300 eurų, kuriuos turėjo konvertuoti į virtualią valiutą bitcoinus ir pervesti nurodytu adresu. Šią mokėjimo formą kompiuterių įsilaužėliai renkasi neatsitiktinai, nustatyti, kas gavo bitcoinus – ypač sunku, o neretai ir visai neįmanoma. „Nusprendžiau pinigų nemokėti ir to nesiruošiu daryti ateityje. Kita vertus, nejaučiu gėdos jausmo, dėl to, jog atsiradus galimybei pasinaudojau plastikos chirurgų paslaugomis. Tai, kad šios paslaugos – itin brangios ir prieinamos tik išskirtinei publikai, neatitinka tikrovės. Manau, kad kiekvienas, vidutines pajamas gaunantis žmogus gali pasinaudoti šiais medicinos pasiekimais“, – pasakojo Viktorija. Bijo tapti sukčių auka Nors kėdainietė sakė jaučianti nuoskaudą, kad klinika, kurią pasirinko intymiai operacijai, nesugebėjo tinkamai saugoti savo pacientų paslapčių, apie medikus, su kuriais teko susidurti, ji atsiliepia išskirtinai teigiamai. „Man labai gerą įspūdį paliko plastikos chirurgų kvalifikacija, jų dėmesingumas ir visa aplinka. Atvirai pasakysiu, jeigu ateityje reikėtų darytis kokią nors kūno korekcijos operaciją, rinkčiausi tą pačią kliniką“, – sakė moteris. „Rinkos aikštei“ atlikus nesudėtingą tyrimą tarp programišių paviešintų plastikos chirurgijos klinikos pacientų pavyko rasti ne vieną Kėdainių gyventoją. Tarp jų ne tik moterys, bet ir vyrai, vaikai. Jų situacija taip pat nepavydėtina – nors medicininiai duomenys ir intymios nuotraukos dar nėra paviešintos, bet kuris žmogus gali internete rasti jų asmens kodus, gyvenamosios vietos adresus bei mobiliųjų telefonų numerius. Į juos nusikaltėliai neseniai nusiuntė grasinamo turinio žinutes su ultimatyviu raginimu susimokėti išpirkas. „Tai, kas įvyko – kažkas siaubinga. Niekada netikėjau, kad mano medicininius duomenis kažkas pagrobs ir vėliau būsiu šantažuojama. Kita vertus, neturiu ko slėpti – šioje klinikoje man buvo lazeriu atlikta veido korekcijos operacija, tad nuotraukos, jeigu ir bus paviešintos, manau, nieko nesudomins“, – pasakojo dar viena „Grožio chirurgijos“ pacientė iš Kėdainių. Jauna moteris sunerimusi dėl paviešintų duomenų – ji nėra tikra, ar jos vardu, pavarde bei asmens kodu ateityje nepasinaudos sukčiai. Juk turint realaus asmens duomenis galima pasigaminti suklastotą dokumentą, o jį panaudoti paimant greitąją paskolą, išsinuomojant automobilį ar pan. „Galų gale, negaliu jaustis visiškai saugi ir dėl kitos priežasties. Dabar daugelis mano, jog ši klinika garsėja ypač aukštais įkainiais, ten procedūros atliekamos tik turtingiems žmonėms, nors iš tiesų taip ir nėra. O dabar, kai internete paviešintas mano gyvenamosios vietos adresas, negaliu būti tikra, jog kas nors nesumąstys patikrinti kaip gyvenu, ką namuose turiu“, – nuogąstavo kėdainietė. „Grožio chirurgijos“ pacientų duomenis pagrobę kibernetiniai nusikaltėliai internete skelbia taip nusprendę nubausti itin jautrios, konfidencialios informacijos deramai nesaugojusius medikus. Esą visi šie duomenys buvo laikomi menkai apsaugotose sistemose, į kurias įsilaužta be didesnių pastangų. Kas įvykdė šį precedento dar neturintį nusikaltimą ir kokie galimi kiti nusikaltėlių žingsniai? Į pirmąjį klausimą turės atsakyti ikiteisminį tyrimą pradėję Kauno apskrities vyriausiojo policijos komisariato pareigūnai, aišku, jeigu nusikaltėlius išvis pavyks identifikuoti. Juolab pasigirdo nemažai vertinimų, kad profesionalūs kompiuterių įsilaužėliai, pasinaudodami šiuolaikinėmis technologijomis, neretai sugeba taip veikti, kad jų paieška tampa sunkiai įveikiama užduotimi. Kita vertus, neatmestina versija, jog pinigų iš „Grožio chirurgijos“ pacientų reikalauja visai kiti asmenys, nei tie, kurie šią informaciją pagrobė ir paviešino. Gali būti, jog „tamsiajame tinkle“ veikiančiose nelegaliose prekyvietėse kažkas įsigijo nutekintų duomenų paketą ir bando užsidirbti bauginant žmones, reikalaujant sumokėti po kelis šimtus eurų. Patys nusikaltėliai internete skelbia nieko gero nežadančią žinią – nesulaukus išpirkos grasina paviešinti absoliučiai visus duomenis. „Jie visam laikui liks internete, nes šis tinklalapis yra „tamsiajame tinkle“. Jūsų draugai ir kaimynai šią informaciją galės bet kada surasti internete, nes nėra jokios galimybės sustabdyti šio tinklalapio veiklą“, – anglų kalba skelbia nusikaltėliai. Šiuos grasinimus nusikaltėliai įvykdė, pogrindiniame internete patalpino visus klinikos pacientų duomenis. Preliminariais skaičiavimais, tai apie 20 tūkst. žmonių medicininės kortelės su asmenine informacija, intymiomis nuotraukomis bei itin jautriais, asmeniškais duomenimis. Policija ragina nemokėti Keldami baimę ir sumaištį kibernetiniai nusikaltėliai nesibodėjo pasinaudoti ir Lietuvos policijos generalinio komisaro Lino Pernavo vardu. Išplatintoje žinutėje jie rašė, esą policijos vadovas gerokai anksčiau sumokėjo išpirką tam, kad jo asmeniniai duomenys būtų ištrinti iš „tamsiajame internete“ patalpinto tinklalapio. Esą tai pavyzdys, kuriuo turėtų pasekti ir kiti. Policijos departamento atstovas spaudai šią žinią kategoriškai paneigė, pareiškė, kad generalinis komisaras jokių grožio procedūrų nėra atlikęs. Nors nusikaltėliai ima naudoti agresyvią taktiką, policijos atstovai bei informacinių technologijų saugumo specialistai ragina žmones jokiu būdu nemokėti išpirkų. Nors nusikaltėliai žada gavę pinigus ištrinti asmeninę informaciją, jokių garantijų, kad taip ir bus padaryta, nėra. Galimas ir kiek kitoks scenarijus, sulaukę išpirkos ir pamatę, jog žmogus mokus, nusikaltėliai gali pradėti reikalauti sumokėti dar didesnes sumas. Ikiteisminiam tyrimui dėl skaitmeninių asmens duomenų vagystės iš Kaune veikiančios plastinės chirurgijos paslaugas teikiančios klinikos šiuo metu vadovauja Generalinės prokuratūros organizuotų nusikaltimų ir korupcijos tyrimo departamentas, atlieka – Lietuvos kriminalinės policijos biuras. Asmenys, turintys informacijos apie šią nusikalstamą veiką, prašomi kreiptis į tyrimą atliekantį Lietuvos kriminalinės policijos biuro Sunkaus ir organizuoto nusikalstamumo tyrimo 5-osios valdybos 3-ojo skyriaus viršininką Vytautą Tuinylą tel. 271 7803, e. p.vytautas.tuinyla@policija.lt.