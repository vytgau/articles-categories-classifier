Neaišku, ar visiškai rimtai ar su juodojo humoro gaidele, mokslininkai dabar dažnai praneša visokių instrukcijų, ką daryti, jei kažkur atominis ginklas visgi būtų panaudotas. Pavyzdžiui, Albertos Universiteto psichologė pateikė keletą patarimų, kaip su vaikais kalbėtis apie branduolinio karo grėsmę. Dabar Guamo visuotinės gynybos biuras išplatino instrukcijas, kaip plautis plaukus, jei atominis ginklas būtų panaudotas. Kodėl negalima naudoti kondicionieriaus? Kondicionierius leistų radioaktyvioms medžiagoms prilipti prie plaukų. Taip yra dėl žmogaus plaukų sudėties ir struktūros. Jie yra pagaminti iš baltymų, kurie tarsi žvynai persidengia, palikdami mažyčius tarpelius. Truputį primena kankorėžio paviršių - tai labai aiškiai matyti per mikroskopą. Radioaktyvios dalelės yra labai mažos, todėl gali lengvai patekti į šiuos tarpelius, užteršdamos žmogaus plaukus. Ką daryti? Daugelis žmonių pasakytų - plaukus reikia nusikirpti ir nusiskusti. Tačiau tai nėra būtina. Tikėtina, kad jei žmogus gyvena toliau nuo sprogimo epicentro, jo gyvenamoje teritorijoje radiacijos lygis nebus kritiškai aukštas. Mažytės radioaktyvios dalelės plaukuose tiesiog išsiplaus kartu su kitu purvu be jokio vargo. Tereikia neskubėti, naudoti daug šampūno ar muilo ir plaukus gerai išskalauti. Viskas vyktų panašiai, kaip bandant išplauti dulkes - tikrai nieko sudėtingo ir baisaus. Tačiau kondicionierius, priešingai nei šampūnas, lieka plaukuose. Tokia jo paskirtis - prilipti prie plaukų ir juos maitinti. Tai reiškia, kad visos dulkelės plaukuose būtų uždarytos. Kartu radioaktyvioms dalelės yra lengviau prilipti prie kondicionieriumi padengtų plaukų. Tiesiog geriau keletą dienų, kol radiacijos aplinkoje liks mažiau, nenaudoti kondicionieriaus. Andrew Karamas, radiacijos ekspertas, prisimena, kaip jo kūną anksčiau dažnai nusėdavo radioaktyvios dulkės, kai jis dirbo atominiame povandeniniame laive „USS Plunger“. Jis tiesiog nusimaudydavo po dušu ir pamiršdavo, kas nutiko. Radioaktyvių medžiagų specialistas tvirtina: „Atsikratyti radiacija yra kaip keisti sauskelnes. Nemalonu susitepti rankas, bet jei taip nutinka, nusiprausi ir toliau tęsi savo dieną“.