Prie plintančio įrašo su suklastota nuotrauka skelbiama: „Pilies tuoj nebeliks! Šiandienos liūties padariniai!“ bei rašoma, kad „Vilniuje aplinkos poveikio ilgus šimtmečius stūksojęs Gedimino kalnas“, tačiau po naujiena yra nuoroda į horoskopų tinklalapį. Plintančio įrašo laikas - rugsėjo 4 d. 23 val. Rugsėjo 5 d. rytą daryta Gedimino pilies nuotrauka įrodo šio įrašo melagingumą: pilis nėra įskilusi ar pajudėjusi iš vietos. Socialiniame tinkle melagingos žinios platinamos turint kelis tikslus. „Prieš 1,5-2 metus socialiniame tinkle vis buvo platinamos neva naujienos apie kažkokį šokiruojantį dalyką, kurias paspaudus atsidaro kitas puslapis, kuriame prašoma patvirtinti amžių, tada paprašo dar kažką patvirtinti ir t.t., bet kiekvienas paspaudimas reiškė kokios nors grupės ar puslapio „palaikinimą“. Žinios būdavo įvairios, nuo nuogų garsenybių duše, kai buvo siūloma pasižiūrėti, kaip jos prausiasi, nuo neva apsaugos kamerų užfiksuotų vaizdų“, - DELFI kalbėjo „The Chocolate“ agentūros vadovas Tomas Nemūra. Jis sako, kad po kurio laiko ši netikrų naujienų banga, siekiant surinkti kuo daugiau „like“, buvo nusilpusi, tačiau gali būti, kad ji atsinaujino vėl. Visgi yra ir kita versija. „Tai gali būti ir naujas virusas, kurį paspaudus ant nuorodos galite parsisiųsti“, - teigė T. Nemūra. DELFI primena, kad pastaruoju metu „Facebook“ susirašinėjimo programėlėje „Messenger“ plito neva draugų platinamas video įrašas, bet iš tiesų tai buvo kenkėjiška nuoroda. „Jei kas nors atsitinka, verta pasitikrinti, ar apie tai rašo naujienų portalai, skelbia kitos žiniasklaidos priemonės. Aišku, gali būti naujiena paskelbta ir socialinėje žiniasklaidoje, o paskui portaluose, bet šiuo atveju tikėtinas pirmasis atvejis“, - sakė T. Nemūra.