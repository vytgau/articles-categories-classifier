Šis didžiulis monstras, kurį japonas meiliai vadina Landwalker-Mononofu (sutrumpintai tiesiog LW-Mononofu), net 8,5 metrų aukščio, o sveria daugiau nei 7 tonas. 44 metų inžinierius, dirbantis Japonijos žemės ūkio technikos gamintojui „Sakakibara Kikai“, šiame savo projekte pritaikė tokią pačią technologiją, kokią naudoja kasdieniniame darbe. LW-Mononofu įrengta savotiška mažytė kabina, į kurią galima pakilti specialiu liftu – būtent iš ten galima kontroliuoti roboto galūnių judesius. Roboto dešinioji ranka – šautuvas, galintis minkštus kamuoliukus išauti net 140 kilometrų per valandą greičiu. M. Nagumo teigia, kad jo kūrinys tikrai panašus į kultinį Gundamą – pirmasis jo bandymas, vykęs prieš maždaug 12 metų, toks sėkmingas nebuvo. Nepaisant to, japonas sako, kad ir šis robotas juda per lėtai ir negrabiai, tad dar yra, kur tobulėti. „Nors jau tikrai panašus, bet Landwalker dar trūksta Gundamo dvasios. Džiaugiuosi tik galūnių ir veido panašumu. Kaip ten bebūtų, atkurti animaciją realybėje praktiškai neįmanoma, tad šis produktas tikrai kitoks“, – pasakoja 44 metų inžinierius Masaaki Nagumo. Šį įspūdingą robotą galima išsinuomoti – valandai jis kainuoja apie 930 dolerių.