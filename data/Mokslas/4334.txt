Tyrimas atskleidžia, kad darbe taupyti elektrą labiau linkę didesnes pajamas ir aukštąjį ar aukštesnįjį išsilavinimą turintys asmenys. Namų aplinkoje pajamų ir išsilavinimo skirtumai išnyksta – čia elektrą taupo tiek aukštąjį, tiek vidurinį išsilavinimą turintys asmenys, teigiama įmonės „Energijos tiekimas“ pranešime spaudai . Elektrą tausoja dauguma visų amžiaus grupių atstovų, tačiau daugiau taupančiųjų yra tarp vyresnių žmonių. Jaunimo iki 25 metų grupėje beveik 80 proc. respondentų teigia taupantys elektrą namie, tarp vyresnių nei 56 metų asmenų – net 96 proc. „Elektros taupymą namuose Lietuvoje geriausiai paaiškina ekonominio naudingumo principas – mažiau išnaudoji, mažiau sumoki. O elektros taupymo darbe rodiklis, nors ir kiek mažesnis, nuteikia pozityviai: šiuo atveju dažnai taupoma idėjiškai, nes tiesioginių ekonominių paskatų darbuotojams dažnai tiesiog nėra“, – teigia „Energijos tiekimo“ vadovas Vidmantas Salietis. Įmonės gali sutaupyti daugiau Anot V. Saliečio, didelę įtaką energijos taupymui darbovietėje daro įmonėse vykdomos taupymo programos, pavyzdžiui, naudojami išmanūs apšvietimo sprendimai ar vykdomi specialūs darbuotojų mokymai. Tyrimo duomenimis, daugiau nei pusėje įmonių (55 proc.) naudojamos elektros energiją taupančios lemputės. Daugiau nei penktadalyje (22 proc.) įdiegti išmanūs apšvietimo sprendimai, pavyzdžiui automatinis apšvietimo reguliavimas pagal natūralaus apšvietimo lygį ar į judesius reaguojantys šviesos sensoriai. Beveik kas ketvirtoje įmonėje darbuotojai skatinami taupyti mokymais, instrukcijomis, informaciniais ženklais. „Nors lietuviai linkę taupyti elektrą darbe net ir tais atvejais, kai nėra tiesioginių paskatų ar specialių sprendimų, įmonėms yra erdvės dar labiau sumažinti išlaidas elektrai papildomai apmokant darbuotojus, diegiant išmaniuosius sprendimus ar renkantis labiausiai jų poreikius atitinkančius tarifus. Pavyzdžiui, 2015 m. Lietuvos pramonės sektoriaus įmonės suvartojo apie 3,8 TWh elektros energijos – sumažinus šį skaičių bent 1 proc. šio sektoriaus išlaidos elektrai galėtų būti apie 1,7 mln. Eur mažesnės“, – konstatuoja „Energijos tiekimo“ vadovas. Visuomenės nuomonės ir rinkos tyrimų bendrovė visuomenės nuomonės apklausą Omnibus metodu atliko 2016 m. rugpjūčio 23-31 dienomis. Tyrime dalyvavo gyventojai nuo 18 iki 75 metų. Apklausa buvo atliekama standartizuoto interviu metodu. Tyrimas vyko visoje Lietuvos teritorijoje, iš viso 65 atrankiniuose taškuose, išdėstytuose taip, kad reprezentuotų visą šalies teritoriją. Tyrimo metu buvo apklausta 1 012 respondentų. Tyrimo rezultatų paklaida – 3,1 proc.