Įmonė šiuo metu plečiasi jau trečioje šalyje, o tarp „Detra Solar“ paslaugų užsakovų – tokie vardai kaip „Google“, „Rolls-Royce“ ir „Aston Martin“. D. Trainavičius teigia, kad jo įmonė visuomet atvira studentams iš Lietuvos, ieškantiems tramplino į darbo rinką. Atsinaujinančia energija ir jos ištekliais D. Trainavičius susidomėjo dar studijuodamas eksporto inžineriją Kauno technologijos universitete (KTU), todėl 2011 m. Jungtinėje Karalystėje įkurtos įmonės „Detra Solar“ pagrindinė veikla – saulės elektrinių inžinerinių projektų rengimas, finansinių pasiūlymų ir konsultacijų teikimas įmonėms. Sėkmingai vystantis verslui, D. Trainavičius nusprendė įkurti padalinį Vokietijoje, kur dėmesys atsinaujinantiems energijos ištekliams ypač didelis. Šiuo metu jau atidarytas padalinys ir Kaune. „Iš pradžių dirbome tik Jungtinės Karalystės ir Airijos rinkose, o dabar išsiplėtėme į visą Šiaurės Europą, Ameriką ir Australiją. Atsirado daug klientų, prasidėjo natūrali plėtra“, – atskleidžia verslininkas. D. Trainavičius teigia, kad „Detra Solar“ teikia paslaugas tiek mažoms, tiek didelėms, pasauliniu mastu veikiančioms ir saulės energijos parkus instaliuojančioms kompanijoms. Įmonės užsakovais tampa didžiausios ne tik Europos, Australijos, bet ir kitų žemynų įmonės, tarp kurių – ir tokios gerai žinomos bendrovės, kaip „Google“, „Aston Martin“ ar „Rolls-Royce“. Beveik visus praktikantus įdarbina D. Trainavičius teigia, kad pasirengti tarptautinio verslo organizavimui padėjo ne tik studijos universitete, bet ir pasinaudota galimybė dalyvauti „Erasmus“ programoje, pagal kurią pusmetį teko mokintis Mikkeli taikomųjų mokslų universitete Suomijoje. „Turėjau galimybę ne tik gilinti įgūdžius studijuojamoje inžinerinėje srityje, bet ir išmokti vadybos mokslo. Tai ypač padėjo pradedant savo verslą“, – teigia D. Trainavičius. „Erasmus“ studijų metu pasirinkti moduliai leido susipažinti su tarptautiniu marketingu, verslo plano sudarymu ir strategijomis, o paskaita apie atsinaujinančius energijos išteklius, pasak D. Trainavičiaus, netgi šiek tiek nukreipė į sritį, kurioje šiuo metu darbuojasi. Studijų metu pats dalyvavęs „Erasmus“ programoje, dabar verslininkas savo patirtimi dalijasi su studentais, priimdamas juos apmokamai praktikai savo sparčiai besiplečiančioje įmonėje. Galimybe atlikti „Erasmus+“ praktiką „Detra Solar“ jau pasinaudojo ir keletas KTU studentų. Pasak verslininko, dėl nuolatinės plėtros dažnai reikia naujų darbuotojų, todėl „Detra Solar“ mielai priima studentus, norinčius atlikti praktiką, o jei praktikantas pritampa prie įmonės, kaip asmenybė tinka komandai – ir įdarbina. „Jeigu žmogus deda pastangas, yra motyvuotas ir turi noro mokytis bei tobulėti, jis pasamdomas. Iki šiol beveik visi, atvykę atlikti praktiką, pasiliko ir dirbti“, – atvirauja D. Trainavičius. Išėjimas iš komforto zonos tampa malonia patirtimi „Detra Solar“ įmonėje „Erasmus+“ praktiką atliko ir buvo įdarbinti jau keturi KTU absolventai, rašoma pranešime spaudai. Jų teigimu, praktika užsienyje sužavėjo tuo, kad visiškai atitiko studijuojamą programą universitete, įmonėje buvo suteikta galimybė pagilinti savo žinias, įgyti realios praktikos bei susipažinti su kitokia kultūra. KTU absolventas Marius Laurinaitis sako, kad gyvenimas svetimoje kultūroje ir bendravimas užsienio kalba iš pradžių kelia iššūkius, tačiau išėjimas iš komforto zonos skatina visapusiškai augti asmenybę. „Kalbos barjeras, kultūrinis šokas, nauji draugai – tokie sunkumai ilgainiui tampa malonia patirtimi, kurie leidžia tobulėti“, – sako „Detra Solar“ dirbantis Marius. Po „Erasmus+“ praktikos „Detra Solar“ įmonėje taip pat įsidarbinęs Ignas Jokūbaitis sako, kad ši praktika neabejotinai prisidėjo prie jo karjeros vystymosi. „Iškart gavau darbo pasiūlymą „Detra Solar“ įmonėje, kuri greitai plečiasi, dirba su įvairiausiomis šalimis ir įdomiausiais projektais saulės energetikoje. Šiuo metu joje dirbu marketingo ir pardavimų vadovu“, – džiaugiasi I. Jokūbaitis. „Išbandyti kažką naujo visad įdomu. Praktikos metu daugiausia patirties įgavau specialybiniuose dalykuose, taip pat patobulėjau asmeniškai. Be to, gavau darbą, kuriame dirbu iki šiol. Todėl patariu nebijoti žengti to pirmo žingsnio, nes rezultatas gali maloniai nustebinti“, – teigia KTU absolventas Modestas Mitkus ir skatina pasinaudoti „Erasmus“ teikiamomis galimybėmis.