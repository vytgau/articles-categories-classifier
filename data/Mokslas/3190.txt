Projekto metu siekiama užmegzti ir koordinuoti ryšius tarp galutinių vartotojų, kuriems reikalingos lazerių technologijos mikro apdirbimui, dalintis sukauptomis žiniomis norint patiekti rinkai naujus lazerius. „Išties galime pasidžiaugti reikšmingai besiplečiančiu kokybiško mokslo segmentu, proveržiu medžiagų inžinerijoje ir jų apdorojime, sinergija tarp FTMC skyrių ir technologinės infrastruktūros kuriama pridėtine verte. Centras koordinuoja stambų tarptautinį 11 mln. eurų vertės projektą „Appolo“, kurį vykdo 36 partneriai iš 11 šalių, sėkmingai plėtoja technologų bendradarbiavimą su Silicio slėnio kompanija „LAM Research Corporation“, - pranešime cituojamas FTMC direktorius profesorius Gintaras Valušis. Nuotraukose pavaizduota lazerinių ir cheminių technologijų sinergija: lazeriu aktyvuotas lokalus polimerų metalizavimas integruotai elektronikai automobiliuose ir telekomunikacijai.  FTMC patentuota technologija, sukurta „Appolo“ projekte, gali 3,5 karto atpiginti tokių integruotų produktų gamybą. Pasak jo, be to, FTMC Tekstilės institutas 2016 m. sudarė 4,4 mln. vertės sutarčių ir kuria svarbias inovacijas, skirtas šalies gynybai ir saugumui. „Žinoma, labiausiai vertiname centre dirbančius žmones, kurie visas projektų idėjas paverčia realybe“, – teigė jis. Iš viso pernai FTMC įvykdyti 6 mln. eurų vertės užsakomieji mokslinio tyrimo darbai. Daugiau kaip 50 Lietuvos ir užsienio šalių įmonių kreipėsi į šalies mokslinių tyrimų įstaigą dėl taikomojo mokslo projektų. „Nuosekliai plėtojame integruotų mokslo–studijų–verslo centrų arba Slėnių idėjas, orientuodamiesi ne tik į mokslo ir technologinės infrastruktūros atnaujinimą, bet į taikomojo mokslo ir inovacijų vystymą. Kaip rodo patirtis, tai jau duoda rezultatų, todėl ir toliau sieksime išsaugoti ir stiprinti ryšį su aukštą pridedamąją vertę kuriančios pramonės segmentu. Koncentruosimės į kompleksinius sprendimus mokslo, inovacijų ir modernios pramonės segmentuose bei sieksime, jog aukštųjų technologijų pramonės indėlis į šalies bendrąjį vidaus produktą būtų žymiai didesnis nei dabartinis kiek didesnis nei 1 procentas“, – kalbėjo G. Valušis. FTMC užsakymus teikia ir Lazerinių ir inžinerinių technologijų klasteris, kuris čia užsakė tyrimų už 0,5 mln. eurų. Be sėkmingai įgyvendinamų verslui skirtų mokslo projektų, 2016 m. FTMC mokslininkai gavo 2 tarptautinius ir 3 Lietuvos patentus, 179 moksliniai straipsniai buvo publikuoti aukštos kategorijos moksliniuose leidiniuose, parengtos 6 tarptautinių leidyklų monografijos. Atskirai įvertinti ir Centre dirbantys mokslininkai: FTMC Nanoinžinerijos skyriaus vadovas dr. Ramūnas Valiokas buvo nominuotas „Globalios Lietuvos“ apdovanojimui „Už į Lietuvą atvestas inovacijas“, o dr. Rasuolė Lukošė ne tik laimėjo Europos Komisijos Marie Curie stipendiją 2 metų trukmės mokslinei veiklai Lietuvoje, bet ir buvo pripažinta kaip viena iš pavyzdinių tyrėjų. Fizinių ir technologijos mokslų centras – mokslinių tyrimų įstaiga Lietuvoje. Čia vykdomi moksliniai tyrimai, skirti aukštųjų technologijų plėtrai ir žinių ekonomikos kūrimui Lietuvoje ir pasaulyje, kuriami nauji prototipai ir paslaugos, modernios pramonės programos bei sudaromos sąlygos verslui. FTMC dirba 670 darbuotojų, studijuoja 75 doktorantai. Per savo veiklos metus FTMC įvykdė daugiau nei 400 verslo užsakymų ir padėjo daugiau nei 100 įmonių įgyvendinti jų verslo tikslus.