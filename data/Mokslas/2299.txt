Mitus įvardija asociacijos „Infobalt“ švietimo ekspertė Monika Simaškaitė, rašoma pranešime spaudai. Mitas nr. 1 – IT studijos skirtos tik vyrams. Nors dėl nusistovėjusių stereotipų informacinių technologijų srityje galima sutikti daugiau vyrų nei moterų, tačiau tendencijos keičiasi. Kadangi technologijomis gali naudotis kiekvienas, tai kiekvienas gali ir jas kurti. Technologijos neatsižvelgia į lytis. Vis intensyviau siekiama šias nuostatas sugriauti ir skatinti merginas bei moteris rinktis IT karjerą, vienas pavyzdžių – mentorystės programa „Women Go Tech“, kuri skirta raginti merginas ir moteris nebijoti žengti į informacinių technologijų sritį. Mitas nr. 2 – aukštasis mokslas IT srityje nereikalingas. Turint daug motyvacijos, gebant mokytis ir tobulėti savarankiškai, tapti geru IT specialistu galima ir nebaigus aukštosios mokyklos. Tačiau studijos universitete ar kolegijoje suteikia ne tik teorinių ir praktinių žinių, ugdo kompleksinį, kritinį mąstymą, bet ir padeda užmegzti ryšius su tą pačią sritį pasirinkusiais žmonėmis, kurie gali tapti ne tik studijų kolegomis, bet ir kuriamo startuolio ar kompanijos partneriais. Mitas nr. 3 – jeigu studijuoti, tai tik universitete, o ne kolegijoje. Kolegijose esančios IT studijos dažnai nepelnytai nuvertinamos. Nors pačios studijos skiriasi nuo universitetinių, tačiau kolegijoje taip pat suteikiama galimybė įgyti kokybišką aukštąjį išsilavinimą, kartu su naudinga praktikos patirtimi. Todėl nebūtina apsiriboti tik stojimu į universitetą – kiekvienas turi įvertinti savo galimybes, poreikius ir pasirinkti sau tinkamą aukštąją mokyklą. Mitas nr. 4 – mokytis IT profesinėje mokykloje – nenaudinga. Informacinių technologijų krypties paklausa profesinėse mokyklose auga kiekvienais metais. Jose galima įgyti profesinių įgūdžių ir žinių per trumpesnį laiką, nei universitetuose ar kolegijose, taigi galima greičiau įsilieti į darbo rinką. Pastebima, kad profesines mokyklas vis dažniau renkasi žmonės, kurie jau turi aukštąjį išsilavinimą ir siekia įgyti papildomų žinių, kurios gali padėti planuojant savo karjerą. Mitas nr. 5 – darbas IT srityje nuobodus. Informacinių technologijų įmonės – vienos dinamiškiausių. Jos ne tik kuria aukštą pridėtinę vertę, bet ir dažnai iškovoja geriausio darbdavio titulus. Projektų ir įmonių specifikų gausa leidžia specialistams pasirinkti tokį darbo pobūdį, koks jiems įdomiausias. Siekdami sukurti kuo patrauklesnes darbo sąlygas, informacinių technologijų įmonės savo biurus aprūpina kompiuteriniais žaidimais, stalo futbolu, įrengia nedidelius sporto klubus. Kai kurios įmonės organizuoja įvairias socialines veiklas, sportuoja ir taip padeda darbuotojams naudingai praleisti ir laisvalaikį. Mitas nr. 6 – vos tik pradėjus studijuoti, darbdavys tave susiras ir siūlys bent 1000 eurų atlyginimą. Tiesa, kad gabūs studentai jau nuo pirmųjų kursų pradeda dirbti informacinių technologijų srityje. Dažniausiai įsidarbinama antro kurso pabaigoje, 3 kurso pradžioje, o pradedančiųjų programuotojų atlyginimas prasideda nuo 700 eurų ir kyla priklausomai nuo rezultatų. Po pusmečio ar metų atlyginimas gali pasiekti 1000-1200 eurų, priklausomai nuo darbo specifikos.