Jau kurį laiką skirtingos inžinierių ir mokslininkų grupės bando sukurti išmanias tatuiruotes – ant odos užklijuojamas lanksčias mikroschemas, kuriomis galima būtų nuotoliniu būdu valdyti išmaniuosius prietaisus. Panašu, kad MIT doktorantams bei inžinieriams iš „Microsoft“ pagaliau pavyko sukurti tokios tatuiruotės prototipą, kuris ne tik puikiai atrodo ir sklandžiai veikia, bet ir yra nebrangiai pagaminamas. Pirmiausiai į galvą ateinanti „DuoSkin“ tatuiruotės funkcija – liečiamoji aikštelė ant odos, leidžianti nuotoliniu būdu valdyti telefoną arba kompiuterį. Įsivaizduokite, kad sportuodami užsimanote pakeisti ausinėse grojančią dainą. Su „DuoSkin“ nereikės traukti telefono ar baksnoti perdėm mažo išmanaus laikrodžio ekrano – užteks tam tikra tvarka perbraukti pirštu per ant rankos uždėtos tatuiruotės paviršių. „DuoSkin“ gali būti pačių įvairiausių formų ir „raštų“, tad inžinieriai galės sugalvoti pačių įvairiausių liečiamųjų gestų skirtingoms įrenginio funkcijoms valdyti.  Kita „DuoSkin“ panaudojimo galimybė – tatuiruotė gali keisti savo atspalvį priklausomai nuo kūno temperatūros arba šis spalvos kitimas gali būti valdomas iš telefono ar kito prietaiso. Vienas šios funkcijos panaudojimo būdų yra medicinoje – tik žvilgtelėjęs į tokią tatuiruotę, gydytojas gali nuspręsti apie paciento būklę. Žinoma, jau nekalbant apie tai, kad atspalvius pagal savininko norą keičianti tatuiruotė turėtų tapti tikrai populiariu aksesuaru. Trečia „DuoSkin“ funkcijų – tatuiruotėje gali būti įrašyta tam tikra informacija, kurią galima nuskaityti, pavyzdžiui, išmaniuoju telefonu. Dar viena iš ateities vizijų – išmanios spynos, kurios atsirakintų savininkui prilietus tokią tatuiruotę prie spynos. MIT ir „Microsoft“ inžinieriai taip pat sugalvojo, kaip „DuoSkin“ papildyti LED šviestukais – tad tatuiruotė gali ne tik keisti atspalvius, bet ir žibėti skirtingomis spalvomis. Kas nenorėtų su tokia tatuiruote pasirodyti šokių klube? Pagaminti „DuoSkin“ gan paprasta. Pirmiausiai reikia kompiuterine programa nubraižyti tatuiruotės raštą, kuris tuo pačiu turi atitikti reikalavimus numatytai mikroschemai. Tada ją reikia išpjauti iš specialaus popieriaus su ant viršaus užklijuota elektros srovei laidžia aukso plėvele. Tada „iškirptą“ išmanųjį ornamentą reikia užklijuoti ant odos bei pritvirtinti kontaktus ir kitus būtinus komponentus, kas yra bene sudėtingiausia „DuoSkin“ sukūrimo dalis. Išmaniosios tatuiruotės inžinieriams neleidžia ramiai miegoti jau kurį laiką – pastaruoju metu įvairių elektroninių komponentų ir jutiklių miniatiūrizacija jau leidžia galvoti apie išmanius ant odos tvirtinamus paviršius. Štai neseniai kompanija „L'Oreal“ pristatė ant odos klijuojamą lipduką, reaguojantį į ant jo krentančių ultravioletinių spindulių srautą. Išmaniojo telefono programėlė nuotoliniu būdu gauna šią informaciją ir pataria savininkui, kad jau būtų laikas užbaigti saulės vonių procedūrą arba užtepti ant odos papildomą sluoksnį kremo nuo saulės.