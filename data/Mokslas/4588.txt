Šios technologijos palaikytojų teigimu, radijo bangos, teisingai nukreiptos uždaroje ertmėje, gali sukurti nedidelę varančią jėgą. Iš pirmo žvilgsnio toks teiginys prieštarauja judesio kiekio tvermės dėsniui – jei ertmė tikrai uždara ir niekas iš jos neišlekia, tai kaip gali visas prietaisas būti stumiamas kuria nors kryptimi? Bet atrodo, kad straipsnis, aprašantis tokį prietaisą, praėjo recenziją ir netrukus bus paskelbtas žurnale. Kol kas publikacijos dar nėra, bet susidomėjusiems verta sekti Journal of Propulsion and Power. Aišku, publikacija pati savaime nereiškia, kad viskas jau aišku ir įrodyta. Tai tiesiog reiškia, kad gauti rezultatai aprašyti pakankamai aiškiai ir nuosekliai, jog juos verta nagrinėti mokslinėje bendruomenėje. Bet ir tai yra įdomu. Tiesa, pagal gandus, prietaisas generuoja maždaug 1,2 miliniutono jėgos iš kiekvieno kilovato galios. Tokios jėgos užtektų nusverti sunkio jėgai, kurią kuria 0,12 gramo masės kūnas. Tad iki praktinio pritaikymo dar tikrai toli, net jei fundamentaliai procesas ir veikia ir nepaaiškės, kad ten kažkur giliai pasislėpusi paklaida ar eksperimentinis netikslumas (kaip kad buvo su šviesos greitį viršijančiais neutrinais).