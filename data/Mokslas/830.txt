Nors tai yra naudinga ir dėl kitų buitinių priežasčių, pagrindinis argumentas, kodėl turėtumėt taip elgtis, yra susijęs su reiškiniu, kuris vadinamas „tualeto purslais“. Kai nuleidžiate vandenį, kuris nuplauna į kanalizaciją unitazo dubens turinį, šniokščiantis vanduo taip pat susimaišo su mažytėmis šio turinio dalelėmis ir išmeta jas į orą, rašo businessinsider.com. Silpnos vandens srovės unitazai yra sumažinę šį pavojų – juose vanduo nenugarma taip stipriai, kaip kituose tualetuose, bet nesuskaičiuojama daugybė senesnių unitazų vis dar gali pavojingai spjaudytis. Niujorko universiteto mikrobiologas Philipas Tierno sako, kad aerozoliniai purslai gali pakilti net iki penkių metrų. „Patartina nuleisti dangtį, ypač jei tualetu naudojasi daug žmonių“, – „Tech Insider“ sakė Ph. Tierno. Vienas tyrimas, 1975 metais paskelbtas žurnale „Applied Microbiology“ (kai dar nebuvo pasirodę silpno vandens srauto unitazai), parodė, kad viskas, kas patenka į unitazą, gali jame pasilikti dar ilgokai po to, kai nuleidžiamas vanduo. Prileidę į unitazą potencialiai pavojingų bakterijų ir virusų, mokslininkai nustatė, kad vanduo paskleidė juos ant tokių tualeto ar vonios kambario paviršių kaip grindys, plautuvė ir net dantų šepetukas. Mikrobai ant porcelianinio unitazo paviršiaus liko netgi po daugelio vandens nuleidimų, ir nors po pirmųjų nuplovimų mikrobų kiekis buvo sumažėjęs, jų populiacija nusistovėjo ir išliko iki to momento, kai unitazas buvo nušveistas (be arba su valymo priemonėmis). Kiek naujesnis mokslinis apžvalginis straipsnis parodė panašius mikrobų pasklidimo rezultatus, nors jis neaptiko įrodymų, kurie patvirtintų ar paneigtų, kad tokie unitazo purslai gali platinti infekcijas. Tačiau reikia daugiau tyrimų, kurie iš tikrųjų atmestų tokių aerozolinių išmatų dalelių pavojų. Taigi pernelyg nebūgštaukite, jei ant jūsų užtikš tokie purslai. „Jeigu jūsų oda nėra pažeista, jums veikiausiai nieko nenutiks“, – teigia Ph. Tierno. Tačiau jis pažymi, kad tokios bakterijos kaip salmonelės ar šigelės bei tokie virusai kaip noro virusas ir hepatitas A užkrečia žmogų, kai išmatų dalelės patenka į burną. Taigi geriausia apsidrausti, net jei planuojate prie unitazo neprasižioti. Ph. Tiero teigia, kad net uždengiant unitazą, su burna susijusius reikmenis geriau laikyti spintelėje. „Pasistenkite, kad jūsų dantų šepetukai ir puodeliai būtų paslėpti“, – įspėja jis. O kaip viešuose tualetuose, kur unitazai retai turi dangčius? Ph. Tierno pataria „išeiti iš tualeto kabinos vandens nuleidimo metu“. Kad ir kokie stiprūs būtų unitazo purslai, Ph. Tierno tvirtina, kad tinkama higiena yra svarbiau už bet kokią tualeto purslų prevenciją. „Svarbiausia po naudojimosi tualetu nusiplauti rankas“, – sako jis.