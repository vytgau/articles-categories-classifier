Nepaisant to, kad techniniu atžvilgiu pasiūlymas yra neįgyvendinamas, jis skamba išties viliojančiai. „eScan“ antivirusinių programų kūrėjai tikina, kad sukčiai pataikė į opią vartotojų vietą. „Įsivaizduokite, kad galite naršyti internete su savo išmaniuoju telefonu, nesvarbu, kur jūs esate, nenaudojant savo mobiliojo ryšio operatoriaus tiekiamo mobiliojo interneto ir be jokio poreikio prisijungti prie „Wi-Fi“ tinklo. Skamba viliojančiai, ypač jei esate išvykęs ar atostogaujate šalyje, kur mobilusis internetas kainuoja brangiau nei Lietuvoje. Deja, tokio stebuklingo interneto dar nėra“, – komentuoja „eScan“ antivirusines programas platinančios įmonės „Baltimax“ pardavimų vadovas Deividas Pelenis. Sukčių žinutė, siūlanti išties stebuklingą internetą, plinta per „WhatsApp“ grupes, taip pat vartotojus, kurie „rekomenduoja“ šią paslaugą nieko apie tai nežinodami. Vartotojai sulaukia specialaus kvietimo su įterpta nuoroda, kuri veda į puslapį ta kalba, kuria veikia įrenginys ar interneto naršyklė. Sukčių puslapyje aukos yra raginamos pasidalinti pasiūlymu su mažiausiai 13 žmonių arba 5 grupėmis, taip sukčių apgaulė yra platinama toliau. Gana įtikinamai atrodo sukčių puslapyje pateikti kitų vartotojų komentarai, teigiantys, kad siūloma paslauga puikiai veikia. Deja, šių vartotojų net nėra „Facebook“ – visa tai yra sukčių gerai apgalvota gudrybė. „Įdomu tai, kad sukčiai vis dažniau pritaiko savo sukčiavimo atakas skirtingų šalių vartotojams pagal jų gimtąją kalbą. Tai leidžia jiems pasiekti didesnį vartotojų kiekį vienu metu, taip pat tokios sukčiavimo atakos labiau įtikina naivius vartotojus“, – sako D. Pelenis. „WhatsApp“ naudotojai, pasidalinę sukčių nemokamo interneto pasiūlymu galiausiai atsiduria kenksminguose puslapiuose, kuriuose siūloma prenumeruoti mokamas SMS paslaugas, diegti trečiųjų šalių programėles ar kitaip pildyti sukčių kišenes. „eScan“ saugumo ekspertai pataria vartotojams būti dėmesingesniems ir atsargiau vertinti pasiūlymus, kurie skamba per gerai, kad būtų tiesa. Gavus sukčių žinutę, būtina ją pažymėti kaip sukčiavimo atvejį. Pastebėjus, kad draugai platina tokias žinutes, geriausia į juos kreiptis asmeniškai ir įspėti dėl apgaulės.