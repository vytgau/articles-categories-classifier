Daugiau nei 30 proc. stuburinių gyvūnų – žuvų, paukščių, amfibijų, roplių ir žinduolių – nyksta tiek arealų, tiek populiacijų lygmenimis, sakoma pirmoje pasaulinėje šių tendencijų analizėje. „Tai visame pasaulyje vykstančios biologinės anihiliacijos atvejis“, – sakė Stanfordo universiteto profesorius Rodolfo Dirzo, pirmadienį žurnale PNAS išspausdinto straipsnio bendraautorius. Mokslininkai nustatė, kad žinduoliai prarado mažiausiai trečdalį savo pradinių buveinių. 40 proc. šių žinduolių, tarp jų raganosiai, orangutangai, gorilos ir daugelis didžiųjų kačių, dabar yra penkiskart arba daugiau sumažėję. Biologinės įvairovės nykimas pastaruoju metu paspartėjo, nustatė tyrėjai. „Kelios žinduolių rūšys, prieš dešimtmetį ar du buvusios gana saugios, dabar nyksta“, – sakoma straipsnyje. Tarp tokių žinduolių yra gepardai, liūtai ir žirafos. Pasauliniu mastu masinis išmirimas – 6-asis per pastarąją pusę milijardo metų – yra didžiausias nuo tų laikų, kai prieš 66 mln. metų į Žemę atsitrenkus didžiuliam meteoritui išnyko trys ketvirtadaliai gyvybės, įskaitant dinozaurus. Dabar per metus išnyksta vidutiniškai po dvi stuburinių rūšis. 1900–2015 metais buvo surinkta duomenų apie 27,6 tūkst. gyvūnų rūšių (įskaitant 177 žinduolių rūšių) arealų ir populiacijų mažėjimą. Nustatyta, kad daugiausiai rūšių nyksta atogrąžų regionuose. Vidutinio klimato juostose nykstančių rūšių yra mažiau, bet jų skaičiaus santykis su bendru regiono rūšių skaičiumi yra toks pats ar net didesnis. Iki pusės mūsų planetoje gyvenusių gyvūnų jau nebėra, ir straipsnio autoriai šią netektį vadina „didžiule biologinės įvairovės erozija“. „Kodėl tai vyksta – ne paslaptis: mūsų pačių amžinai besiplečianti rūšis, kurios (individų) skaičius nuo 1960 metų daugiau kaip padvigubėjo ir pasiekė 7,4 mlrd., suvalgo, išstumia ir išnuodija savo kaimynes mūsų planetoje “, – rašoma straipsnyje. „Pagrindiniai laukinės gamtos nykimo veiksniai yra buveinių nykimas, per didelis vartojimas, tarša, invazinės rūšys ir ligos. Ateinančiais dešimtmečiais didele grėsme turi tapti klimato kaita, o kai kurie gyvūnai – labiausiai žinoma apie baltuosius lokius – jau nyksta dėl kylančios temperatūros ir besikeičiančio klimato“, – pažymi mokslininkai.