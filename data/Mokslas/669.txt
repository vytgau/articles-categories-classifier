Apie ateities profesijas jau kalba verslo lyderiai, įvairių sričių specialistai, garsiausi Lietuvos žmonės ir tie, kurie būdami labai jauni patys atrado savo pašaukimą. Laiku nesulaukę tinkamo patarimo daugelis pasirenka tai, kas tuo metu ant bangos, pavyzdžiui, programavimą. Kiti naudojasi visokiais reitingais, kuriuose įvairios organizacijos nustato ateityje išpopuliarėsiančias profesijas. Štai kodėl tuo pačiu metu daug kas renkasi tą pačią sritį. Kažkada tokia tendencija buvo su verslo administravimu, vėliau su teise. Bet jokie reitingai, jokios profesijų mados nepadės tinkamai nuspręsti, kuo žmogui tapti. Pasauliniame „Youtube“ tinkle išpopuliarėjęs lietuvis Darius Kniukšta remsis savo pavyzdžiu. Vaikinas papasakos, kad pinigus uždirbti pradėjo būdamas vos penkiolikos metų, o įdomiausia – sąmoningai to net nesiekdamas. „Tiesiog labai pamėgau žaisti kompiuterinius žaidimus, prie jų praleisdavau ištisus vakarus... Daug kas manęs ėmė klausti patarimų, kaip daryti vienus ar kitus ėjimus, todėl sugalvojau save žaidžiantį filmuoti ir kelti tuos vaizdelius į „Youtube“. Dariau tai norėdamas pasitarnauti kitiems, o ne sau kažkokios naudos ieškojau“, – patikins D. Kniukšta netikėtai sulaukęs laiško iš vienos užsienio kompanijos. „Man parašė, kad kuriu gerus filmukus, vertus net atlygio ir pradėjo kiekvieną mėnesį mokėti po maždaug keturis šimtus dolerių. Tėvai negalėjo patikėti tuo, kas vyksta. Už tai, kad sėdi prie kompiuterio jų sūnus pradėjo gauti pinigus. Kokia neteisybė!“, – prisiminęs savo karjeros pradžią juokauja vaikinas. Šiuo metu jį „Youtube“ tinkle seka net 74 tūkstančiai pastovių žiūrovų. Darius nuolat sulaukia įvairių verslo pasiūlymų, dalyvauja vietiniuose ir tarptautiniuose projektuose. Ir sėkmingai gyvena iš žaidžiamų žaidimų. „Savo kelio ieškančiam jaunimui noriu pabrėžti, kad tada, kai pradėjau šią veiklą, net nežinojau, jog užsienyje tai sparčiai populiarėjanti profesija. Man to nereikėjo, nes tiesiog mėgavausi tuo, ką darau“, – kviesdamas savęs ieškančius jaunus žmones į parodą, sako D. Kniukšta. Jis taip pat žada atskleisti lengviausius būdus, kaip tapti sėkmingu turinio kūrėju „Youtube“ kanale ir kituose socialiniuose tinkluose. „Kiek girdžiu, dabar beveik visi svajoja iš to gyventi. Noriu jaunimui suteikti kuo daugiau naudos“, – šypsosi jau patyręs interneto herojus. Pomėgius paversti savo profesija ragina ir „SEB banko“ Inovacijų centro vadovas Andrius Bolšaitis, rašoma pranešime žiniasklaidai. „Nereikia laukti, kol kažką išmoksite ar gausite jūsų talentus liudijančius diplomus. Jeigu turite idėją, kuria tikite – pradėkite jos imtis dabar pat, neatidėliokite“, – sako specialistas. Jaunus žmones jis ragina į viską žvelgti paprasčiau, ir neieškoti stebuklingų ateities profesijų. „Kiekvienas žmogus pirmiausia turi atsižvelgti į tai, ką jis mėgsta daryti, kuo domisi – būtent tai yra svarbiausia“, – pataria A. Bolšaitis ir priduria, kad kiekvienas iš mūsų gali tapti didelių inovacijų kūrėjais. Štai Amerikoje, pasak jo, šia tema jau kalbama daugybę metų, todėl ten nuolat atsiranda naujų išradimų, kuriuos sukuria ne kokie nors ypatingi mokslininkai, o patys jų naudotojai. „Užtenka sugalvoti paprasčiausią smulkmeną, kuri padės lengviau spręsti, kad ir tam tikrus, paprastus buities darbus. Tai ir yra inovacijų pagrindas: reikia tokių, kad visuomenė masiškai norėtų jomis naudotis“, – sako A. Bolšaitis. Lietuvoje dabar pats geriausias metas kurti inovacijas, startuolius, nes jų svarba tiki ir skatina kurti šalies valdžia bei didžiausi bankai. „Šiuo metu tam sudarytos tinkamos sąlygos. Be to, sėkmingai į pasaulio rinką per artimiausius metus prasimušęs Lietuvos finansinių technologijų startuolis yra Inovacijų centro ambicija“, – teigia „SEB banko“ Inovacijų centro vadovas, ateities profesijomis vadinantis visas įmanomas veiklas, kuriomis tik žmonės mokės prasmingai pasinaudoti. Savo sėkmės istorija dalinasi ir viena ryškiausių naujųjų šalies žvaigždžių – projekto „Lietuvos balsas“ nugalėtoja – Monika Marija Paulauskaitė. Devyniolikmetė sako, kad svarbiausia daryti, kas patinka. Ir neklausyti visų patarinėjančių mokytis tai, kas atseit gali atnešti daug pelno. „Nes svarbiausia, kad žmogaus pasirinkta veikla teiktų malonumą“, – įsitikinusi neseniai išgarsėjusi prancūzų kalbos filologiją studijuojanti mergina. Tūkstančių televizijos žiūrovų simpatijas pelniusi Monika savęs ieškantiems jauniems žmonėms pataria klausytis vidinio balso. „Nebūtina iškart tiksliai žinoti, kuo nori tapti ar ką nori veikti visą gyvenimą. Didžiausia šių laikų problema ta, kad jauni žmonės pirmiausia skatinami priimti skubius ir kategoriškus, o ne racionalius sprendimus. Manau, jog vienintelė sėkmės paslaptis – daryti viską, kam turime bent truputį noro ir laiko. Išbandžius save visur, pastačius save į visas įmanomas situacijas ir susidarius nuomonę universaliais klausimais, neatrasti savęs ir savo nišos tampa paprasčiausiai neįmanoma“, – kalba dainininkė. Kaip atpažinti dalykus, kuriems esi gabus? Kaip atrasti sritis, kurios tau tinkamos? – pristato profesionalus karjeros konsultantas, edukacinių bendrovių grupės „KALBA“ kūrėjas Rytis Jurkėnas. „Daug kas visas viltis sudeda į universitetą, lyg svarbiausia būtų įstoti, o tada jau viskas turi sėkmingai klostytis. Tai netiesa, universitetas dar nieko negarantuoja, ypač jeigu žmogus pasirinko netinkamai. Noriu, kad jaunimas suprastų, jog norint gyvenime kažko pasiekti diplomo nepakanka. Sėkminga karjera yra ištisas procesas, o ne vienkartinis, greit įvykstantis dalykas“, – sako R. Jurkėnas. Tarptautinėje mokymosi, žinių ir karjeros planavimo parodoje šis specialistas pristatys specialų, pasaulyje plačiai naudojamą „Multiple natures“ testą su dirbtiniu intelektu, kurio neįmanoma apgauti. Jis padeda žmogui pasirinkti tolimesnį kelią ir atrasti savo gabumus, bei gebėjimus. „Parodos svečiams padovanosime net 600 tokių testų. Kiekvienas jį išsprendęs gaus visą labiausiai tinkančių specialybių sąrašą, atsižvelgiant pagal asmens prigimtis ir intelektus. Atrenkami net konkrečiai asmenybei tinkamiausi hobiai“, – sako, pats prie testo sukūrimo prisidėjęs R. Jurkėnas. 16-oji tarptautinė mokymosi, žinių ir karjeros planavimo paroda „Studijos 2018“ bei ryškūs jos svečiai – parodų centre „Litexpo“ vasario 8, 9, 10 dienomis.