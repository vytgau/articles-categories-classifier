Savo pavardės nenorėjęs skelbti „Facebook“ atstovas naujienų agentūrai „Associated Press“ sakė, kad kompanijos pareigūnai susitiks su Atstovų Rūmų ir Senato žvalgybos komitetais bei Senato teismų komitetu ir perduos reklamas. Kompanijos atstovas kalbėjo su anonimiškumo sąlyga, nes šie susitikimai yra privatūs. Kompanija praėjusį mėnesį pranešė aptikusi tūkstančius reklamų, susijusių su „Facebook“ paskyromis, tikriausiai valdomomis iš Rusijos. Šios reklamos buvo skirtos kurstyti politinę ir socialinę įtampą prieš 2016 metų JAV prezidento rinkimus. Trys JAV Kongreso komitetai vykdo tyrimus dėl numanomo Rusijos kišimosi į rinkimus ir nagrinėjo melagingų žinių bei propagandos sklaidą socialiniuose tinkluose.