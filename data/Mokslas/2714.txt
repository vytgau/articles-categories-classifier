Šį sprendimą „Cardiomo“ komanda planuoja pristatyti Lietuvoje per Vilniuje vykstantį „Login Startup Fair“ . Ši komanda į Vilnių atvyksta, nes Kijeve laimėjo verslo prisistatymo konkursą (angl. pitch battle). Tad kuo ypatingas šis įrenginys pasakoja Vilniuje būsimų klientų ir partnerių ieškosiančios komandos atstovė Ksenia Belkina. Ji sako, kad nors skurtas įrenginys nėra medicininis prietaisas, jis yra draugiškas vartotojui, o surenkami duomenys yra pakankamai tikslūs. „Cardiomo“ praneša apie pirmus sveikatos sutrikimų požymius. Tai yra pirmas žingsnis siekiant užkirsti kelią ligoms ir galiausiai išsaugant gyvybes. Jis fiksuoja elektrokardiogramą, pulsą, kvėpavimą, odos temperatūrą, laikyseną, aktyvumą, žmogaus buvimo vietą ir t.t.“, - apie sprendimą rašė K. Belkina. Jos teigimu, prietaisas gali fiksuoti beveik 100 ligų pirminius požymius, o pagrindinis jo išskirtinumas – tai sportinio įrenginio funkcionalumas. Pavyzdžiui, prietaisas gali siųsti duomenis nustatytiems adresatams: kitiems šeimos nariams ar prižiūrinčiam gydytojui. Pirmasis šio įrenginio prototipas buvo sukurtas 2015 m., tuomet prietaiso kūrėjų komanda dalyvavo verslo akseleravimo programoje JAV ir gavo pirmąjį finansavimą 2016 m. Kalbėdama apie iššūkius, kuriuos teko įveikti, K. Belkina dėsto, kad pirmasis jų buvo prietaiso ir programėlės susiejimas, antrasis – specialiai sukurta duomenų bazė, kuria remiantis prietaisas praneša apie galimus sveikatos sutrikimus. „Mes panaudojome 50 tūkst. žmonių kardiogramas diegdami duomenis savo sistemoje“, - sakė ji. Startuolio kūrėjai siekia atkreipti dėmesį, kad širdies veiklos sutrikimai yra aktualūs gana didelei daliai pasaulio gyventojų, o jų nepaisant galima susidurti su sudėtingomis komplikacijomis. Šiuo metu įrenginio kūrėjai ruošiasi gaminti pirmuosius 250 prietaisų, kuriuos bandys. Be to, startuolio atstovai skelbia, kad jau yra sulaukę beveik 1000 išankstinių užsakymų. Tad iš viso šių metų spalį planuojama būti pagaminę 2 tūkst. įrenginių. Prietaiso kūrėjai šiuo metu ieško antrosios investicijų injekcijos: jie skaičiuoja, kad reikalingas papildomas 1 mln. JAV dolerių siekiant išplėsti tyrimą ir gamybą, investuoti į gausesnę komandą. Komandoje be Ksenijos Belkinos, kuri turi patirties rinkodaros, vadybos ir ryšių su visuomene srityje, yra Romanas Belkinas, kuris techninę įrangą kuria 16-a metų, taip pat ir kiti techninės įrangos ir IT sprendimų kūrėjai. Atvykdami į Lietuvą šio sprendimo kūrėjai siekia padidinti savo sprendimo žinomumą, rasti jam platinimo būdų.  „Login Startup Fair“ vyks gegužės 24-25 d. „Vilnius Tech Park“, tai - nemokamas „Verslios Lietuvos“ organizuojamas startuolių renginys. Laukiama daugiau nei 60 atrinktų perspektyvių regiono startuolių, daugiau kaip 30 vietinių ir užsienio rizikos kapitalo fondų, daugiau kaip 20 konferencijos pranešėjų.