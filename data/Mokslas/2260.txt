Apie tai Vilniuje vykusioje “Login Startup Fair” konferencijoje startuoliams pasakojo 1stdibs.comtechnologijų vadovas Rossas Paulas. „Mūsų komandai išaugus iki 50-ies programuotojų, vienas jų - lietuvis - vieną dieną pareiškė norintis grįžti į gimtinę. Užuot jį paleidę, pagalvojome: šis žmogus su mumis dirba jau 5 metus, jis supranta mūsų verslą, žino mūsų Niujorko technologijų komandos darbo principus ir gali būti sėkmingas. Todėl lietuvio norą grįžti namo nutarėme išnaudoti kaip galimybę sukurti naują komandą Vilniuje. Ir tai mums puikiai pasiteisino - šiuo metu Lietuvoje turime 12 programuotojų. Be to, labai panašiu principu atsiradome Indijoje - į ją grįžti panoro 4 metus su mumis Niujorke dirbęs kolega, o dabar šioje šalyje aplink jį sukūrėme 4 programuotojų komandą”, - „Login Startup Fair” metu kalbėjo R. Paulas. Pasak jo, vadinamasis „outsourcingas” (liet. darbo iškėlimas į užsienį) technologijų kompanijoms gali būti nuostolingas ir nepasiteisinti, tačiau bendrovės atrastas modelis - komandų kūrimas ilgamečių darbuotojų gimtinėse - yra itin efektyvus, rašoma bendrovės pranešime. Patyrusių reikia, bet siūlo nepamiršti jaunimo Kalbėdamas apie darbuotojų samdymą, R. Paulas pažymėjo, kad pradedančioms įmonėms daugeliu atvejų naudinga naudotis vidiniais ištekliais - pavyzdžiui, jau dirbančių kolegų rekomendacijomis. Jo teigimu, darbuotojų paieškos agentūros startuoliams gali būti itin brangios - bent JAV už vieną įdarbintą programuotoją atrankos specialistams gali tekti sumokėti ir 25 proc. jo metinio atlyginimo. „Kita vertus, ilgai nerasdami darbuotojų mokate didelę kainą: neaugančių pajamų ir neįgyvendinamo produkto. Todėl, jei vidiniai ir nesudėtingi darbuotojų paieškos būdai neveikia, kartais nelieka nieko kito, kaip praryti tą karčią brangaus samdymo piliulę”, - komentavo R. Paulas. Bet jis atkreipė dėmesį ir į tai, kad dalis augančių kompanijų daro klaidą priimdamos vien tik patyrusius darbuotojus ir ignoruodamos jaunimą. „Kai komandoje dirba per daug patyrusių žmonių, prasideda ambicijos, ego klausimai, technologiniai-religiniai karai, kartais tampa sunku kažką padaryti. Todėl nevenkite universitetų, karjeros mugių, jaunimo. Sveikas jaunų ir patyrusių kolegų derinys veikia efektyviau nei vien patyrusių darbuotojų komanda”, - sakė R. Paulas. Jis taip pat pabrėžė, kad jauninmo daromos klaidos įmonei kainuoja mažiau negu patyrusių inžinierių, o turėdama sveiką jaunimo ir patyrusių kolegų santykį, įmonė išvengia „vieno laivo ir dešimties kapitonų problemos”. Peraugęs startuolis 1stdibs.com Lietuvoje padalinį įkūrė 2015 metais, nors pati bendrovė JAV buvo įsteigta dar 2001 metais. Daugiau kaip dešimtmetį bendrovė augo ir plėtėsi įkūrėjų ir savo uždirbtomis lėšomis, kol 2011 m. bendrovė sulaukė dešimčių milijonų JAV dolerių investicijos iš žymaus „Benchmark Capital” fondo. Vėliau į bendrovę investavo kiti rizikos kapitalo fondai - „Insight Venture Partners”, „Index Ventures” ir „Spark Capital”, o galiausiai ir Kinijos elektroninės prekybos milžinė „Alibaba”. 1stdibs.com prekiauja prabangos prekėmis: baldais, juvelyrikos dirbiniais, meno kūriniais ir kitkuo. Pagrindinės bendrovės rinkos - JAV, Vakarų Europa ir Australija. Skaičiuojama, kad per metus vienas 1stdibs.com naudotojas vidutiniškai išleidžia 4-5 tūkst. JAV dolerių. Metinė bendrovės apyvarta viršija 150 mln. JAV dolerių. Kompanijoje dirba 325 darbuotojai, iš kurių apie 60 yra programuotojai, 12 kurių dirba Vilniuje.