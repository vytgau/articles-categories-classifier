Neįvardijamas vyras kurį laiką reguliariai lankėsi pas tame pačiame mieste gyvenančią meilužę, rašo BBC. Romanas tęsėsi be problemų, kol kartą vyras išsikvietė „Uber“ vairuotoją iš žmonos telefono. Jis prisijungė prie savo paskyros, o vėliau atsijungė, tačiau dėl programos klaidos į žmonos telefoną ir toliau buvo siunčiami pranešimai apie vyro keliones. Apie vyro neištikimybę sužinojusi žmona pareikalavo skyrybų. Vyras mano, kad tapo nekokybiško „Uber“ programėlės veikimo auka ir kreipėsi į teismą. Kaip skelbia laikraštis „Le Figaro“, vyras esą reikalauja 45 mln. eurų kompensacijos. „Mano klientas tapo programinės klaidos auka“, – sakė nukentėjusiojo advokatas po to, kai vyro vardu pateikė ieškinį Graso mieste. – Dėl programos defekto vyrui kilo problemų su žmona.“ Tiesa, spaudoje minėtos ieškinio sumos advokatas nepatvirtino. Programėlės klaida, dėl kurios prancūzas neteko žmonos, buvo pašalintas gruodį.