Supirktus mobiliuosius įrenginius telefonų priežiūros bendrovė „Mobiliųjų telefonų techninis centras“ (MTTC) tieks savo partneriams, kurie juos prikels naujam gyvenimui. MTTC supirks beveik visus telefonų ir planšečių modelius, už kuriuos bus atsiskaitoma bendrovės salonuose grynaisiais pinigais, rašoma pranešime spaudai. Naujoji paslauga veiks pagal Lietuvoje unikalų modelį: įvertinus telefonų būklę už juos grynaisiais pinigais bus atsiskaitoma iš karto, o priimtus modelius, priklausomai nuo įrenginio būklės, naujam gyvenimui prikels MTTC partneriai Estijoje, bendrovė „REDEEM Nordic“, kurie užsiims ir tokių įrenginių prekyba. Iki šiol Lietuvoje seni telefonai dažniausiai superkami būdavo tik tais atvejais, kai būdavo perkamas naujas telefonas. „Naujų telefonų rinka yra labai dinamiška, Lietuvos gyventojai telefonus keičia kas 2-3 metus. Paprastai tokių įrenginių stovis yra visiškai tinkamas kasdieniam naudojimui, tačiau rinkos mados ir vartojimo įpročiai lemia, kad senas telefonas tiesiog padedamas į stalčių. Naujoji MTTC paslauga būtent tam ir skirta – supirkti naudotus telefonus ir planšetes ir padėti juos dar kartą įdarbinti. Tai praktiška ir racionalu“, – sako „Mobiliųjų telefonų techninio centro“ direktorius Gintaras Kručkas. Jis priduria, kad naujoji paslauga veikia panašiai, kaip naudotų automobilių rinka: „Pasibaigus naujo automobilio garantijai yra įprasta jį parduoti antrinėje rinkoje. Tą patį galima daryti ir su telefonu. Restauruotų telefonų paklausa yra pakankamai didelė Vakarų šalyse. Pavyzdžiui, Vokietijoje tai netgi tampa madingu socialinės atsakomybės reikalu: įmonės savo darbuotojams perka restauruotus telefonus, taip prisidėdamos prie atliekų kiekio mažinimo ir aplinkos tausojimo.“ Europos Komisijos duomenimis, elektronikos prietaisų atliekos yra viena iš sparčiausiai augančių atliekų rūšių Europos Sąjungos šalyse ir turi reikšmingą įtaką didinant aplinkos taršą. Prognozuojama, kad elektronikos atliekų kiekis ES iki 2020 metų gali viršyti 12 milijonų tonų per metus. Kaip vieną iš efektyviausių šio tipo atliekų mažinimo priemonių EK rekomenduoja nebenaudojamų mobiliųjų telefonų surinkimą ir jų gyvavimo ciklo prailginimą restauruojant. Teikdama telefonų supirkimo paslaugą MTTC prisidės prie elektronikos atliekų kiekio mažinimo Lietuvoje. Sužinoti tikslią savo turimo įrenginio kainą galima apsilankius bet kuriame MTTC klientų aptarnavimo salone. Ten dirbantys specialistai apžiūrės įrenginį, įvertins jo būklę ir pasiūlys kainą. MTTC taip pat siūlo galimybę preliminarią konkretaus naudoto telefono modelio kainą sužinoti ir internete, adresu http://mttc.lt.luurit.net/iframe. Klientų aptarnavimo salonus galima rasti Vilniaus, Kauno, Klaipėdos ir Šiaulių „Akropoliuose“. Bendrovės salonai taip pat įsikūrę Algirdo g. 25 ir prekybos centre „Ozas“ Vilniuje bei Savanorių pr. 206A, Kaune. MTTC klientus taip pat aptarnauja partnerių salonai Panevėžyje, Alytuje ir Marijampolėje. Autorizuotas įrenginių priežiūros paslaugas teikianti MTTC visus su remontu susijusius darbus atlieka pagal griežtus gamintojų reikalavimus, turėdama specialią remontui reikalingą įrangą ir ISO kokybės sertifikatus.