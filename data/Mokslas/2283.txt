Toks žemėlapis yra sudarytas pagal vadinamąsias haplogrupes ir ką šis terminas reiškia, paaiškina Vilniaus universiteto Medicinos fakulteto profesorius Rimantas Jankauskas. „Haplogrupė – dalelių derinys, kuris glaudžiai susijęs ir paveldimas kartu. Paveldima iš vieno iš tėvų, dažniausiai, tai Y chromosomos požymis, paveldimas vyriška linija, ir mitochondrinės DNR požymis, paveldimas moteriška linija“, - sakė jis. Kitaip tariant, šios haplogrupės leidžia nustatyti vienos linijos – tėvo arba motinos – paveldėjimo liniją. Tačiau profesorius atkreipia dėmesį, kad šios grupės neturi būti maišomos su tautomis, nes tauta yra kultūrinė, o ne biologinė kategorija ir ir kultūriniai požymiai perduodami nebiologiniais mechanizmais. „Taigi, tas paveldėjimas atspindi biologinę, t.y. populiacijos, o ne kultūros, kitaip – tautos, istoriją. Išvaizda, paveldimos ligos dažniausiai yra koduojamos kitų genų“, - dėstė R. Jankauskas. Atitinkamai, praktiniais sumetimais medicinoje informacija apie haplogrupes yra nedaug pritaikoma. „Medikams praktiškai mažai pritaikoma, kadangi paveldimas ligas koduoja kiti genai, - komentavo R. Jankauskas, tačiau jis paaiškina, kokią informaciją tai leidžia sužinoti. - Haplogrupės naudingos besidomintiems biologine istorija, biologine genealogija. Natūralu kelti klausimus „iš kur aš atėjau, kas mano biologiniai protėviai“, bet jos nieko nesako nei apie fizines ypatybes, nei apie gabumus, intelektą, tuo labiau apie kultūrą, kalbą ir t.t.“ Rezultatų visuma leidžia pademonstruoti kaip vienos ar kitos sekos linkusios pasireikšti skirtingose žmonių populiacijose. Kartu tai leidžia pažvelgti į tai kaip genetiškai skiriamės nuo savo kaimynų. Toliau pateikiame trumpą informaciją, kur skirtingi haplotipai dažniausiai aptinkami. Haplotipas R1b – plačiausiai aptinkamas Vakarų Europoje, tačiau randamas ir Rusijoje (Baškirų tautinėje mažumoje), bei centrinėse Afrikos valstybėse (Čade, Kamerūne). Haplotipas R1a – kaip galima pamatyti iš žemėlapio, labiausiai paplitęs Eurazijoje. Bet aptinkamas ir Skandinavijos šalyje bei centrinėse Europos šalyse. Haplotipas N1 – labiausiai paplitęs Europos Šiaurėje, tačiau Latviją aplenkia. Dar randama Pietų Europoje, pietryčių Azijoje ir kai kuriose Ramiojo vandenyno salose. Haplotipas I1 – išskirtinai paplitęs Danijoje ir Švedijoje. Haplotipas I2 – paplitęs Balkanų šalyse, be to yra susijęs su ūgį lemiančiais genais. Haplotipas J1 – paplitęs labai plačiai – nuo Kaukazo regiono iki Sudano ir Etiopijos bei Indijos. Haplotipas J2 – paplitęs ne mažiau plačiai nei haplotipas J1. Jis dažniau ar rečiau aptinkamas įvairiuose Azijos regionuose bei Šiaurės Afrikoje. Haplotipas E – dar skirstomas į keliolika subklasių, tačiau kaip aišku iš žemėlapio, labiausiai siejamas su Afrikos žemynu. Haplotipas G – labiausiai siejamas su Gruzija, tačiau aptinkamas ir kitose Kaukazo regiono šalyse.