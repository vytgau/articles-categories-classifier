Antradienį nagrinėjamas autorių teises ginančios asociacijos LATGA ieškinys, kuriuo prašoma ryšio tiekėjus blokuoti prieigą prie dalinimosi „torrent“ nuorodomis tinklalapio. DELFI primena, kad teismo prašoma interneto ryšio bendrovėms uždrausti teikti prieigas prie šios interneto svetainės. Jo prašoma uždrausti operatoriams „Telia“, buvę „Teo LT“ ir „Omnitel“, „Bitė Lietuva“, „Lietuvos radijo ir televizijos centras“, „Cgates“, „Init“, „Balticum TV“, „Splius“ ir „Penkių kontinentų komunikacijų centras“ teikti prieigą prie interneto svetainės linkomanija.net. Ryšio tiekėjams papildomi reikalavimai nekeliami ir jie niekuo nekaltinami. Jei asociacijai pavyktų laimėti bylą, bet dalinimosi duomenimis svetainė būtų perkelta kitu adresu ar adresais, būtų siekiama draudimo teikti prieigą ir jiems. Lietuvos ir užsienio autorių teises ginanti asociacija LATGA kiek kreipėsi į Vilniaus apygardos teismą dėl tinklalapio Linkomanija.net veiklos. Teismui pirmininkauja teisėjas Vytautas Zelianka. Į teismą susirinko daug atsakovų advokatų ir asociacijai atstovaujantis advokatų kontoros „AAA Law” advokatas, partneris Andrius Iškauskas. LATGA prašo atsakovams priteisti bylinėjimosi išlaidas. A. Iškauskas teismo prašė prie bylos prijungti papildomų dokumentų, kurių dalis - galimi įrodymai, kad už Linkomanija.net paslaugas buvo mokama. A. Iškauskas dėstė, kad pats per Lietuvos paštą už Linkomanija.net paslaugas yra sumokėjęs daugiau kaip 6 eurus, ir prašė šio mokėjimo kvitą prijungti. Teismas ir šį įrodymą nutarė prijungti. Atsakovai, ryšio bendrovės, nesutinka su pareikštu ieškiniu. Pažėrė argumentų LATGA atstovai teisme įvardijo ne vieną pavyzdį, kad autorių kūriniai be jų sutikimo yra patalpinti tinklalapyje Linkomanija.net. Teisėjui pasidomėjus, kiek kūrinių yra patalpinta Linkomanija.net tinklalapyje, LATGA atstovai argumentavo, kad tinklalapis nėra statiškas ir gali nuolat keistis, tačiau pakanka ir vieno kūrinio, jei jis yra talpinamas neteisėtai. Pasak A. Iškausko, ir Europos Sąjungos direktyvoje, kuri numato autorių teisę ginti savo intelektinę nuosavybę, nėra numatyti kiekiai, kokio masto pažeidimai turi būti. Kitaip tariant, autoriai turi teisę ginti ir teises ir į vieną kūrinį. A. Iškauskas dėstė, kad kitaip, jei būtų numatyti minimalūs kiekiai, tai iškreiptų galimybę autoriams ginti savo teises. Atsakovai sutiko išklausyti ieškovų argumentus ir į juos atsakyti po viso pasisakymo. A. Iškauskas dėstė, kad tarp atsakovų ir Linkomanijos.net neturi turėti papildomų susitarimų tam, kad atsakovai būtų tarpininkais. Teigta, jei atsakovo klientams yra sudaroma galimybė pasiekti pažeidimą darantį tinklalapį, jie yra tarpininkais ir tokia galimybė turėtų būti ribojama. Kaip argumentas panaudotas antstolio Armino Naujokaičio protokolas, kuriame jis aprašė, kad parsisiuntė filmą „Ekskursantė" naudodamasis Linkomanija.net paslaugomis. „Telia" atstovai nurodė, kad antstolis filmą siuntėsi profesiniais ir komerciniais tikslais, tačiau tai padarė neteisėtai. A. Iškauskas dėstė, kad A. Naujokaičio surašytas protokolas įrodo, kad Linkomanija.net kūrinius padaro viešai prieinamais ir tai yra neteisėta veikla. A. Iškauskas teisme rodė, kaip prijungia prie Linkomanija.net tinklalapio. „Pirmame puslapyje mes matome struktūrą, kuri sukurta neteisėtai veiklai vykdyti. Matome skilti „paremkite mus", galimybes pakviesti draugus", - kalbėjo A. Iškauskas. Jis citavo ir Linkomanija.net rugsėjo 1 d. proga paskelbtą „siurbėlių fiestą", kurios tikslas skatinti siųstis kūrinius ir jais dalintis. „Linkomanija.net tikslas paskatinti vartotojus ne tik siųstis kūrinius, bet ir jais dalintis", - kalbėjo A. Iškauskas. Jis vardijo, kad tinklalapyje nurodoma, kad neaktyvūs vartotojai bus ištrinami, jei nesidalins kūriniais. „Vartotojai kviečiami dalintis ne savo vestuvių nuotraukomis, kaip teigia kai kurie, bet filmais, žaidimais, kompiuterinėmis programomis ir taip toliau", - sakė A. Iškauskas, citavęs taisykles Linkomanija.net tinklalapyje, kokios „torrent" tipo nuorodos turėtų būti skelbiamos. Jis pasakojo ir apie galimą mokamą VIP narystę Linkomanija.net, kai sumokėjus papildomai, jau nebereikia rūpintis savo reitingu ir siųstis bei naudotis „torrent" nuorodomis. „Neapsigaukime, tai nėra parama, tai yra ūkinė-komercinė veikla. Aš sumokėjau papildomai už paslaugas ir tokio mokėjimo pavedimą teismas sutiko prijungti prie bylos. Pažiūrėkite, kaip mane paskatino Linkomanija.net gavus VIP nario statusą, - sakė A. Iškauskas, parodęs gautą elektroninį laišką. - Jame rašoma, kad galėsiu nesirūpinti dėl savo reitingo ir taip toliau." A. Iškauskas parodė, kaip atsisiųsti kūrinį ir pasirinko SEL dainą „Tu tik mano". „Pažiūrėkime, kieno paslaugomis naudojamės: matome, kad tam naudojamas „Telia" ryšys. O, kūrinys jau atsisiuntė, nes „Telia" ryšys yra labai geras", - kalbėjo A. Iškauskas. Jis taip pat demonstraciniais tikslais teismo salėje siuntėsi ir Leono Somovo ir Jazzu albumą „Istorijos", taip pat Juozo Erlicko, Galinos Dauguvietytės knygas. Filmų nuspręsta nesisiųsti, nes tai užtruktų šiek tiek ilgiau. Demonstraciniais tikslais SEL daina užgrojo salėje, taip pat paleista ir Jazzu daina „Ką tu su manim darai". Tai, kad teismo salėje buvo paleistos atlikėjų dainos ne vieną žmogų teismo salėje pralinksmino. A. Iškauskas sulaukė atsakovo klausimo, iš kur jis parsisiuntė kūrinį. Jis nurodė, kad čia ginčo nėra: kūriniai parsisiunčiami iš kitų vartotojų, bet juos viešai prieinamais padarė Linkomanija.net. Įrodinėjo, kad riboti prieigą - vienas iš būdų A. Iškauskas teigė, kad dėl to yra proporcinga blokuoti prieigą prie Linkomanija.net, nes ji buvo sukurta tam, kad būtų pažeidžiamos autorių teisės ir kitus skatina tai daryti. Atsakovai su tuo nesutinka. LATGA atstovaujantis advokatas sutiko, kad taip, yra ir kitų būdų, pavyzdžiui, siekti, kad Linkomanija.net nebūtų teikiamos prieglobos paslaugos, ar reikalauti, kad toks tinklalapis būtų uždarytas, tačiau nepavyko pasiekti tokias paslaugas jiems teikiančių įmonių, todėl autorių teisėms atstovaujanti organizacija naudojasi savo teise kreiptis į teismą ir prašyti riboti ryšio tiekėjų teikiamas prieigos paslaugas. A. Iškauskas dėstė, kad blokuoti prieigą prie Linkomanija.net yra efektyvus būdas, nors su tuo nesutinka atsakovai. Dėl to kreipiamasi į teismą ir prašoma riboti prieigą tų interneto tiekėjų, kurie paslaugas teikia beveik visoje Lietuvoje, kaip tai daroma ir ribojant prieigą prie kai kurių lošimų tinklalapių. „Nebus blokuojamas internetas, bet bus ribojama prieiga prie šio tinklalapio", - sakė jis. Jis teigia, kad nors gali atsirasti vartotojų, kurie ras būdų pasiekti autorių kūrinius, kitose šalyse naudojama praktika riboti prieigą prie panašaus turinio tinklalapių rodo, kad srautas į juos sumažėja daugiau nei 50 proc. „Telia” advokatas Vytautas Mizaras klausė, ar ieškovai kreipėsi į bendrovę „Telia” ir, jei taip, kada, prašydami riboti prieigą prie Linkomanija.net, taip pat klausė, ar ieškovas yra tikras, kad „Telia” teikia interneto tinklų paslaugas Linkomanija.net. A. Iškauskas dėstė, kad teisme parodė, kad naudodamasis „Telia” ryšiu parsisiuntė kūrinių: tad juo naudojasi ir vartotojai, ir Linkomanija.net, o bendrovė „Telia” dėl to yra tarpininku. Taip pat V. Mizaras klausė, ar ieškovai kreipėsi į bendrovę Švedijoje, kurios teikia paslaugas Linkomanija.net. A. Iškauskas nurodė, kad taip, bet įvardijo, kad Švedijos įmonė Linkomanija.net teikia prieglobos paslaugas, nelietuviškai vadinamas „hostingo”, tačiau ryšį Linkomanija.net teikia kitos įmonės, pavyzdžiui, ir „Telia”. A. Iškauskas nurodė, kad Linkomanija.net yra blokuojama Italijoje, nes apie tai pati informuoja savo vartotojus bei pataria jiems, kaip tokį blokavimą „apeiti", ir tai, anot jo, rodo, kad jos administratoriai žino savo veiklos pobūdį ir skatina vartotojus daryti pažeidimus. Buvo klausiama, ar buvo aiškinamasi, kas gauna mokėjimus už paslaugas Linkomanija.net, į tai buvo atsakyta anksčiau: su tokiu asmeniu susisiekti nepavyko. Lietuvos komerciniuose bankuose, anot A. Iškausko, pavyko išsiaiškinti, kad pinigai pervedami į juose esančią „Paysera" sąskaitą. Teismas paskelbė pertrauką iki 14 valandos. Po pertraukos ieškovo argumentus ėmė ginčyti atsakovui atstovaujantis V. Mizaras. Jis dėstė, kad LATGA atstovauja tik nedidelei daliai Lietuvos autorių ir dar mažesnei užsienio autorių daliai, taip pat ieškovas autorių teises atstovauja iš dalies ir įvardijo neatitikimo tarp sutarčių, sudarytų su autoriais, ir išvados, pateiktos teismui. Jis taip pat argumentavo, kad ieškovas atstovauja tik kelių dešimčių atlikėjų kūrinių atgaminimo skaitmenine forma teises. V. Mizaras nurodė, kad ryšio bendrovė „Telia" teikia neutralias technines ryšio paslaugas. Jis išskyrė dvi trečiųjų asmenų rūšis: vartotojus, kurie naudojasi telekomunikacijų paslaugomis ir dalinasi rinkmenomis, kita grupė - neįvardintasis Linkomanija.net administratorius. „Tas administratorius tikrai yra, nes jis sudarė sutartį su Švedijoje esančiu operatoriumi, bet jis nesinaudoja mano atstovaujamo atstovo teikiamomis interneto paslaugomis ir dėl to, net jeigu ir būtų Linkomanija.net administratorius įvardintas, ar gali būti taikomas draudimas, jeigu valdytojas „Telia" paslaugomis nesinaudoja", - abejojo V. Mizaras. Pasak jo, yra tik prielaidos, kad „Telia" klientai gali naudotis Linkomanija.net paslaugomis ir siūlomas draudimas yra neproporcingas. Jo manymu, į teismą buvo kreiptasi vengiant darbo. „Taip norima savo nepadarytus namų darbus perkelti neutralios ryšio paslaugos teikėjams", - sakė V. Mizaras. Taip pat jis pridūrė, kad apribojus prieigą prie Linkomanija.net, jos turinys galėtų būti perkeltas kitur. Planuojama, kad spalio 25 d. ir spalio 26 d. nuo 15 val. ir 14.30 val. bus klausoma baigiamųjų kalbų. Bylą stabdė laukdami sprendimo dėl Nyderlandų: sulaukė Pavasarį ryšio bendrovėms atstovaujantys advokatai prašė stabdyti bylą, nes Europos Sąjungos Teisingumo Teisme (ESTT) buvo nagrinėjama byla iš Nyderlandų, kuri buvo įvardinama kaip tiesiogiai susijusi su „Linkomanijos“ byla. Jame buvo sprendžiami analogiški klausimai, ar interneto ryšio tiekėjai yra atsakingi panašaus pobūdžio bylose ir kokia jų atsakomybė yra. ESTT nagrinėjo, ar tokios interneto svetainės, kaip, pavyzdžiui, ir Linkomanija.net, atitinka viešo paskelbimo veiksmus ir kokiomis sąlygomis jos tokiomis būtų laikomos. Visgi ESTT nusprendė, kad tokios platformos kaip dalinimosi nuorodomis „The Pirate Bay“ gali būti laikomos autorių teisių pažeidimu. Laukiant šio sprendimo Lietuvoje buvo sustabdytas „Linkomanijos“ bylos nagrinėjimas. „Sukuriant ir valdant platformą internete, kurioje galima dalintis autorių teisių saugomais darbais, tokią kaip „The Pirate Bay“, gali būti laikoma autorių teisių pažeidimu“, - rašoma ESTT pranešime spaudai. Nuspręsta, kad net jeigu darbai, kuriais yra dalinamasi platformoje, yra ten patalpinti šios platformos naudotojų, šios platformos valdytojai vaidina esminį vaidmenį padarydami šiuos darbus pasiekiamais. Toks sprendimas priimtas nagrinėjant bylą, kurioje dalyvavo Nyderlandų interneto tiekimo įmonės „Ziggo“ ir „XS4ALL“.