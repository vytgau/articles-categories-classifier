Naujienų portalo „Quartz“ duomenimis, telefonai su „Android“ sistema renka informaciją apie artimiausias mobiliojo ryšio bazines stotis, kurios naudojamos perduoti mobilųjį signalą, ir duomenis persiunčia „Google“. Šie duomenys leidžia nustatyti skambinančiojo buvimo vietą. Už asmeninių duomenų konfidencialumą kovojantys aktyvistai jau pareiškė, kad „Google“ „išdavė savo vartotojus“, skelbia BBC. Reaguodama į „Quartz“ publikaciją „Google“ pranešė, kad gauti duomenys apie vartotojų buvimo vietą nesaugomi kompanijos tarnybinėse stotyse. Bendrovė taip pat jau pažadėjo pakoreguoti „Android“ sistemą, kad ši nebesiųstų geolokacinių duomenų. Skelbiama, kad ši problema yra susijusi su išmaniaisiais telefonais, kuriuose fone veikia „Google Play Services“ programėlė. Ji yra būtina įdiegiant kitas programas ir daugelyje atvejų yra iš anksto įdiegta „Android“ sistemoje. Skelbiama, kad geolokacinių duomenų siuntimas vyksta net tuomet, kai nustatymuose išjungta geolokacijos opcija bei telefone nėra SIM kortelės. „Google“ skelbia, kad rinko mobiliojo ryšio bazinių stočių adresų duomenis 11 mėnesių. Tai buvo viena iš priemonių padidinti greitį ir pagerinti pranešimų persiuntimo kokybę. „Mes bazinių stočių nustatymo proceso neįtraukėme į sistemos sinchronizavimą, todėl visi šie duomenys buvo iš karto automatiškai ištrinami“, – nurodoma kompanijos pranešime. Organizacija „Privacy International“, užsiimanti vartotojų teisių internete apsauga, pareiškė, kad atskleista informacija parodo, kiek mažai žmonės gali kontroliuoti tai, ką daro jų išmanieji. „Kai mes perkame išmanųjį telefoną, mes tikimės, kad nesitikime iš jo išdavystės, – sakė „Privacy International“ teisininkė Millie Graham Wood (Mili Grem Vud). – Ir nors „Google“ šiuo atveju pažadėjo nutraukti tokią veiklą, kyla klausimas dėl to, ką kompanija dar daro be vartotojų žinios.“