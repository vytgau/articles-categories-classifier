Naujasis „Nokia“ flagmanas be abejonės yra geriausias šios kompanijos telefonas pristatytas iki šiol, tačiau ar jis tikrai toks geras ir jeigu geras, tai kodėl? Telefonai.eu kolektyvas turėjo galimybę trumpai išbandyti šį išmanųjį telefoną. Telefono dizainas Pirmasis įspūdis vos tik paėmus naująjį „Nokia 8 Sirocco“ į rankas – išties stebinantis. Nors telefonas turi 5,5 colių įstrižainės ekraną, tačiau dėl itin siaurų ekrano rėmelių jis nėra itin didelis ir pakankamai maloniai nugula rankoje. Iš abiejų pusių įrenginys padengtas stiklu, o ekrano kraštai yra kiek lenkti ir dėl šios priežasties prietaiso kraštinės yra itin plonos. Nors naujasis „Nokia“ flagmanas ir atrodo kaip tikras flagmanas, tačiau, mano nuomone, gamintojas kiek persistengė kurdamas premium klasės dizainą. Jo kraštinės yra pernelyg plonos ir sukelia šiokį tokį nepatogumo ir nesaugumo jausmą. Kiek abejotinu sprendimu laikyčiau ir tai, jog šone esantys įjungimo bei garso reguliavimo mygtukai yra vos iškilę iš kraštinės. Iš pradžių juos itin sudėtinga pastebėti ar sėkmingai spustelti, tačiau su laiku, be abejonės, prie to galima priprasti. „Nokia 8 Sirocco“ kiek primena pirmuosius „Samsung“ flagmanus su lenktais ekrano kraštais – viskas atrodo kaip ir puikiai, tačiau netrukus galima pajusti, kad tai yra pirmieji bandymai. Taisytinų detalių naujajame „Nokia“ flagmane tikrai yra, tačiau jos nėra tokios didelės, kad taptų priežastimi nepirkti šio įrenginio. To priežastimi tikrai netaps ir šio išmaniojo telefono ekranas. Kaip jau minėjau, telefonas turi 5,5 colių įstrižainės OLED ekraną su lenktais kraštais bei QHD raiška. Ir tikriausiai nesuklysiu teikdamas, jog vaizdas jame yra tikrai puikus, spalvos ryškios ir, net drįsčiau teigti, jog tai vienas geriausių ekranų kurį mačiau „Android“ telefone. Telefono veikimas „HMD Global“ technikai priėmė ganėtinai įdomų sprendimą ir nusprendė nenaudoti naujausio „Qualcomm“ lusto naujajame flagmane, o vietoj jo panaudojo praėjusiais metais išleistą „Snapdragon 835“ su 6 GB operatyviosios (RAM) ir 128 GB vidinės (ROM) atminties. Įdomus sprendimas, o ypač žinant, jog šis žaisliukas kainuos maždaug 750 eurų, bet ar tai blogai? Mano nuomone, už išmanųjį telefoną prašant tokių pinigų, o juolab, jog tai yra kompanijos aukščiausios klasės įrenginys, vertėtų pirkėjui pasiūlyti naujausią geležį. Tačiau ir praėjusių metų galingiausias „Android“ įrenginiams skirtas lustas nėra blogas sprendimas, ypač dėl didelės RAM atminties. O dar didesnį pliusą galima būtų skirti „Nokia“ vadovams už tai, jog visi kompanijos telefonai dabar taps „Android One“ projekto dalimi. Tai reiškia, jog šis ir visi kiti suomių gamintojo įrenginiai veiks su švaria „Android“ operacinės sistemos versija bei sulauks atnaujinimų bent kas du metus. O tai yra tiesiog puiku. „Nokia 8 Sirocco“ bent jau parodoje atliktų bandymų metu veikė išties itin sklandžiai. Deja, didelių testų atlikti nepavyko, tačiau su įprastinėmis užduotimis flagmanas tvarkėsi, kaip ir tikėjausi, be jokių problemų ir itin sklandžiai. Žinoma, tam didžiulę įtaką turi ir tvarkinga bei švari operacinė sistema, kuri bent jau žvelgiant mano akimis yra vienas didžiausių privalumų šiame telefone. Telefono kameros Ganėtinai dažnai išmanieji telefonai pasižymi puikiu dizainu, labai geru veikimu ir kitomis nuostabiomis specifikacijomis, tačiau vos tik pradėjus naudotis kamera – visi džiaugsmai baigėsi. Taip atrodo, kad „Nokia“ technikai pasistengė, kad jų telefonas nepatektų į šią kategoriją. Telefono nugarėlėje rasime dvigubą kameros konfigūraciją – 12 MPx raiškos pagrindinį bei antrasis 13 MPx raiškos telefono jutiklis. Verta paminėti ir tai, jog prie šios konfigūracijos kūrimo prisidėjo ir kompanija „Zeiss“, kurios optika ir yra naudojame telefone. Testuojant telefoną parodoje yra ganėtinai sudėtinga tinkamai įvertinti telefonų kameros galimybes. Tačiau mano užfiksuotos akimirkos paliko tikrai gerą įspūdį. Norėčiau atkreipti dėmesį į tai, jog „Nokia 8 Sirocco“ turi vadinamą „Live Bokeh“ efektą, kas reiškia, jog fiksuojant akimirkas su sulietu fonu Jūs rezultatą matysite dar prieš paspaudžiant fotografavimo mygtuką. „Nokia 8 Sirocco“ priekinėje dalyje turi 5 MPx raiškos vaizdo jutiklį. Nors raiška šio jutiklio ir nėra labai didelė, tačiau rezultatas tikrai ne prastas. Vis dėlto, parodoje manęs šio išmaniojo telefono kameros neįtikino ir vertinti nesiryžčiau, nes iš įrenginio už tokius pinigus tikiuosi daugiau. Išvados „HMD Global“ su „Nokia“ prekiniu ženklu kelia sau itin aukštus tikslus ir šiuo metu demonstruoja, jog intensyviai juda link jų. „Nokia 8 Sirocco“ yra išties aukštos klasės išmanusis telefonas. Kompanijos vadovai atliko tikrai didelį darbą, o bene didžiausiu šio išmaniojo telefono privalumu laikyčiau „Nokia“ dalyvavimą „Android One“ projekte. Tai garantuoją švarią operacinę sistemą, pastovius atnaujinimus. Tačiau bent jau man iš pirmo žvilgsnio susidaro įspūdis, jog gamintojas persistengė ne tik su kai kuriomis išmaniojo detalėmis, bet ir jo kaina. Šis flagmanas kainuoja 750 eurų.