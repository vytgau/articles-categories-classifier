Tai yra legalu keliose šalyse, nors viltis parduodama brangiai. Tačiau dabar kalbama apie naują būdą leisti žmonėms išvysti ateitį – manoma, kad įstatymai neužkirstų kelio žmones užšaldyti gyvus. Kriogeninis užšaldymas, kaip teigiama, išsaugo žmogaus audinius iki tų laikų, kuomet mokslas taip pažengs, kad žmogų bus galima atitirpdyti ir atgaivinti. Ir, aišku, pašalinti mirties priežastį. Nereikia nei sakyti, kad kol kas net nesame arti tokio pasiekimo, tačiau daugybė žmonių aukoja kriogenikos centrams ir perka vietą jų saugyklose – ten užšaldyta nemažai ir pavienių galvų. Tačiau iš tikrųjų vilties apskritai yra mažai. Vos tik smegenis ištinka mirtis, prasideda negrįžtami procesai, kurie jas naikina. Jos pradeda irti beveik iš karto. O juk dar prireikia laiko atsigabenti žmogų į kriogeninio užšaldymo centrą ir paruošti jo kūną. Praktiška šios problemos išeitis būtų žmogaus užšaldymas su gyvomis smegenimis, kas būtų prilyginta žmogžudystei. Nepaisant to, kad žmonės sutinka jog jų kūnai būtų užšaldomi, niekas neleistų žmogaus užšaldyti gyvo. Juolab, kad kriogeninio užšaldymo verslas apskritai turi prastą reputaciją – teigiama, kad vilties pardavimas yra nemoralus. Taigi, žmogus negali pasirašyti jokio sutikimo, kuris leistų specialistams jį užšaldyti dar nepatyrus smegenų mirties. Visgi, verslininkai jau domisi šia sritimi ir teigia, kad surado išeitį – procedūra būtų legali ten, kur legali eutanazija. Rusijos kompanija „KrioRus“ šiuo metu renka investicijas, kad būtent šiam tikslui Šveicarijoje įsigytų bunkerį. Jame būtų įrengta laboratorija ir kriogeninė saugykla, kur ir būtų saugomi mirusiųjų kūnai. Pagal idėją, žmonės, kurie žinotų, kad greitai mirs, atskristų iš viso pasaulio. Čia jie tikrai ir mirtų, savo valia pasirašę dokumentus. Procesas būtų pavadintas eutanazija ir žmogus būtų užšaldytas gyvas arba ką tik miręs (po vaistinės eutanazijos). Ar tai padės žmonėms prisikelti ateityje? Šansų, kaip visada, mažai, tačiau svarstoma, kad galbūt vėliau pavyks žmogaus sąmonę perkelti į kompiuterį – tai būtų nebloga alternatyva, iš esmės leidžianti gyventi amžinai. „KrioRus“ jau turi 50 žmonių palaikus savo saugyklose Maskvoje ir Sankt Peterburge. Čia pat saugomi ir 20 naminių gyvūnų – reikia manyti, kad tie, kurių savininkai taip pat bus užšaldyti. Užšaldyti visą savo kūną kainuoja 36 tūkstančius JAV dolerių, o tik galvą – 12 tūkstančių. Procedūra Šveicarijoje būtų neabejotinai brangesnė, tačiau kartu jai tikriausiai niekada nepritrūktų klientų. Daugybė žmonių svajoja apgauti mirtį.