T. Jucikas yra dirbęs konsultacinėje įmonėje „SCL Group“. Į skandalą įsivėlusi „Cambridge Analytica“ yra šios firmos antrinė bendrovė. Lietuvis nagrinėjo didžiuosius duomenis bei kūrė modelius, kurie padeda atskleisti žmonių identitetą ir pasaulėžiūrą. T. Jucikas užėmė konsultacinės bendrovės „SCL Group“ analitikų skyriaus vadovo pareigas. 2016 m. T. Jucikas, Brentas Clickardas ir Tobias Kloepperis įsteigė startuolį „Genus AI“ ir šiuo metu visiškai atsiribojo nuo į skandalą įsivėlusios buvusios darbovietės. Tačiau „BuzzFeed News“ išsiaiškino, kad jie tyliai plėtoja naują, panašią elgesio analizės bendrovę. Norėjo išeiti, bet negalėjo Tadas Jucikas ir Brentas Clickardas, buvę artimi Chriso Wylie – žmogaus, demaskavusio „Cambridge Analytica – kolegos, 2016 metų gegužę įsteigė „Genus AI“ – dirbtinio intelekto bendrovę, kuri „integruoja trečiųjų šalių bei pirmosios šalies duomenų šaltinius ir taiko jiems patentuotas įžvalgas bei algoritmus, kad atskleistų šiuose duomenyse slypinčią vertę“, rašoma šios bendrovės svetainėje. Kai kurios iš šių technikų buvo kuriamos tuo metu, kai jie dirbo „Cambridge Analytica“ valdančiojoje bendrovėje „SCL Group“, kur kartu su Ch. Wylie pramynė takus praktikoms, sudarančioms duomenų rinkimo įrankių, kurie šiuo metu yra puolami, pamatą. Ch. Wylie, kuris praėjusią savaitę leidiniams „Observer“ ir „The New York Times“ atskleidė savo vaidmenį kuriant „Steve`o Bannono psichologinio karo įrankį“, SCL rinkimų padalinyje glaudžiai dirbo su T. Juciku Ir B. Clickardu. Šis trejetas 2014 metais planavo išeiti iš šios bendrovės ir įkurti savo pačių įmonę, rodo dokumentai, kuriuos matė „BuzzFeed News“. Tačiau susitarimai su SCL sutrukdė jiems tai padaryti, pažymėjo su šia situacija susipažinęs šaltinis. Galiausiai jų įdėja dėl naujos bendrovės virto „Cambridge Analytica“ – bendru SCL bei amerikiečių investicinio fondo magnato ir Donaldo Trumpo globėjo Roberto Mercerio verslu. „Cambridge Analytica“ buvo įkurta neteisėtai pasisavinus bent 50 mln. „Facebook“ vartotojų duomenis, ir noriu atkreipti į tai dėmesį, kad žmonės suprastų, jog ši bendrovė nederamai naudoja jų informaciją, – pirmadienį per televizijos NBC laidą „Today“ sakė Ch. Wylie. – Ir, manau, labai svarbu išsiaiškinti: ar šie duomenys buvo panaudoti tam, kad JAV prezidentu būtų išrinktas Donaldas Trumpas?“. Gyrėsi, kad daro įtaką SCL rinkimų padalinys, naudodamas socialinių tinklų duomenis, trečiųjų šalių informaciją iš duomenų agentų bei besimokančių mašinų algoritmus, mėgino kurti ištisų valstybių „psichovaizdinius profilius“ – išsamius vaizdus, kaip žmonės reaguotų į vieną ar kitą klausimą ir už ką jie būtų linkę balsuoti. Tokie psichovaizdiniai profiliai buvo naudojami įvykiams ištisose populiacijose modeliuoti ir rinkoms prognozuoti, „BuzzFeed News“ sakė vienas šaltinis. SCL darbuotojai kartais girdavosi, jog daro įtaką įvykiams tokiose šalyse kaip Trinidadas ir Tobagas ar Gana, pažymėjo tas pats šaltinis. T. Jucikas ir B. Clickardas neatsiliepė į „BuzzFeed News“ prašymus ką nors pakomentuoti. Jau pašalintoje „Tado Juciko“ anketoje socialinėje platformoje F6S, skirtoje startuolių kūrėjams, buvo rašoma: „Padėjau įkurti „Cambridge Analytica“, kuri atliko vaidmenį Donaldo Trumpo prezidento rinkimuose“. Pastarąją savaitę tiek T. Juciko, tiek „Genus AI“ paskyros socialiniame tinkle „Twitter“ yra neaktyvios. Ši bendrovė savo svetainėje pašalino nuorodą į savo komandos puslapį su „Genus“ vadovų BIOS, kai pirmadienį „BuzzFeed News“ nusiuntė elektroninius laiškus jos įkūrėjams. Nors Ch. Wylie nepabūgo viešumo, jo buvę kolegos pasirinko tylą ir vis dar mėgina pasipelnyti iš savo patirties, įgytos bendrovėje SCL. Be „Genus“, T. Jucikas, kuris vienu metu gyveno viename bute su Ch. Wylie, yra įkūręs dar vieną tyrimų bendrovę ir dirba patarėju viename energetikos startuolyje, kuris naudoja dirbtinį intelektą. Elektroniniame laiške, kurį „BuzzFeed News“ gavo pasirodžius šiam straipsniui, T. Jucikas rašė: „Genus“ neturi ir niekada neturėjo prieigos prie „Facebook“ duomenų“. „Kaip įmonė, mes nenaudojame „Facebook“ vartotojų duomenų savo įžvalgoms kurti“, – pridūrė jis. B. Clickardas neatsakė nė į vieną iš daugybės užklausų ką nors pakomentuoti. Sulaukė didelių investicijų 2016 metų gegužę T. Jucikas ir B. Clickardas „Genus AI“ įkūrė be Ch. Wylie ir viename tinklaraščio įraše paskelbė, kad 2017 metų spalį jų įmonė iš vieno Berlyne įsikūrusio investicinio fondo ir kelių Silicio slėnio verslininkų sulaukė 1 mln. dolerių investicijų. Prie startuolio prisijungė ir kitas lietuvis – Viktoras Jucikas. T. Jucikas įvardijamas ir startuolio „WePower“ – „blokų grandine paremtos ir žaliąja energija prekiaujančios platformos“ – patarėju. Informaciniame pranešime apie jos kriptovaliutą rašoma, kad „didelę patirtį turintis T. Jucikas taip pat yra konsultavęs Didžiosios Britanijos vyriausybės Švietimo departamentą ir Darbo bei pensijų departamentą duomenų mokslo, mašinų mokymosi ir dirbtinio intelekto klausimais“. „Facebook“ duomenų nutekėjimas Šis skandalas įsiplieskė, kai buvo paviešinta medžiaga, rodanti, jog Britanijos duomenų analizės įmonė „Cambridge Analytica“ (CA), sugebėjo sukurti 50 mln. „Facebook“ vartotojų psichologinius profilius, pasitelkusi psichologinį portretą kuriančią programėlę. Tyrėjo Aleksandro Kogano sukurta programėlė, kurią parsisiuntė 270 tūkst. žmonių, rinko duomenis ne vien apie feisbuko vartotojus, bet ir apie jų draugus, negavus sutikimo, nes tuo metu galiojusios „Facebook“ taisyklės tai leido. „Facebook“ nurodė praeitą savaitę sužinojęs, kad CA galbūt neištrynė surinktų duomenų, nors analitikų bendrovė teigė priešingai. Kilus šiam skandalui buvo nušalintas „Cambridge Analytica“ vadovas, o „Facebook“ rinkos vertė nuo šios savaitės pradžios smuko 60 mlrd. JAV dolerių (48 mlrd. eurų), skelbia „Bloomberg“. DELFI TV archyvas: Tado Juciko pranešimas „Kaip duomenys keičia pasaulį ir kas iš to Lietuvai?“ 