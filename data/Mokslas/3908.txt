JAV Nacionalinė aeronautikos ir kosmoso administracija (NASA) buvo tarp pirmųjų išreiškusių pagarbą legendiniam astronautui, vėliau ilgiau kaip du dešimtmečius dirbusiam JAV Senate. „Esam nuliūdinti netekę senatoriaus Johno Glenno, pirmojo amerikiečio, orbita apskriejusio Žemę. Tikras Amerikos didvyris. Keliauk su Dievu, John Glenn. Ad astra, (Į žvaigždes)“, – sakoma NASA „Twitter“ žinutėje. J.Glennas mirė ketvirtadienį Colambuso mieste Ohajo valstijoje, savo tinklapyje nurodė Johno Glenno viešųjų reikalų koledžas, reikšdamas pagarbą „Amerikos ikonai“. J.Glenno sveikata pastaruoju metu blogėjo: 2014 metais jam buvo pakeistas širdies vožtuvas; be to, kaip pranešama, jį buvo ištikęs insultas, prieš daugiau kaip savaitę jis buvo paguldytas į ligoninę, nurodė koledžas. Šis Ohajo universitetui priklausantis koledžas pridūrė, kad J.Glennas „dėl savo tikėjimo pilietine pareiga ir tarnyste visuomenei tarnavo savo šaliai kaip jūrų pėstininkų karo lakūnas, kosminių skrydžių pionierius ir Ohajui atstovavęs Juingtinių Valstijų senatorius“. „Nors jis skraidė kosmoso tolybėse ir Kapitolijaus aukštybėse, jo širdis niekada nebuvo atitolusi nuo tvirtų Ohajo šaknų“, – pareiškė Ohajo gubernatorius Johnas Kasichas. „Keliauk su Dievu, Johnai Glennai!“ – pridūrė jis. J.Glennas kariavo Antrajame pasauliniame ir Korėjos karuose, o 1957 metais atliko pirmąjį viršgarsinį skrydį be sustojimų iš Los Andželo į Niujorką. 1962 metais jis tapo pirmuoju JAV astronautu, apskriejusiu Žemę. Tas skrydis truko mažiau nei penkias valandas. Į kosmosą jis vėl nuskrido po kelių dešimtmečių, jau būdamas 77 metų amžiaus, ir tapo seniausiu kosmose pabuvojusiu astronautu. Po 23 metų JAV kariuomenėje ir kosmoso programoje J.Glennas tapo senatoriumi kaip Demokratų partijos narys. Barackas Obama 2012 metais apdovanojo J.Glenną Prezidento laisvės medaliu – aukščiausiu civiliniu šalies apdovanojimu. „Tą rytą, kai Johnas Glennas nuskriejo į kosmosą, Amerika nuščiuvo“, – B.Obama sakė per apdovanojimo ceremoniją. „Pirmasis aplink Žemę apskriejęs amerikietis Johnas Glennas tapo didvyriu kiekviena šio žodžio prasme“, – pridūrė valstybės vadovas.