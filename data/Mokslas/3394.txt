„Specialieji prokurorai šiandien „Samsung Electronics“ kompanijos vicepirmininkui Lee Jae-yongui pareiškė kaltinimus dėl kyšininkavimo, lėšų pasisavinimo, turto slėpimo užsienyje… ir melagingų parodymų davimo“, – sakė prokuroras Lee Kyu-Chulas. Lee Kyu-Chulas yra grupės, tiriančios korupcijos ir piktnaudžiavimo įgaliojimais skandalą, dėl kurio buvo pradėta prezidentės Park Geun-hye apkalta, atstovas spaudai. Lee Jae-yongas buvo areštuotas anksčiau šį mėnesį. Oficialių kaltinimų pareiškimas beveik neabejotinai reiškia, kad jis kartu su kolegomis bus teisiami. Tai mes naują šešėlį šiai didžiausiai Pietų Korėjos įmonei, mėginančiai atsitiesti po skandalo dėl brokuotų „Galaxy Note 7“ baterijų, privertusių „Samsung“ atšaukti telefonus, kuriais vos buvo pradėta prekiauti. 48 metų Lee Jae-yongas faktiškai stovėjo prie šio konglomerato vairo nuo 2014-ųjų, kai jo tėvą ištiko infarktas. Be kita ko, Lee Jae-yongas kaltinamas davęs beveik 40 mln. JAV dolerių kyšių prezidentės Park Geun-hye patikėtinei Choi Soon-sil, siekdamas užsitikrinti palankius politinius sprendimus. Lee Jae-yongas, taip pat kaltinamas tuo, kad slėpė pasisavintą turtą, savo kaltės nepripažįsta. Jo kolegoms pareikšti tokie pat kaltinimai, išskyrus melagingų parodymų davimą. Skandalo epicentre yra prezidentės draugė ir patikėtinė Choi Soon-sil, kaltinama tuo, kad spaudė dideles kompanijas skirti dešimtis milijonų dolerių kaip finansinę paramą keliems labdaros fondams, kurių lėšas ji esą naudojo savo reikmėms. „Samsung“ skyrė daugiausiai lėšų minėtiems fondas. Be to, kompanija atskirai išmokėjo Choi Soon-sil kelis milijonus eurų, kurie buvo skirti jos dukters jojimo treniruotėms Vokietijoje apmokėti. Lee Jae-yongas yra pirmasis areštuotas “Samsung“ vadovas per šios kompanijos gyvavimo istoriją. Jo sulaikymas sudavė didžiulį smūgį šios elektronikos milžinės reputacijai.