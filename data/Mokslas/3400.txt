Lietuviai „Laserpas“ apžiūrai naudojo bepilotį sraigtasparnį, kuriame sumontuota įranga buvo padaryta beveik 200 tūkst. nuotraukų, rašoma pranešime spaudai. Pagal pirminį planą įmonė turėjo patikrinti 308 km kliento infrastruktūros, tačiau technologiškai pažangūs matavimai parodė, kad kliento informacija buvo neatitinkanti realybės. Paaiškėjo, kad elektros tinklai šiame regione iš tikrųjų yra 358 km ilgio. Lietuvių sukurtomis sistemomis apdorojus nuotraukas ir kitą surinktą medžiagą identifikuoti 5 214 elektros linijų stulpai bei jų koordinatės, kurios nuo teorinių duomenų kartais skyrėsi beveik kilometru. Taip patikslinta užsakovo turima informacija apie infrastruktūrą. Programinė įranga taip pat padėjo be antžeminės darbuotojų patikros nustatyti, kad elektros linijoms grasina 608 medžiai – nukritę jie nukirstų laidus, o aplink linijas užfiksuota virš 100 tūkst. kv. m labai pavojingos augalijos. Nemažiau svarbus ir kitas rezultatas – orlaivis aptiko 3 762 apsaugos zonoje esančius statinius, 58 iš kurių – nelegalūs. „Laserpas“ su tuo pačiu klientu jau pradėjo antrą projektą, kurio metu bus patikrinta dar 300 km elektros linijų.  „Paties bepiločio mes negaminame, tačiau jam sukuriame įvairų matavimo prietaisų ir kitos aparatinės įrangos komplektą. Kadangi mes geriausiai suprantame jo konfigūraciją, patys paruošiame ir programinę įrangą. Mūsų orlaiviai naudoja „LIDAR“ ir optinius sensorius, t.y. skenuoja vietovę lazeriu ir sukuria erdvinį vaizdą, vadinamą „taškų debesimi“. Esant reikalui, tikslumą garantuoja papildomi antžeminiai taškai ar ypač tikslūs navigacijos prietaisai ore“, - aiškino „Laserpas“ vadovas Mantas Vaskela. Bendrovė dirba su iš oro padarytomis nuotraukomis, iš kurių sudaromos ortofotografijos – koliažai, kuriuose buvo išnaikinti įvairūs neatitikimai, atsirandantys dėl fotografijos kampo. Naudodama šias technologijas, „Laserpas“ gali vykdyti geležinkelių, elektros ir vandens tinklų, miškų ir žemdirbystės plotų priežiūrą. Bendrovė jau vykdė skrydžius Lietuvoje, Latvijoje ir Bulgarijoje. Rumunija – naujausia lietuvių stotelė. „Laserpas“ priklauso aviacijos verslo įmonių grupei Rytų Europoje „Avia Solutions Group“, valdančiai daugiau kaip 20 skirtingų aviacijos ir turizmo bendrovių visame pasaulyje.