Vienos didžiausių amerikiečių tinklo ir duomenų saugos kompanijų „Fortinet” atlikto tyrimo duomenimis, daiktų interneto (ang. Internet of Things – IoT) rinka ir toliau išlaikys spartų augimą ir dar iki 2020 metų prie daiktų interneto bus prijungta jau apie 50 milijardų įvairiausių įrenginių. Kaip skelbia tyrimas, kiekvienas šių įrenginių turės prieigą prie tinklo ir aktyviai dalyvaus milžiniško duomenų kiekio rinkimo, apsikeitimo bei panaudojimo procesuose. „Tai reiškia, kad mūsų laukia sparti daiktų interneto evoliucija ir nauji saugumo iššūkiai, kuriems turime ruoštis jau dabar”, – pažymi tinklo saugumo ekspertė, informacinių technologijų bendrovės „Avedus” generalinė direktorė Vilma Škarnulytė. Kaip suvaldyti su daiktų interneto plėtra susijusias saugumo rizikas, kad tiek verslas, tiek gyventojai galėtų saugiai naudotis naujų technologijų sprendimais, šiuo metu yra vienas didžiausių galvosūkių įrangos gamintojams bei duomenų saugumo ekspertams visame pasaulyje. Pasak V. Škarnulytės, ateities versle išliks tik tos technologijų kompanijos, kurioms pavyks sėkmingai suvaldyti šias rizikas. „Viena pagrindinių rekomendacijų yra keisti požiūrį ir į daiktų interneto įrenginių saugumą pradėti žiūrėti kaip į neatsiejamą verslo saugumo infrastruktūros dalį”, – tyrimą komentavo bendrovės vadovė. Norint sumažinti potencialias grėsmes verslo duomenų saugumui, ekspertai rekomenduoja taip pertvarkyti saugumo architektūrą, kad būtų užtikrintas visus tinklo įrenginius apimantis nuoseklus jų stebėjimas. Pasak ekspertų, verslas turi turėti galimybę centralizuotai matyti visus naudojamus įrenginius, valdyti rizikos lygius, segmentuoti duomenų srautus bei keisti saugumo nustatymus realiu laiku visame tinkle. Be to, anot tyrimo, būtina sukurti ir diegti tokius saugumo sprendimus, kurie automatiškai prisitaiko prie tinklo pokyčių, aktyviai stebi ir numato galimas grėsmes.