Aprėpčių žemėlapiai Žemėlapiai skelbiami Ryšių reguliavimo tarnybos interneto svetainėje, rašoma pranešime spaudai. Paskelbti duomenys rodo, kad LTE (4G) technologijos judriojo ryšio, kuris užtikrina didesnį duomenų perdavimo greitį, aprėptis išlieka stabili ‒ kiekvieno operatoriaus tinklas apima daugiau kaip 93 proc. Lietuvos teritorijos, bendrai dengiama daugiau kaip 97 proc. Lietuvos teritorijos. Aprėpties zonos pateiktos pagal skirtingus elektromagnetinio signalo lygius, pradedant nuo minimalaus, leidžiančio užmegzti ryšį atviroje vietovėje, iki lygio, užtikrinančio ryšį pastatų viduje. Visų operatorių tinklų aprėpties zonos skaičiuotos taikant vienodus metodus, įvertinant vietovės reljefo, pastatų ir miškų įtaką. Skaičiavimai atlikti pagal operatorių pateiktus ir RRT iki 2017 m. birželio 15 d. užregistruotų bazinių stočių duomenis. Žemėlapiai skirti operatorių tinklų palyginimui tiek visos Lietuvos teritorijos, tiek ir atskirų savivaldybių mastu, t. y. vartotojas, norėdamas sužinoti, kurio paslaugų teikėjo judriojo ryšio signalas stipriausias jam aktualioje vietovėje, gali pasitikrinti tai žemėlapyje. RRT taip nuolat atnaujina informaciją apie belaidžio interneto spartą, vartotojams suteikia galimybę pasitikrinti interneto greičius, skelbia plačiajuosčio ryšio paslaugų pasiekiamumą Lietuvoje.