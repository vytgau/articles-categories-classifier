Vaikai dažnai nesupranta, kodėl tėvai prigalvoja jiems visokiausių taisyklių ir draudimų. Naujausi psichologų tyrimai rodo, kad mažyliai kur kas greičiau paklūsta, jei tėvai savo nurodymus pagrindžia moksliškai. Ir čia tėveliams į pagalbą skuba nauja DELFI TV edukacinė laida „Mokslo pelės“. Dvi laboratorijos pelės Pelas ir Grūdas bei jų padėjėjas šuo Šuntas net ikimokyklinukams suprantama kalba papasakos apie mus supančius fizikos ir chemijos reiškinius. Daugelis šių reiškinių gali kelti pavojų ir todėl yra susiję su įvairiais tėvų draudimais. Nekišk pirštų į rozetę, jokiu būdu pats nejunk dujinės viryklės, neik į lauką be kepurės! Bet kodėl? – klausia vaikai. Tėvai dažnai neturi laiko atsakyti, todėl vaikai ima maištauti, jiems atrodo, kad draudimai – tai tik tėvų kaprizas, kad juos, vaikus, tiesiog laiko kvaileliais. Tačiau profesorius Grūdas ir laboratorijos asistentas Pelas padės atskirti pelus nuo grūdų ir atkurs pasitikėjimą tarp tėvų ir vaikų. Juk kiekviena laida paremta būtent pačių vaikų keliamais klausimais. „Mokslo pelės“ – tai kartu ir patiems jauniausiems DELFI TV žiūrovams skirta mokslo populiarinimo laida, ir saugaus elgesio kasdieniame gyvenime pamokėlė. Šis laidų ciklas ne tik sužadins vaikams susidomėjimą mokslu, bet ir išmokys juos apsisaugoti nuo buitinių nelaimių. Tai naujausia edukacine metodologija pagrįstas tarptautinis TV projektas, kuris bus transliuojamas daugelyje pasaulio šalių. Na, o šiandien pirmojoje laidoje per DELFI TV išmanieji peliukai ir šuo paaiškins vaikams, kas yra elektra, kokius pavojus ji slepia, ir kaip ja saugiai naudotis. O kad būtų dar įdomiau, kaip ir kiekvienoje „Mokslo pelių“ serijoje, Pelas ir Grūdas atliks iš koto verčiantį eksperimentą – pamokys vaikus sukonstruoti elektros bateriją iš daržovių ir vaisių!