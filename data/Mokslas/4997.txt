Jau rašyta apie milžiniškus kraterius, atsiveriančius lygioje vietoje, ir kaip vieno kraterio gimimo metu nuaidėjo sprogimas, kuris buvo girdimas 70-100 kilometrų atstumu. Šį reiškinį irgi tikriausiai reikėtų pridėti prie tų, kurie yra neįprasti.  Kodėl žemė banguoja it koks tramplinas? Remiantis „Siberian Times“, mokslininkai dar nėra galutinai tikri dėl atsakymo. Gali būti, kad ir šį reiškinį, ir kraterių atsiradimą lėmė tos pačios ar panašios priežastys: neregėtai šiltas Arkties regionuose besilaikantis oras, kuris po truputį tirpdo amžiną įšalą. Kai amžinas įšalas atsileidžia ir dirvožemis suminkštėja, skystas metanas, kuris paprastai yra užšalęs po viršutiniais žemės sluoksniais atsileidžia, įgauna dujinį pavidalą. Vaizdo siužete užfiksuota būtent tai: po viršutiniu žemės sluoksniu yra negalinčių išsiveržti dujų talpykla. Mokslininkų komanda atrado dar apie 15 tokių „banguojančios žemės“ lopinėlių, kuriuos pradūrę jie išties rado metano ir anglies dioksido dujų mišinį. Metanas ir anglies dioksidas yra stiprios šiltnamio efektą sukeliančios dujos, sulaikančios šilumą atmosferoje. Vienas tyrimas yra atskleidęs, kad jei Žemėje esančios amžino įšalo vietos atsileistų, tai šių dujų būtų išskirta tiek, kad išmetamo anglies dioksido kiekis padvigubėtų. Keistas žemės elgesys Sibiro tundroje tikriausiai yra sąlygotas klimato pokyčių, tačiau kuo daugiau tokių keistų reiškinių rasis pasaulyje, tuo daugiau problemų kils.