Išankstinis telefonų užsakymas vyksta internetu telia.lt, bite.lt, visuose „Telia“ ir „Bitė Lietuva“ salonuose. Pirmuosius pirkėjus ir prekybos salonų lentynas naujieji „iPhone X“ pasieks po savaitės, lapkričio 3 dieną. Pirkėjai gali užsisakyti dviejų spalvų „iPhone X“ – sidabrinės ir kosminės pilkos. Telefonas su 64 GB vidinės atminties kainuoja 1179 Eur, o 256 GB versija – 1359 Eur. Naujuosius „iPhone X“ nuo šiandienos galės įsigyti ir TELE2 klientai. Telefonas su 64 GB vidinės atminties kainuoja 1178 Eur, o jo 256 GB versija – 1358 Eur. Kadangi prekybos pradžioje pasiūla bus ribota, nekantriausiems „Apple“ gerbėjams siūloma pasinaudoti išankstinio užsakymo galimybe, tuomet jie bus tikri, kad telefoną gaus pirmieji. „iPhone“ gerbėjams „Telia“ siūlo įsigyti ir kitas „Apple“ naujoves, įskaitant rugsėjį pristatytus naujos kartos „iPhone 8“ ir „iPhone 8 Plus“. „iPhone X“ pasirodymas žymi naują etapą visai išmaniųjų telefonų rinkai. Berėmis ekranas, įspūdinga sparta, virtualioji ir papildyta realybė, naujos fotografavimo galimybės – visų šių naujovių su nekantrumu laukė ir mūsų klientai, kurie beveik kasdien nuo „iPhone X“ pristatymo klausė, kada bus galima įsigyti naująjį „Apple“ flagmaną. Ta diena – jau čia: pirmieji užsisakę telefonus lapkričio 3-ąją juos gaus tiesiai į namus ar darbovietę“, – sako Norbertas Žioba, „Telia“ privačių klientų vadovas. Naujo dizaino „iPhone X“ išsiskiria įspūdingu stiklo ir nerūdijančio plieno korpusu bei berėmiu 5,8 colio įstrižainės „Super Retina“ ekranu. Sklandžiu telefono veikimu, iš vartotojo besimokančia sistema, virtualia realybe ir įtraukiančiais 3D žaidimais rūpinasi „A11 Bionic“ procesorius, o belaidis baterijos įkrovimas leidžia užmiršti laidus. „Face ID“ technologija užtikrina novatorišką ir saugų būdą atrakinti telefoną, prisijungti prie paskyrų ir atlikti mobiliuosius mokėjimus. Patikimu šios technologijos darbu rūpinasi priekinė „TrueDepth“ vaizdo kamera, gebanti fiksuoti vaizdo gylį, todėl telefonu galima daryti įspūdingas asmenukes su naujuoju portretiniu režimu ir „Portrait Lighting“ efektu. O jaustukų mėgėjams emocijas išreikšti padės naujoji „Animoji“ funkcija. Ji fiksuoja ir analizuoja daugiau negu 50 skirtingų veido raumenų judėjimą bei realiu laiku perkelia išraiškas į virtualius veidukus. Įrenginio nugarėlėje įmontuota dviguba kamera su optiniu vaizdo stabilizavimu, nauju spalvų filtru ir patobulintu „Apple“ vaizdų apdorojimo procesoriumi, kurie leidžia užfiksuoti įspūdingas nuotraukas ir vaizdo įrašus. Ši kamera taip pat palaiko naująjį portretinių nuotraukų režimą su „Portrait Lightning“ efektu. Telefono ekraną ir nugarėlę nuo subraižymų ir skilimų saugo tvirčiausias iki šiol išmaniųjų telefonų gamyboje naudotas stiklas.