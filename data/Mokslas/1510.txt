„Tele2“ EBITDA (pelnas prieš palūkanas, mokesčius, nusidėvėjimą ir amortizaciją) pastarąjį ketvirtį sudarė 18,12 mln. eurų ir buvo 13,5 proc. aukštesnis nei pasiektas pernai metų tą patį laikotarpį (15,97 mln. eurų). „Sėkmingą ketvirtį lėmė dvi priežastys: kylantis vartotojų skaičius ir augantis paslaugų, ypač mobiliojo interneto namuose, vartojimas. Džiaugiamės, kad klientai patenkinti mūsų paslaugomis, ir ketiname toliau investuoti į gerą kainą ir aukštą kokybę“, – sako Petras Masiulis, „Tele2“ generalinis direktorius. Didžiausias augimas – ES šalyse keliaujančių abonentų duomenų suvartojimas padidėjo 1354 proc., nuo 9,1 tūkst. GB trečią 2016 m. ketvirtį iki 123,4 tūkst. GB šiemet tuo pačiu laikotarpiu. Šį šuolį įtakojo ES priimtas ir nuo š. m. liepos 1 d. įsigaliojęs ES reglamentas, pagal kurį keliaudami po ES valstybes už mobiliojo ryšio paslaugas mokame tiek pat, kiek juo naudodamiesi namuose(angl. Roam like At Home). Dėl šios priežasties trečiąjį šių metų ketvirtį smarkiai paaugo ir pokalbių užsienio ES šalyse kiekis – nuo 32,13 mln. minučių pernai iki 45,74 mln. min. šiemet. Duomenų vartojimas Lietuvoje pakilo taip pat įspūdingai – beveik tris kartus. Jei 2016 m. trečiąjį ketvirtį „Tele2“ abonentai persiuntė 6,76 tūkst. TB duomenų, šiemet tuo pačiu metu persiųsta 17,8 tūkst. TB. Prie spartaus kompanijos rezultatų augimo prisidėjo itin išpopuliarėjusi paslauga „Internetas namams“. Šio segmento vartotojų skaičius per ataskaitinį laikotarpį padvigubėjo. Prakalbamų minučių kiekis trečiąjį ketvirtį taip pat augo: nuo 1023 mln. minučių 2016-aisiais iki 1031 mln. minučių šiemet. „Tele2“ paslaugomis šiuo metu naudojasi 1,8 mln. vartotojų, 1 proc. daugiau nei tuo pat metu pernai. Verslo klientų skaičius trečiąjį ketvirtį pasiekė 174,5 tūkst. ir yra 9 proc. didesnis nei tuo pačiu laikotarpiu pernai. Į ryšio kokybės gerinimą per ataskaitinį ketvirtį investuota beveik 2,5 mln. eurų. Ypatingas dėmesys skiriamas 4G+ tinklo vystymui, kuris „Tele2“ tinkle jau dengia 83 proc. Lietuvos teritorijos ir greitai pasieks 4G dengimo lygį, kuris apima 99 proc. šalies teritorijos.