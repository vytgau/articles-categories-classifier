Pasak ESET, „Windows XP“ yra nesaugi ir pasenusi operacinė sistema, tačiau ją vis dar naudoja nemažai namų vartotojų, mokyklų ir net smulkių įmonių. Tokio pasirinkimo priežastimi gali būti ne tik įrenginių amžius ir jų nesuderinamumas su naujesnėmis operacinėmis sistemomis, bet ir finansiniai sumetimai – vartotojai tiesiog neturi galimybės rinktis naujesnės ir saugesnės platformos. Įmonės tebenaudoja seną operacinę sistemą dar ir dėl to, kad veikloje vis dar naudojamos programos arba techninė įranga, veikiančios tik „Windows XP“ aplinkoje: nėra programų alternatyvų arba programų kūrėjai yra nutraukę veiklą, ir nėra naujesnių sprendimų versijų. Tokie atvejai gana dažni gamybos, medicinos ar net mokslo srityje dirbančiose įmonėse. Saugumo ekspertai atkreipia dėmesį į tai, kad vartotojai turėtų imtis papildomų apsaugos priemonių, kol pakeis „Windows XP“ į saugesnę platformą – nesaugi operacinė sistema gali būti užkrėsta kenksmingomis programomis, be to, ji gali būti panaudota kitų kompiuterių atakoms. Nors 2001 m. „Microsoft“ pristatyta „Windows XP“ buvo laikoma saugiausia operacine sistema, ilgainiui ji tapo daugiausiai saugumo spragų turinčia ir labiausiai „lopyta“ platforma. Taip nutiko ir dėl to, kad operacinė sistema buvo itin populiari tarp vartotojų ir gana ilgai naudojama, tad siekiant užtikrinti pirminį saugumo lygį „Microsoft“ teko gerokai paplušėti. Šiuo metu nebepalaikomos operacinės sistemos saugumas yra pačių vartotojų reikalas. Pasak ESET Lietuva IT inžinieriaus Ramūno Liuberto, yra keletas būdų, kaip saugiau naudotis „Windows XP“. „Vienas iš galimų būdų yra operacinės sistemos „Windows XP“ paleidimas virtualioje mašinoje. Tai gerokai sustiprina platformos apsaugą ir sumažina kibernetinių grėsmių riziką. Be to, naudojant modernią techninę įrangą kartu su virtualiai veikiančia „Windows XP“, galima išvengti senos platformos ir modernių standžiųjų diskų suderinamumo problemų“, – teigia R. Liubertas. Naudojantiems „Windows XP“ taip pat rekomenduojama atsisiųsti galutinį naujinimų paketą iš „Microsoft“, jei to dar nepadarė. Programos, nors ir veikiančios senoje platformoje, turėtų vis dar reguliariai gauti savo naujinimo paketus – visas programas, ypač „Adobe Flash Player“, „Adobe Reader“ ir „Oracle Java“, svarbu laiku atnaujinti, kad jos nebūtų pažeidžiamos kibernetinių atakų. Vartotojams, kurie negali nutraukti „Windows XP“ naudojimo, ESET saugumo ekspertai rekomenduoja pasidaryti operacinės sistemos atsarginę kopiją. Kai 2014 m. „Microsoft“ nutraukė „Windows XP“ palaikymą, ši operacinė sistema buvo įdiegta apie 30 proc. vartotojų kompiuterių. Šiuo metu vartotojų skaičius tesiekia 5,5 proc.