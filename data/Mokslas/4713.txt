„Esame susirūpinę dėl tokio vienašališko požiūrio“, – pareiškė Baltųjų Rūmų atstovas spaudai Joshas Earnestas ir pridūrė, kad toks sprendimas „gali pakenkti pažangai, kurią kartu su europiečiais esame padarę siekdami užtikrinti, kad tarptautinė apmokestinimo sistema būtų sąžininga“. „Kai sakau sąžininga, turiu omenyje visų pirma sąžininga mokesčių mokėtojų požiūriu, bet taip pat sąžininga ir įmonių, kurios bando dirbti visame pasaulyje ir tai galiausiai duoda naudos įvairiems ūkiams, atžvilgiu“, – pridūrė J. Earnestas. Briuselis pareiškė, kad „Apple“, vertingiausia pasaulio įmonė, dėl neteisėtų susitarimų su Dublinu, dėl kurių įgijo nesąžiningą pranašumą konkurentų atžvilgiu, išvengė beveik visų mokesčių savo verslui Europos bloke. „Apple“ ir Airijos vyriausybė nedelsdamos pareiškė, jog skųs šį Europos Komisijos sprendimą, o „iPhone“ gamintoja taip pat įspėjo, kad dėl šio sprendimo Europoje gali būti prarasta darbo vietų.