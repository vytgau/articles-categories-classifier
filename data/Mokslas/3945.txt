„Iki šv. Kalėdų lieka mažiau nei mėnuo, todėl raginame gyventojus nedelsti ir jau dabar pradėti rūpintis sveikinimais ir šventinėmis dovanomis, kurios bus siunčiamos paštu, teigiama Lietuvos pašto pranešime spaudai. Šventiniu laikotarpiu ne tik Lietuvoje, bet ir užsienio šalių paštuose smarkiai padidėja darbo krūvis. Be to, žiemą dėl prastų oro sąlygų, kai siaučiant pūgoms negali pakilti lėktuvai ar užpustomi keliai, gali vėluoti siuntų pristatymas. Tad kuo anksčiau išsiųsime laiškus, atvirlaiškius ir siuntinius, tuo būsime tikresni, kad jie iki Kalėdų spės pasiekti adresatus“, – teigė Lietuvos pašto Tinklo direktorė Inga Dundulienė. Jei siunta siunčiama Lietuvoje, rekomenduojama ją išsiųsti ne vėliau kaip iki gruodžio 16 dienos. Planuojantiems dovanas siųsti į užsienį, ypač į tolimas Šiaurės ar Pietų Amerikos, Azijos žemyno šalis, patariama jau dabar suskubti į paštus ir išsiųsti siuntas. Nuo gruodžio 1 dienos Lietuvoje siunčiamos ar iš Lietuvos į užsienį iškeliaujančios pašto siuntos bus ženklinamos šventiniais „Kalėdų pašto“ spaudais. Laiškai ir siuntos iki 2017 metų sausio 7 dienos bus antspauduojami 12-oje paštų: Vilniaus, Kauno, Klaipėdos, Šiaulių, Panevėžio, Alytaus, Marijampolės, Utenos, Tauragės, Telšių centriniuose bei Druskininkų ir Palangos paštuose. Didžiausias metų darbymetis Tradiciškai su kalendorinės žiemos pradžia Lietuvos paštas pasitinka didžiausią metų darbymetį, kuris paprastai trunka iki sausio vidurio. Prieškalėdiniu laikotarpiu pernai Lietuvos paštas fiksavo beveik perpus išaugusią gaunamų ir siunčiamų siuntų apimtį. Šiuo laikotarpiu gerokai padaugėja iš įvairių užsienio šalių gaunamų paštų siuntų ir siuntinių. Daugiausia pašto siuntų prieš Kalėdas gaunama iš Kinijos, Jungtinės Karalystės, Lenkijos, Vokietijos, Jungtinių Amerikos Valstijų. „Pašto siuntose – ir svetur gyvenančių tautiečių dovanos artimiesiems, ir užsienio šalių elektroninėse parduotuvėse užsisakytos prekės – kalėdinės dovanos. Pastarųjų metų tendencijos rodo, kad lietuviai įprato kalėdines dovanas savo šeimos nariams, artimiesiems ir draugams pirkti internetu“, – pažymėjo I. Dundulienė.