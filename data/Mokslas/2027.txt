„Vidutiniškai dėl sugadinto išmaniojo telefono gyventojai patiria maždaug 200 eurų nuostolių, o viena iš dažniausių to priežasčių – įrenginio apliejimas vandeniu bei kitais skysčiais. Vasarą telefonai taip pat dažnai skęsta įvairiuose vandens telkiniuose, gyventojams nepasidėjus jų saugiose vietose“, – pranešime cituojamas draudimo bendrovės „ERGO Insurance“ Lietuvoje draudimo departamento vadovas Tomas Nenartavičius. Tad pirma, svarbu įrenginius saugoti nuo skysčių: laikyti ne tik atokiau nuo vandens telkinių – nepatariama telefono pasidėti ant stalo valgant ar mėgaujantis gėrimais. Atkreipiamas dėmesys, kad ypatingai pavojingi įrenginiams yra kava ir vynas, kurių net ir, atrodytų, visai nedidelis kiekis, patekęs ant telefono, gali jį sugadinti. Antra, sudaužyti ir įskelti išmaniųjų ekranai yra tikra mobiliųjų telefonų gedimų klasika bet kuriuo metų laiku, tačiau pastebima, kad vasarą jų pasitaiko dažniau. Vienas efektyviausių būdų apsaugoti telefono ekraną yra pasirūpinti specialiai jam skirta apsaugine plėvele, grūdinto stiklo ekrano apsauga ar patikimu įdėklu. Be to, nereikėtų telefono nešioti galinėje kelnių kišenėje, nes užsimiršus ir atsisėdus ant kieto paviršiaus gali nelikti nieko kito kaip tik ekraną keisti. Trečia, negailestingas įrenginiams dažnai būna ir vasariškas karštis. Karštomis ir saulėtomis dienomis nepaslėpus telefono nuo tiesioginių saulės spindulių jis gali būti pažeistas, o jo ekranas atsiklijuoti ar net apsilydyti. „Tikrai nereikėtų mobiliųjų įrenginių laikyti vietose, kur juos pasiekia tiesioginiai saulės spinduliai. Pasitaiko, kad savo įrenginius gyventojai taip pat palieka įkaitintuose automobiliuose ar šalia laužų bei kitų ugnies židinių. Be abejo, tai ne pats išmintingiausias sprendimas“, – pastebi T. Nenartavičius. „ERGO Insurance“ duomenimis, šiemet dėl gyventojų sugadintų, sudaužytų ar prarastų mobiliųjų įrenginių nuostoliai siekia 250 tūkst. eurų.