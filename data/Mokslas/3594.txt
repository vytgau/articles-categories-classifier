Šis įspėjimas plinta ir lietuviškai kalbančių „Facebook“ naudotojų paskyrose, o australų interneto apgaules demaskuoti padedančiame tinklalapyje hoax-slayer.net patvirtinama, kad šis įspėjimas – aktualus. Socialiniame tinkle plinta kelių rūšių žinutės, kurių tekstas įspėja, kaip gali būti perimamas asmeninis profilis. Tai yra vienas iš įspėjimo pavyzdžių. „Žmonės, būkite atsargūs! Beveik visi „Facebook“ profiliai pastaruoju metu buvo palaužti arba tai gali įvykti artimiausiu laikotarpiu. Profilio nuotrauka ir jūsų vardas bus naudojamas naujam profiliui sukurti, netgi jūsų gyvenama vieta ar darbovietė. Su nauju profiliu jie bando įtikinti jūsų draugus, kad jūs susikūrėte naują profilį ir prašo jus priimti į draugus ... ir vualia, jie bando sugriauti jūsų gyvenimą! Draugai mano, kad tai yra jūsų paskyra ir priima draugystės prašymą. Nuo tos akimirkos piratai gali jūsų vardu rašyti, ką jie nori! Aš noriu jums pasakyti šiandien, kad aš neplanuoju kurti naujo profilio, todėl neatsakykite į antrąjį kvietimą nuo manęs”, - skelbiama kai kuriose asmeninėse paskyrose. Juose taip pat raginama ir kitus „Facebook“ naudotojus nukopijuoti šį tekstą ir patalpinti jį savo paskyroje. Apie analogišką apgavystės taktiką įspėja ir hoax-slayer.net. Visgi, informacija, kad tokiu būdu buvo užpulti „beveik visi profiliai“ – gerokai perdėta. „Apibūdinta taktika yra tikra. Ji yra žinoma kaip „Facebook“ klonavimas“. Apie ją ir galimas saugumo grėsmes „Facebook“ naudotojai turėtų žinoti. Visgi, nėra tikslu klonavimą pavadinti „piratavimu“, - dėstoma interneto apgaules demaskuoti padedančiame tinklalapyje. Prevencinė priemonė kovai su klonavimu yra griežta asmeninio profilio apsauga – patariama saugumo nustatymuose pasirinkti, kad kuo mažiau jūsų asmeninės informacijos matytų nepažįstamieji. Be to, labai svarbu, kad savo „Facebook“ paskyroje nuo kitų akių paslėptumėte savo draugų sąrašą. Kai jis nebus matomas kitiems, jį bus sunku „pavogti“. Tai galima padaryti prie draugų sąrašo paspaudus ant varnelės ir pasirinkus redaguoti privatumą (angl. „Edit Privacy“) nustatyti, kad draugų sąrašą galite matyti tik jūs (pasirinkimas angl. „Only me“). Svarbu žinoti, kad šie nustatymai galioja jums naudojantis „Facebook“ kompiuteriu, jį naudojant su kitais mobiliaisiais prietaisais, saugumo nustatymus gali tekti peržiūrėti dar kartą. Taip pat patariama nespausti ant įvairių neaiškių nuorodų, skelbimų ar kitos nepatikimos informacijos. Jeigu jūsų profilį bus bandoma klonuoti, apie tai reikia iškart pranešti „Facebook“, galima pranešimą išsiųsti ir savo draugams.