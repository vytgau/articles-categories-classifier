Koks kitas kalnas galėtų būti laikomas aukščiausiu planetoje? Everestas Everesto viršūnė yra 8 848 metrų aukštyje. Šis aukščiausias Himalajų taškas nuolat vilioja nuotykių ieškotojus. Kopimas į Everestą kainuoja kelias dešimtis tūkstančių eurų ir gali baigtis mirtimi – visa Everesto viršūnė yra nusėta žmonių kūnais. Joks kitas kalnas tokio aukščio virš jūros lygio nepasiekia, tačiau kas pasakė, kad kalnų aukštis turi būti matuojamas būtent nuo jūros lygio? Mauna Kėja Mauna Kėja (Mauna Kea) yra užgesęs ugnikalnis, aukščiausia Havajų viršūnė. Tai – labai gražus gamtos kampelis, kuris domina ir turistus, ir geologus. Maunos Kėjos viršūnė virš jūros lygio yra iškilusi tik 4 205 metrus – dvigubai žemiau nei Everesto. Įkopti į Mauną Kėją, kaip teigiama, nėra labai sunku – tam nereikia didelių įgūdžių. Tačiau vulkaninės uolienos ne visur yra stabilios, todėl tai tikrai yra varginantis žygis. Tai kodėl Mauna Kėja galėtų būti laikoma aukščiausiu planetos kalnu? Todėl, kad dar 6 jos kilometrai slypi po vandeniu. Matuojant nuo pagrindo iki viršūnės Mauna Kėja yra net 10,2 km aukščio. Everestas, priešingai nei Mauna Kėja, nėra vandenyje, todėl matuojant nuo pagrindo jis yra toks pat aukštas kaip ir nuo jūros lygio. Kai kurie mano, kad matavimas nuo pagrindo neturi prasmės – juk norime užkopti į kuo didesnį aukštį. Tačiau kiti klausia – kaip matuojamas dangoraižių aukštis? Čimborasas Tai – užgesęs Andų ugnikalnis Ekvadore. Jo viršūnė yra 6 267 m aukštyje virš jūros lygio. Iki pat 19 amžiaus pabaigos buvo manoma, kad būtent Čimborasas (Chimborazo) yra aukščiausias pasaulio kalnas. Aišku, vėliau paaiškėjo, kad Everestas ir dar visa kitų viršūnių yra aukštesni. Tačiau Čimborasas yra labai arti pusiaujo. Kaip žinome, Žemė yra apvali, tačiau jos forma nėra tobulas rutulys – jis yra šiek tiek suspaustas. Tai lemia, kad Čimborasas gali būti aukščiausias kalnas skaičiuojant nuo Žemės centro. Everesto ir Maunos Kėjos viršūnės nėra taip nutolusios nuo mūsų planetos centro, kaip Čimborasas. Čimborasas šiose diskusijose apskritai minimas retai – Mauna Kėja ir Everestas yra pagrindiniai kandidatai vadintis aukščiausiu pasaulio kalnu.