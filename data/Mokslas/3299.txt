Statulos rastos dumblo prisipildžiusioje duobėje Matarijos rajone, buvusios faraonų laikų sostinės Heliopolio vietoje. Dabar šioje teritorijoje Kairo šiaurės rytiniame pakraštyje plyti darbininkų ir viduriniosios klasės piliečių gyvenamieji kvartalai. Senovės meno kūriniai, aptikti dykynėje tarp nutriušusių daugiabučių, kaip manoma, vaizduoja faraonus, priklausančius XIX dinastijai, viešpatavusiai 1314-1200 metais prieš mūsų erą. Viena 8 m aukščio statula yra iškalta iš kieto akmens kvarcito, sudarytų daugiausiai iš kvarco grūdelių. Šios statulos nebuvo įmanoma identifikuoti pagal ant jos esančius įrašus, bet ji rasta prie įėjimo į faraono Ramzio II, vadinto Didžiuoju, šventyklą, todėl tikėtina, kad kūrinys vaizduoja būtent šį valdovą. Kitas radinys - kalkakmenio statula, vaizduojanti faraoną Setą II, valdžiusį XII šimtmetyje prieš mūsų erą. Statulas rado bendra vokiečių ir egiptiečių archeologų ekspedicija. „Abiejų statulų suradimas rodo, koks svarbus buvo Heliopolio miestas, skirtas garbinti Ra", egiptiečių saulės dievą, sakė šiuose kasinėjimuose dalyvaujančios egiptiečių komandos vadovas Aymenas Ashmawy.  Vokiečių tyrėjų grupės vadovas Dietrichas Raue savo ruožtu sakė, jog archeologai stengiasi iškelti aptiktas statulas, kad jas būtų galima nugabenti į kitą vietą ir restauruoti.