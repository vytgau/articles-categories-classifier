O. Hasonas apie programišius ir kitus nusikaltėlius internete žino gana nemažai: jo vadovaujama bendrovė pasižymi savo ypač realistiškais kibernetinės gynybos mokymais. Įdomu tai, kad O. Hasonas yra apmokytas prestižiniame Izraelio gynybos pajėgų „Intelligence Corps“ dalinyje, 7 metus tarnavo Izraelio nacionalinio informacinio saugumo skyriuje eidamas vyresniojo vadovo pareigas, bendradarbiavo su JAV, Italijos, Vokietijos ir kitų šalių atstovais tarptautinių tyrimų ir technologijų srityje, yra gavęs JAV gynybos departamento įvertinimą. „Galvojant apie kibernetines atakas, problemą reikėtų formuluoti ne „jei įvyks kibernetinė ataka“, o „kai įvyks kibernetinė ataka“. Tai suvokti yra labai svarbu, net jei Lietuvoje artėja vasara, viskas ramu ir gražu, gali atrodyti, kad Lietuva – maža šalis ir nėra taikiniu. JAV, Izraelis, Jungtinė Karalystė yra taikiniu, netrukus ir Lietuva gali juo tapti“, - kalbėjo O. Hasonas per technologijų ir inovacijų festivalį „Login“ svečiams susirinkusiems į „Telia Bussiness Summit“. Pasak jo, visi esame taikiniais, nesvarbu, kur esame ir apie ką kalbama: privatų asmenį, organizaciją ar valstybę. Vienas to pavyzdžių - neseniai per pasaulį nuaidėjusi viruso „WannaCry“ ataka, kai buvo užšifruojami duomenys ir už juos prašyta išpirkos bitkoinais. Skaičiuojama, kad nuo jos nukentėjo daugiau nei 150 valstybių, tiek įstaigos, tiek žmonės, buvo paveikta daugiau nei 200 tūkst. kompiuterių. Tiesa, dabar šio viruso plitimui kelias yra užkirstas, o jo užšifruotus duomenis galima atgauti naudojantis nemokamais įrankiais. „Ši ataka parodė, kaip pasauliniu mastu tokios atakos plinta, kaip joms lengva įveikti sienas, įsibrauti į skirtingus sektorius, nepaisant laiko zonų, skirtingų kultūrų, technologijų ir žmonių žinių“, - kalbėjo O. Hasonas. Pasak jo, ši ataka yra tik programišių galimybių ledkalnio viršūnė, tad išpuoliai gali būti gerokai rimtesni ir sukelti kur kas daugiau žalos. „Tačiau pagalvokite, kokį triukšmą, kokį poveikį ši konkreti „WannaCry“ ataka sukėlė visame pasaulyje, - kalbėjo O. Hasonas. - O kibernetinio saugumo grėsmės niekur nesiruošia dingti ir bus tik didesnės, o atakų – vis daugiau ir sudėtingesnių.“ Jis kalbėjo, kad vis daugiau programišių tampa kibernetiniais nusikaltėliais ir tai yra šių dienų iššūkis. „Kai kurie žmonės galvoja „aš nesu taikinys, nes neturiu strateginės svarbos savo valstybei“ - jūs vis tiek esate taikiniu. Pavyzdžiui, prekybos kava tinklas „Starbucks“ JAV – tai nėra strateginės svarbos įmonė ir visi žino, kad amerikiečiai mėgsta savo kavą, bet vis tiek ji patyrė ataką. Esame pastebėję ir daugiau išpuolių, kurie hakeriams yra tarsi pramoga, tarsi žaidimas. Vienas pavyzdžių – metro San Franciske aptarnaujanti bendrovė buvo užpulta programišių, kurie perėmė daugiau nei 2 tūkst. kompiuterių valdymą ir užblokavo galimybę bendrovei priimti mokėjimus už keliones“, - pasakojo O. Hasonas. Dėl šio išpuolio keleiviai metro galėjo važiuoti nemokamai, o bendrovė patyrė nuostolių. Pasak jo, tai rodo, kad dažnai išpuoliai gali būti organizuojami ir neturint konkretaus tikslo pakenkti, nes jas veikiausiai vykdo jaunuoliai, norintys taip „pramogauti“. Tačiau tai reiškia, kad kibernetiniai nusikaltimai tampa vis populiaresni ir gali nutikti daugelyje sektorių. „Kiek jūsų po „WannaCry“ sulaukė prašymų nejungti kompiuterių darbe, tol, kol IT specialistai patikrins, ar nebuvote užkrėsti?, - retoriškai klausė jis, - Žmogiškasis faktorius yra labai svarbus ir ne visada galima kaltinti tik IT žmones ar kibernetinio saugumo atstovus.“ DELFI skelbė, kad bendrovė „CyberGym“ turi savo mokymo centrus Čekijoje, Portugalijoje, Izraelyje, Australijoje, juos organizuos ir Vilniuje. 