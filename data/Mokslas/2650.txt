Prie šios iniciatyvos gali jungtis visi norintys: gyvenantys Lietuvoje, išvykusieji, besijaučiantys lietuviais dėl įvairių priežasčių, pavyzdžiui, tai galėtų padaryti ir japonas, kuris niekada nebuvo Lietuvoje, neturi giminių lietuvių, bet mokosi lietuvių kalbos, nes ji yra viena rečiausių pasaulyje ir jaučiasi lietuviu. Iniciatyvą per technologijų ir inovacijų festivalį „Login“ pristatė jos vadovas Raimundas Daubaras, teigęs, kad globalizacija, kurią skatina šiuolaikiniai ekonomikos dėsniai ir technologijų pažanga, kelia rimtų iššūkių tautinių bendruomenių išlikimui. „Visuomenių procesų stebėtojai įžvelgia paradoksą – kuo labiau mūsų visuomenės maišosi, tuo labiau žmonėms atsiranda poreikis išlaikyti savo autentiškumą, kuris dažnai pasireiškia per tautinę tapatybę. Tad klausimas, kokių priemonių pasiūlysime Lietuvos žmonėms, kad jie galėtų išlikti bendruomene ir palaikytų tarpusavio ryšius, nepriklausomai nuo jų buvimo vietos”, – sakė jis. Pasak jo, sukūrus skaitmeninį bendravimo įrankį, kurį žmonės galėtų pritaikyti savo praktiniams poreikiams, bus sudarytos sąlygos jų bendradarbiavimui, o galiausiai – natūraliems žmogiškiems ryšiams susikurti. Todėl sukurta elektroninė platforma 4000000.lt, prie kurios gali prisijungti visi besijaučiantys lietuviais. „Kalbame ne tik apie šiuolaikinius emigrantus, bet ir apie tuos, kurie emigravo iš karto po Nepriklausomybės paskelbimo, tarpukario laikotarpiu ar net prieš pirmąjį pasaulinį karą, galbūt jų antrąsias puses ir jų vaikus, anūkus. Ne visi šie žmonės net kalba lietuviškai, kai kurie net nebuvo Lietuvoje, tačiau jei jie jaučiasi turintys lietuviškumą savyje, tai yra pakankamas pagrindas būti šitos bendruomenės dalyviu. Neabejotinai šis projektas privers mus persvarstyti ir sau atsakyti į klausimą – kas yra lietuvis, kokios savybės mus apibrėžia, kur yra mūsų pasididžiavimo šaltinis? Gali būti, kad grius daug mitų,” – sakė vienas iniciatyvos kūrėjų ir „ACC Distribution” vadovas Regimantas Buožius. Technologijų ir kibernetinio saugumo ekspertas Marius Pareščius, kalbėdamas apie naująją iniciatyvą šmaikštavo, kad jos kūrėjai suklydo, nes lietuviais besijaučiančių žmonių pasaulyje yra gerokai daugiau nei 4 mln. „Sakiau, šioje iniciatyvoje yra per mažai nuliukų prirašyta, bet nieko, dar yra laiko pasitaisyti“, - juokavo jis. Tačiau tuoj pat pridūrė, kad stipri bendruomenė gali padėti žmonėms ne tik jaustis vieningai, bet ir spręsti problemas ar net išgyventi. Bendruomenių svarbos tema – viena pagrindinių, ja buvo pradėtas šių metų technologijų ir inovacijų festivalis „Login“. „Visur sutiksi žvirblį ir lietuvį“, - per „Login“ atidarymą sakė Vytauto Didžiojo universiteto docentas Rytis Zemkauskas, pridurdamas, kad šis posakis atsirado ne veltui. Visgi, svarbu ir tai, kad nors pasaulyje lietuviais besijaučiančių žmonių yra gana daug, vieningos bendruomenės, kuri jungtų įvairias jos grupes, nėra. Tai, kad šiuolaikinis žmogus jaučia vis stipresnį poreikį priklausyti bendruomenei „Login“ kalbėjo Irano politinis aktyvistas Shahriaras Ahy yra politikos strategas, aktyvus demokratijos procesų rėmėjas. „Tauta formuojasi remiantis kultūrinėmis sąsajomis ir niekas jų negali pakeisti“, - teigė S. Ahy. Prisijungusieji prie iniciatyvos gali pamatyti interaktyvų žemėlapį, kuris kiekvienam atsiliepusiam lietuviui priskirs geografinę žymą – taip pirmiausiai bus galima pamatyti, kur ir kiek pasaulyje yra lietuvių. Planuojama, kad šių metų rudenį atsiras galimybė lietuviams tarpusavyje bendrauti, kurti renginius ir pradėti tikrą virtualią bendruomenę. Organizatoriai tiki, kad emocine paskata lietuviams jungtis į vieną platformą gali tapti šimtmečio „Tautiška giesmė”, kuri bus giedama visame pasaulyje 2018-ųjų liepos 6 dieną. Tam, kad atkurtos Lietuvos 100-mečio „Tautiškai giesmei” būtų pakviesti 4 milijonai, platformoje turėtų pasižymėti bent 1,2 milijonai lietuvių, gyvenančių užsienyje.  Technologijų ir inovacijų festivalis Baltijos šalyse „Login 2017“ vyks gegužės 24–26 dienomis.