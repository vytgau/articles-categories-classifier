Iš tiesų, situacija yra komplikuota: nuo birželio vidurio įsigalioja bendros taisyklės Europos Sąjungoje, kurios sudarytos iš dviejų esminių „dalių". Pirma, tai - kainų „lubos“, antra yra tai, kad gyventojai už paslaugas užsienyje turėtų mokėti tiek pat, kiek moka savo šalyje. Lietuvos atveju problema susidaro dėl to, kad Lietuvoje operatoriams gyventojai moka mažiau nei nustatytos naujos lubos, o tai reiškia, kad šiems gyventojams išvykus svetur, Lietuvos operatoriai turėtų sumokėti kitos šalies operatoriams ne daugiau nei nustatytos lubos ir tai sudaro sąlygas nuostoliams. DELFI skelbė, kad situaciją kiek pašvelnino ir galimus nuostolius sumažino Ryšių reguliavimo tarnybos leidimas taikyti papildomas priemokas gyventojams, t. y., tie, kurie išvyks į užsienį, mokės už skambučius, mobilųjį internetą ir kitus duomenis tiek, kiek Lietuvoje ir dar papildomą priemoką, bet ne daugiau nei naujosios Europoje nustatytos „lubos“. Tiesa, ne visi operatoriai tokiu sprendimu patenkinti, nes nuostolių bus, kad ir mažesnių. Tai reiškia, kad vartotojams kainos sumažės, bet ne taip, kaip būtų kritusios, jei visi nuostoliai būtų palikti ant operatorių pečių. Antra vertus, svarbus ir verslo logikos klausimas: negi už nuostolius vienu ar kitu būdu nesumoka vartotojas? Šie pokyčiai mobiliojo ryšio rinkoje paskatino sujudimą: jau kalbama apie naujus planus ir taisykles, kurie pasirodys Lietuvos rinkoje. Šiuo metu operatoriai dar svarsto, kaip keis savo kainodarą ir ką pasiūlys vartotojams, vienas galimų sprendimų – pasiūlyti specialius mokėjimo planus daugiau keliaujantiems, tai jau yra padariusi mobioliojo ryšio bendrovė „Bitė“. „Telia“ ir „Tele2“ situaciją dar nagrinėja ir apie savo sprendimus žada pranešti artimiausiu metu, nurodė bendrovių atstovai DELFI. Iki šiol galiojusios mobiliojo ryšio kainos užsienyje operatorių buvo nustatomos derybų metu ir vartotojams buvo nepalankios. Pavyzdžiui, kol neįsigaliojo naujosios taisyklės Europos Sąjungoje, už vieną MB interneto Lenkijoje gali tekti pakloti ir 0,0605 euro, tad 1 GB kainuotų 61,95 eurus. Klientė – pasipiktinusi Vis tik vartotojams pokyčiai ne visuomet kelia gerų jausmų. Su DELFI susisiekė „Bitė“ verslo kliente prisistačiusi moteris, kuri nori išlikti anonimiška (vardas ir pavardė redakcijai žinomi) ir nurodė, kad naujos taisyklės ją nustebino. „Visų pirma, tik prisijungus prie „Bitės“ savitarnos iššoko langas, informuojantis apie naujas roaming'o taisykles. Nepaspaudus „Sutinku“ aš net negalėjau pasitikrinti savo sąskaitos, o sutikus, tas langas kažkur pradingo ir neberandu, dėl ko aš ten sutikau. Kaip supratau paskambinusi konsultantui, sutikau dėl pasikeitusių tarptinklinio ryšio mokesčių", - piktinosi moteris. Moteris nurodė, kad turi planą „Euro GB 7“, kuris numato 7GB duomenų ir ji suprato pasirašydama sutartį, kad 7GB duomenų galės naudoti visoje Europos Sąjungoje. Tačiau pasinaudojusi nauja operatoriaus puslapyje skelbiama skaičiuokle sužinojo, kad duomenimis galės naudotis kiek kitomis sąlygomis. „Pasinaudojus skaičiuokle paaiškėja, kad man priklauso tik 4 GB ES už pamažintą kainą, kuri yra 5 eurai už GB. Daugiau nei 4GB duomenų yra apmokestinami po 7,7 euro/GB. Vadinasi, planas su pavadinimu „Euro GB 7“, kuris man buvo parduotas su mintimi, kad galios tiek Lietuvoje, tiek Europoje, dabar iš tiesų tampa „LT GB 7“, - rašė ji. Ji nurodė, kad plano kaina - 19 eurų per mėnesį, o išvažiavus į užsienį ir išnaudojusi 4GB iš plano, gautų 39 eurų sąskaitą: 19 eurų plano mokestis ir dar 20 eurų už internetą. „Bitė Lietuva“ vykdomasis direktorius Pranas Kuisys DELFI komentavo, kad bendrovė įvedė naujas taisykles, nes įgyvendina tai, kas įsigalios nuo birželio 15 d. „Pagal minėtas sąžiningo naudojimosi taisykles ši klientė per mėnesį, keliaudama po ES ir Europos ekonominės erdvės (EEE) šalis, galės išnaudoti 4,94 gigabaitus mobiliojo ryšio duomenų. Šis dydis apskaičiuojamas pagal EK nustatytą formulę: plano mėnesio mokestis be PVM padalintas iš Europos Komisijos nustatytos didmeninės kainos už vieną gigabaitą be PVM (7,7 eurų) ir padaugintas iš 2“, - sakė jis. Anot P. Kuiso, šiuo atveju klientei vis dar galioja paslauga „Internetas Europoje“, kuri leidžia naršyti ES/EEE šalyse be papildomų priemokų. Bendrovė teigia, kad sutartyje numatytą laikotarpį ši paslauga ir toliau galios, o po to mobiliojo interneto duomenys kelionių ES/EEE metu bus apmokestinami pagal EK ir Ryšių reguliavimo tarnybos patvirtintus tarifus. „Suprantame, kad reguliavimo sukelti pokyčiai yra gana kompleksiški ir ne visada lengvai suprantami. Todėl kiekvienam klientui, iškilus klausimams, rekomenduojame kreiptis į mūsų skambučių centrą ar įmonės vadybininką“, - kalbėjo jis. Bendrovė nurodo, kad klientams siūlo rinktis pernai liepą pristatytus planus, kurie atitinka „Roam Like at Home“ (RLAH) reguliavimą. „Visi klientai, kurie naudoja senuosius, RLAH reguliavimo neatitinkančius planus, turi 3 pasirinkimus. Pirma, pasirinkti minėtus, RLAH reguliavimą atitinkančius planus. Antra, pasirinkti specialius kelionėms pritaikytus paslaugų paketus „Europa“, kurie fiksuotam laiko tarpui suteikia tam tikrą kiekį mobiliojo interneto duomenų, pokalbių minučių ir SMS žinučių. Trečia, pasirinkti vienetinę tarptinklinio ryšio paslaugu kainodarą, kai mokama už kiekvieną minutę, SMS ir megabaitą“, - kalbėjo P. Kuisys. Paklaustas, ar šie pasirinkimai siūlomi dėl to, kad Ryšių reguliavimo tarnybos nustatytos papildomos priemokos operatoriui lemia nuostolius, P. Kuisys teigė, kad ne. „Šiuos planus pristatėme pernai liepą, kai dar nežinojome koks bus galutinis RLAH reguliavimas ir, ar operatoriams Lietuvoje bus suteikta priemoka. Šiuos 8, skirtingų vartotojų poreikius atitinkančius planus, siūlome jau beveik metus. Įprastai siūlomus planus, atsižvelgę į besikeičiančius vartotojų poreikius, rinkos situaciją, „Bitėje“ atnaujiname maždaug kas 2-ejus metus“, - komentavo jis. Europos Parlamento sprendime numatyta, kad nuo birželio vidurio didmeninės kainos negalės viršyti 3,2 cento už minutę pokalbio ir 1 cento už SMS žinutę. 1 GB duomenų iš pradžių galės būti įkainotos iki 7,7 euro, o nuo 2022 m. sausio 1 d. - ne daugiau kaip 2,5 euro.