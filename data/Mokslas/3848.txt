Spėjama, kad dėl šios aferos žinomi prekių ženklai ir galbūt žiniasklaidos įmonės prarado šimtus milijonų JAV dolerių. Pagal šią sukčiavimo schemą, kurią Niujorke įsikūrusios įmonės „White Ops“ analitikai pavadino „Methbot“, sudaromas įspūdis, kad realius tikrų įmonių reklaminius vaizdo įrašus daugiau kaip 6 tūkst. netikrų svetainių, kurios yra labai panašios į žinomų leidėjų, įskaitant CNN, ESPN, „Vogue“ ir „The New York Times“ interneto puslapius, peržiūri šimtai tūkstančių žmonių, daugiausia Jungtinėse Valstijose. Tačiau iš tiesų jų niekas nežiūri, rašoma „White Ops“ trečiadienį paskelbtoje ataskaitoje. Pinigus nusikaltėlių gauja visų pirma gauna iš įmonių, mokančių už skaitmeninę reklamą. „White Ops“ prezidentas Eddie Schwartzas (Edis Švarcas) sako negalįs tiksliai įvertinti sumos, kurią pavogė ši grupuotė iš Rusijos, nes nėra aišku, kada ši afera prasidėjo. Tačiau įmonė yra apskaičiavusi, kad nuo maždaug spalio pradžios sukčiautojai gauna po 3–5 mln. JAV dolerių per dieną ir afera tebesitęsia. Dėl šios atskleistos aferos ir neslūgstančio nerimo, kam atitenka reklamai skiriami pinigai, teisėtiems reklamos internete leidėjams gali būti sunkiau užsidirbti iš reklamos, jeigu reklamos užsakovai ims įtariau į juos žvelgti, pareiškė „Forrester“ skaitmeninės leidybos ekspertė Susan Bidel. „Pavagiami reklamos užsakovo pinigai, tai leidėjo reputacija. Dėl to nukenčia visas leidybos sektorius“, – pažymėjo ji. Reklamos užsakovai turi reikalauti, kad reklamos technologijos platformos ir reklamos agentūros tiksliai jiems parodytų, už ką jie moka ir kur atsiduria jų reklama, pareiškė S. Bidel. Dabar tai sunku nustatyti, nes yra daugybė įmonių ir tinklų, automatiškai talpinančių skaitmeninę reklamą svetainėse, kuriose yra tuščių reklamai skirtų plotų. Sukčiavimas pasaulio skaitmeninės reklamos rinkoje, kurios vertė sudaro apie 187 mlrd. JAV dolerių, nėra nauja problema. „White Ops“, reklamos agentūroms ir kitiems reklamos rinkos dalyviams parduodanti programinę įrangą, padedančią apsisaugoti nuo sukčiavimo, yra apskaičiavusi, kad sukčiavimas naudojant vadinamuosius interneto robotus pasauliui šiemet atsieis 7 mlrd. JAV dolerių. 2017 metų prognozę įmonė žada pateikti gegužės mėnesį. „Methbot“ yra „neįprastas ir naujas požiūris“ į sukčiavimą skaitmeninės reklamos rinkoje, dėl kurio afera ilgiau nebuvo nustatyta ir sukčiautojai galėjo susižerti daugiau pinigų, pareiškė IT saugumo įmonės ESET mokslininkas Cameronas Campas. Pasak E. Schwartzo, sukčiaujant skaitmeninės reklamos rinkoje paprastai pasitelkiami atskiri kompiuteriai, kurie užkrečiami kenkėjiška programine įranga. Tačiau šiuo atveju sukčiautojai įsigijo arba „kažkaip kitaip gavo“ daugiau kaip pusę milijono IP adresų – skaičių sekų, pagal kurias identifikuojami kompiuteriai, – ir kontroliavo juos iš dviejų duomenų centrų – vieno Amsterdame ir kito – Dalase. Viskas atrodė taip, tarsi šie adresai priklauso tikriems namų ūkiams, perkantiems interneto ryšį iš teisėtų ryšio tiekėjų, tokių kaip „Comcast“, AT&T ir „Verizon“. Taigi apgauti automatinių reklamos mainų paslauga besinaudojančius reklamos užsakovus, kad šie patikėtų, jog tai yra tikri žmonės, nebuvo sunku. Pasak E. Schwartzo, „White Ops“ žino, kokia grupė yra atsakinga už „Methbot“ aferą ir jau perdavė šią informaciją teisėsaugos institucijoms. Tačiau jis atsisako įvardyti šią grupę ar nurodyti teisėsaugos instituciją, tiriančią šį atvejį.