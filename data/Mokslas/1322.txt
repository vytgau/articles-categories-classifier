Tik labai nedaug žmonių yra produktyvūs dienos pradžioje. Iš tikrųjų, žadintuvas daugeliui kuria nemalonias emocijas. Pastebima, kad dienos metu išgirstas pažįstamas žadintuvo signalas žmonėms kelia emocijas panašias į potrauminio streso sindromą. Aišku, pats geriausias patarimas būtų eiti anksčiau miegoti, tačiau rytais norime ir dažnai privalome būti produktyvūs. Kaip tai pasiekti? 1. Nusistatykite didelius tikslus Dažnai sakoma, kad geriausia į viršūnes žengti mažais žingsneliais. Tai, žinoma, tiesa, tačiau svarbu pasirinkti tokią viršūnę, kurią pasiekti būtų labai sunku. Tyrimai parodė, kad sudėtingi ir konkrečiai apibrėžiami tikslai labiau motyvuoja žmones. Ryte jums bus lengviau sėsti prie darbo, žinant, kad kiekviena minutė yra svarbi tam didžiam tikslui pasiekti. Įdomu tai, kad daugeliui žmonių atrodo priešingai – manoma, kad dideli tikslai demotyvuoja, nes yra per daug tolimi. Tačiau mokslininkai teigia, kad sunkiai pasiekiami tikslai, jei tik yra pačių asmeniškai užsibrėžti, turi ilgalaikį motyvacinį poveikį. 2. Sėkmingas rytas prasideda vakare „American Express“ vadovas Kennethas Chenaultas kiekvieną vakarą išskiria tris tikslus, kuriuos jis turi pasiekti prieš baigdamas kitos dienos darbą. Pagal juos jis formuoja savo dienotvarkę. Jis teigia, kad tai – geriausias būdas užtikrinti, kad rytą pradėsite nuo darbų, o ne nuo pašalinės veiklos. Šį patarimą dar galima išplėsti. Verslininkas Johnas Muetingas teigia, kad geriausia iš vakaro rytdienai pasiruošti fiziškai: susidėlioti aprangą, visus reikalingus daiktus, apgalvoti pusryčius ir taip toliau. Taip ryte pabudę nepriimsite jokių kitų sprendimų, nesusijusių su jūsų darbu. O ir rizika pavėluoti bus mažesnė. 3. Užrašykite savo tikslus ant popieriaus lapo Net jei jūsų atmintis yra labai gera, darbotvarkę reikėtų užsirašyti. Psichologijos profesoriaus Gailo Matthewso atliktas tyrimas parodė, kad tie žmonės, kurie savo tikslus ir užduotis užsirašo, kur kas dažniau juos ir įvykdo. Taip yra todėl, kad žmonės pasikliauja tuo, ką mato. Mums lengviau sekti tą planą, kurį galime fiziškai apžiūrėti. Kai kurie žmonės turi ištisas knygeles, kuriose surašyta daugybė darbų. Jų peržiūrėjimas ryte suteikia labai daug motyvacijos – tai daug efektyviau nei kitų žmonių motyvacinės kalbos ar muzika, nes viskas, ką matote, yra sugalvota jūsų, todėl – labai asmeniška. Tame pačiame tyrime G. Matthewsas pastebėjo, kad laikytis nustatytos darbotvarkės padeda ir bendravimas su draugais. Jei apie progresą informuojami kiti žmonės, esame labiau linkę dirbti numatytus darbus. Ypač jei tie draugai nuolat klausia apie išsikeltus tikslus ir ką dėl jų esame nuveikę.