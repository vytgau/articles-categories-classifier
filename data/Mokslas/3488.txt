Jėgainę valdanti bendrovė „Tokyo Electric Power Co.“ (TEPCO) nurodė, kad per atstumą valdomas kibernetinis „skorpionas“ ketvirtadienį buvo pasiųstas į 2-ojo bloko reaktoriaus sandariojo korpuso vidų ištirti zonos šalia vidinio korpuso, kuriame prieš 6 metus išsilydė branduolinis kuras, bet sugedo važiuodamas per smarkiai radioaktyvias nuokritas. Bendrovės „Toshiba“ pagamintas 60 cm ilgio robotas, kuriame įtaisytas dozimetras ir 2 mažytės vaizdo kameros, atsiuntė šiek tiek duomenų ir vaizdo medžiagos, bet negalėjo aptikti išsilydžiusio kuro. Šis aparatas, pramintas „skorpionu“, nes jo kamera įtaisyta ant skorpiono uodegą primenančios pakeliamos svirties, yra pritaikytas važiuoti per nuolaužas ir nuokritas sugedusio reaktoriaus vidinėse ertmėse. Informacija, kur yra kuro sankaupos, būtų labai svarbi planuojant, kaip jos bus šalinamos iš reaktoriaus. Sugedęs robotas buvo paliktas reaktoriaus viduje – tokioje vietoje, kur jis netrukdys kitiems kibernetiniams zondams. Per kelias savaites atlikti preliminarūs tyrimai atskleidė struktūrinių pažeidimų maršrutuose, kuriais planuota siųsti robotus, ir didesnę nei tikėtasi spinduliuotę. Taigi, tikėtina, kad reikės modernizuoti robotų ir zondų konstrukciją. TEPCO vėluoja įgyvendinti jėgainės uždarymo projektą, pradėtą po 2011 metų katastrofinio žemės drebėjimo ir cunamio, tapusio elektrinės avarijos priežastimi. Prognozuojama, kad šios branduolinės avarijos padarinių likvidavimas tęsis dešimtmečius. Dešimtys tūkstančių žmonių, gyvenusių jėgainės apylinkėse, buvo evakuoti iš savo namų ir galbūt niekada nebegalės į juos sugrįžti dėl didelės spinduliuotės. Anksčiau šį mėnesį kitas robotas, turėjęs išvalyti nuokritas pagrindinio „skorpiono“ maršrute, turėjo grįžti pasiekęs pusiaukelę, nes viena jo kamerų sugedo praėjus tik dviem valandoms nuo darbų pradžios. Inžinieriai planavo, kad zondas atlaikys 1 000 sivertų apšvitos dozę, nuo kurios žmogus žūtų per kelias sekundes, ir galės dirbti apie 10 valandų. Nepakankamas nuolaužų išvalymas, intensyvi spinduliuotė ir konstrukcijų pažeidimai gali trukdyti tolesnių zondų darbui. Taip pat gali prireikti spinduliuotei atsparesnių vaizdo kamerų ir kitokios įrangos, sakė TEPCO pareigūnai. TEPCO turi visuose trijuose sugedusiuose reaktoriuose tiksliai išsiaiškinti, kur susikaupęs išsilydęs kuras ir kokia jo būklė, taip pat nustatyti vidines konstrukcijų pažaidas, kad galėtų suplanuoti geriausius ir saugiausius būdus pašalinti radioaktyvias atliekas. Bendrovės pareigūnai sakė, kad spinduliuotės lygis reaktorių viduje pavojingai aukštas, bet į aplinką ji neprasiskverbia. Iš sandariojo korpuso atsiųstuose vaizdo įrašuose matyti pažeidimai ir konstrukcijos, padengtos išsilydžiusia medžiaga, galbūt susimaišiusia su branduoliniu kuru, taip pat dalis disko pavidalo platformos, nukarusios po reaktoriaus vidiniu korpusu.