Laukiančių pramogos ir dar nematytame pasaulyje pasakojamos negirdėtos istorijos, bus pristatomas vaidmenų žaidimas „Horizon: Zero Dawn“, rašoma pranešime spaudai. Kovą taip pat pasirodys ir nauja žaidimų konsolė „Nintendo Switch“ bei jai skirti žaidimai. Visi, kurie prisimena „Nintendo Wii“ triumfą ir „ Wii U“ fiasko, su nekantrumu laukia „Switch“ premjeros. „Žaidimų entuziastams prasideda nepamirštamas mėnuo – ilgai laukę pamėgtų žaidimų tęsinių, jie pagaliau galės pratęsti vakarus su „Torment: Tides of Numenera“, „Mass Effect: Andromeda“, „Tom Clancy's Ghost Recon: Wildlands“ ir kitais jau žinomų serijų tęsiniais, – cituojamas „Technorama“ parduotuvių tinklo žaidimų grupės vadovas Edvinas Lelionis. – Vis dėlto prognozuojama, kad daugiausiai dėmesio susišluos „Horizon: Zero Dawn“ ir „Nintendo Switch“ su jai skirtais žaidimais.“ Nauja „Nintendo“ žaidimų konsolė Prieš dešimtmetį japonų kompanija „Nintendo“ pradėjo tikrą revoliuciją žaidimų pasaulyje.„Nintendo“ inžinierių sukurti valdymo pulteliai leido žaidimus valdyti rankų mostais, o tokios pramogos kaip „Wii Sports“, „Mario Kart Wii“ ar „Wii Fit“ pavertė „Wii“ konsolę vakarėlių pramoga. Vis dėlto „Nintendo“ nepavyko pakartoti „Wii“ sėkmės – šią konsolę turėjusi pakeisti „Wii U“ nebebuvo tokia populiari. Kovo pradžioje parduotuvėse pasirodo naujausias „Nintendo“ kūrinys – žaidimų konsolė „Switch“, kuri tarsi chameleonas geba keisti savo pavidalą. Iš pirmo žvilgsnio „Switch“ primena senąją „Wii U“ – ji panaši į planšetę, įspraustą tarp dviejų „Joy-Con“ valdiklių, tačiau šoninius valdiklius galima nuimti, o patį ekraną – įstatyti į specialų dėklą. Prijungus „Switch“ prie televizoriaus, prietaisas tampa visiems įprasta žaidimų konsole, o nuimti valdikliai – visaverčiais pulteliais. „Joy-Conai“ leidžia žaidimus valdyti judesiais. Kadangi „Switch“ turi du vienodus valdiklius, jais galima žaisti dviese, o norint savo jėgas išbandyti didesniame draugų būryje, teks įsigyti papildomų priedų. Naujosios konsolės startui „Nintendo“ paruošė specialų mini žaidimų rinkinį „1-2-Switch“. Jame yra daugiau nei 20 „mini“ pramogų – kaubojų dvikovos, samurajų susirėmimai, stalo teniso ir šokių turnyrai, piešimas ir net beisbolas. Nerimą kelia tik vienas klausimas – ar „Nintendo“ pavyks patenkinti paklausą: premjerai numatytos konsolės buvo išpirktos per išankstinę rezervaciją. Pirmyn į akmens amžių! Žaidimai, kurių istorija pasakoja apie katastrofą išgyvenusį pasaulį ir civilizacijų saulėlydį jau tapo vaidmenų žanro klasika, todėl žaidimų kūrėjai bando juos atšviežinti naujomis idėjomis. Vienas tokių naujovių pavyzdys – paskutinę vasario dieną pasirodantis žaidimas „Horizon: Zero Dawn“. Jo veiksmas vyksta po pasaulį ištikusios apokalipsės praėjus keliems amžiams, o gal net tūkstantmečiams. „Horizon: Zero Dawn“ pasaulyje netrūksta maisto, nėra kanibalais virtusių žmonių ar radiacijos sukurtų mutantų. Žmonija jau spėjo pamiršti visus civilizacijos progreso vaisius ir sugrįžo į gentinę santvarką. Kailiais apsikarstę, lankais ir ietimis ginkluoti pirmykščiai žmonės nebeatsimena, koks įvykis sunaikino buvusį pasaulį. Akivaizdu, kad prieš katastrofą pasaulis buvo toli pažengęs – saulės nutviekstomis prerijomis lėtai keliauja milžiniški, dinozaurus primenantys robotai, o aukštoje žolėje tyko pavojingos ir vikrios mechaninės katės. Tačiau kas jį sunaikino, kodėl gyvūnus primenantys robotai vis dar egzistuoja, koks jų tikslas, kas yra paslaptingieji kūrėjai, apie kuriuos kalba seni genčių išminčiai? Visas paslaptis teks aiškintis kartu su pagrindine žaidimo heroje Aloy, kuri augs ir bręs tiesiog akyse. „Horizon: Zero Dawn“ priskiriamas vaidmenų žaidimų žanrui, todėl norint praeiti visą vieno žaidėjo kampaniją, trunkama daugiau nei 30 valandų. Tiesa, žaidimu, bent jau kol kas, galės pasimėgauti tik „Sony Playstation 4“ konsolių šeimininkai – nėra jokios informacijos, ar jis kada nors bus perkeltas į kitas platformas. „Technorama“ perkamiausių žaidimų TOP 10 1. Resident Evil 7 2. For Honor 3. FIFA 17 4. NBA 2K17 5. GTA V 6. Little Big Planet 3 7. LEGO Star Wars: The Force Awakens 8. Battlefield 1 9. Overwatch 10. Final Fantasy XV