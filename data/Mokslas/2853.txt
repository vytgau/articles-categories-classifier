- Kaip žmonių elgesys keičiasi dėl IT inovacijų? - Yra daug akivaizdžių pavyzdžių, kaip keičiasi žmogaus elgesys dėl informacinių technologijų (IT) įtakos, vienas jų – elgesys su mobiliuoju telefonu ir ypač su kontaktų programėle jame. Prieš 20 metų 70 proc. žmonių atsiminė 5 ar daugiau kitų žmonių numerių. Šiandien žmonėms sudėtinga atsiminti 1–2 numerius, nes kontaktus galima saugoti programėlėje. Kitas pavyzdys susijęs su žemėlapių naudojimu išmaniuosiuose telefonuose. Kai žmonės jums aiškina, kaip pasiekti vieną ar kitą vietą, neretas galvoja: „Aš turiu „Google maps“ ir man nereikia klausyti šitų patarimų.“ Apibendrinant galima pasakyti, kad žmonės iš technologijų tikisi vis daugiau kontekstualumo – jie tiesiog nori, kad viskas veiktų paprastai. Savo pranešime LOGIN kalbėsiu apie tai. - Ar manote, kad artimiausioje ateityje galima tikėtis išmaniųjų telefonų aukso amžiaus? O gal kaip tik jie – jau nueinanti technologija? - Taip, trumpuoju laikotarpiu išmanieji ir toliau išgyvens savo aukso amžių. Turint omeny vidutinį laikotarpį, manau, prietaisai ir perspektyva keisis. Pavyzdžiui, sklandžiai galėsite kalbėti telefonu autopilotu valdomoje mašinoje ir biure ar namuose, telefono nereikės turėti rankoje. Šis sprendimas gali būti pasiūlytas per „hiperpasiekiamumą“ dėl techninės ir programinės įrangos, apie tai taip pat planuoju kalbėti daugiau viešėdamas Vilniuje. - Tad kokia yra kryptis kalbant apie technologijų inovacijas? - Galbūt mums pavyks su įrenginiais bendrauti mintimis, t. y. smegenis sujungti su technologija. - Kokia jūsų prognozė: kaip gyvenimas galėtų pasikeisti artimiausiais metais? - Savo kalbos baigiamojoje dalyje planuoju pasakyti ir paaiškinti 6 įžvalgas, kuriomis mes vadovausimės kaip produktų kūrėjai ir rinkodaros specialistai iki 2020-ųjų, kontekstualaus mobilumo ateityje. Įžvalgos yra šios. Pirmoji ir antroji – hiperpasiekiama techninė įranga, taip pat – ir programinė įranga, o jos keli pavyzdžiai: „Ebay“, „Amazon“, „Google“. Trečioji ir ketvirtoji įžvalgos – elektroninė „burtų lazdelė“ bei žmogaus buvimo vietos ir didžiųjų duomenų panaudojimas kontekstui sukurti. Penktoji – mobiliosioms technologijoms skirtas turinys, ir paskutinė – didelis pokytis reklamos srityje: realios vertės idėjos virstų reklama. - O kaip technologijos pakeitė jūsų gyvenimą? - Aš labai nusiviliu, kai negaliu prisiminti savo slaptažodžių ir juos reikia keisti. Technologija turėjo mums duoti daugiau laisvo laiko, bet... maždaug prieš metus suvokiau, kad dėl jos laiko liko dar mažiau. Pavyzdžiui, užuot mėgavęsis kelione traukiniu ir žiūrėjęs pro langą ar skaitęs knygą, aš atrašinėju elektroninius laiškus. Pastaruoju metu dedu daug pastangų, kad technologija mano gyvenime nesumažintų laisvalaikio. - Koks, jūsų manymu, pats svarbiausias patarimas technologijos naudotojams? - Netikėkite viskuo, ką perskaitote, nedėkite telefono prie savo lovos – nepadarykite jo pirmu vaizdu, kurį pamatote kiekvieną dieną.  S. Seabornas atvyks į Vilnių, į technologijų ir inovacijų festivalį LOGIN, vyksiantį gegužės 24–26 dienomis. Renginys šiemet oficialiai prasidės gegužės 24 d., kai Vilniaus „Tech Parke“ – 9 tūkst. kv. m ploto technologijų ir startuolių židinyje – prasidės LOGIN „Startup Fair“. Gegužės 25–26 d. festivalis tęsis ir persikels į skirtingas miesto erdves, ten vyks tradiciniai LOGIN renginiai.