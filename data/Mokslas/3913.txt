„eScan“ antivirusinių programų kūrėjai tikina, kad internetui tapus nuolatiniu mūsų palydovu, išaugo ir pavojų tikimybė. Išlikti budriems – pagrindinis saugumo ekspertų patarimas vartotojams, kurie savo apsaugą aklai patiki antivirusinėms programoms, o patys nesilaiko saugaus naršymo taisyklių: spaudinėja nežinomas nuorodas, bando atsisiųsti nelegalias programas ir sukčių el. laiškuose prisegtus įtartinus failus. „Neretai vartotojai pamiršta savo saugumą socialiniuose tinkluose – viešai skelbia daug asmeninės informacijos, kuri leidžia nustatyti dažnai lankomas vietas ar net gyvenamosios vietos adresą. Pasipuikavę naujais daiktais ir kelionių planais, tokie vartotojai gali sulaukti ne tik sukčių, bet ir vagių dėmesio“, – teigia „eScan“ antivirusines programas platinančios įmonės „Baltimax“ pardavimų vadovas Deividas Pelenis. Nemokamo Wi-Fi viešose vietose mėgėjai taip pat rizikuoja savo duomenų saugumu. Neapsaugotas interneto ryšys tampa prieinamas ne tik jiems, bet ir programišiams, kurie gali perimti Wi-Fi tinkle siunčiamą ir gaunamą informaciją. Todėl saugumo ekspertai primygtinai rekomenduoja nesinaudoti viešu internetu, kai norima prisijungti prie el. bankininkystės ar svarbių darbo dokumentų. Tarp kitų saugumo klaidų galima įvardinti silpnus, lengvai atspėjamus slaptažodžius, taip pat susirašinėjimą su nepažįstamais žmonėmis, kurie siūlo įtartinus dalykus arba prašo atskleisti tam tikrus duomenis. „Gavus el. laišką su raginimu kuo skubiau patvirtinti ar atnaujinti savo prisijungimo duomenis prie tam tikros paskyros, arba sveikinimą laimėjus loterijoje, kurioje nedalyvavote, patariama į tokius laiškus neatsakinėti ir nespausti juose įterptų nuorodų. Geriausia tokius el. laiškus ištrinti“, – pataria D. Pelenis. Pasak saugumo ekspertų, vartotojai taip pat yra linkę atvirauti pildydami įvairias anketas internete. Vardas ir pavardė, telefono numeris, el. pašto adresas, gyvenamosios vietos adresas ar gimimo data gali būti reikalinga ne tik el. parduotuvių savininkams, bet ir sukčiams, neretai prašantiems atskleisti daugiau duomenų, nei reikėtų, pavyzdžiui, norint užsiregistruoti į neva išskirtinių pasiūlymų svetainę ar dalyvauti žaidime. Tokiais atvejais patariama naudoti išgalvotą vardą ir susikurti atskirą el. pašto dėžutės adresą, su kuriuo būtų jungiamasi prie panašių svetainių.