Kaip pastebi „Bitės“ „Profai“, vienų klientai prašo pagalbos, kad jų negalėtų sekti buvusi mergina, kitų – įrašyti Biblijos programėlę ar prisijungti prie paskyros nežinant vartotojo vardo ir slaptažodžio, rašoma pranešime spaudai. „Mūsų bendrovės salonuose dirbantiems specialistams tikrai nebūna nuobodu. Bendraujant su klientais didelė dalis jų problemų yra labai logiškos ir gana lengvai išsprendžiamos, tačiau kartais pasitaiko ir tokių prašymų, kurių darbuotojai arba negali įvykdyti, arba turi gerokai pasukti galvą ir pasiūlyti kokią nors alternatyvą. Todėl niekada nepaleidžiame kliento neišsprendę net ir labiausiai netikėto jo prašymo“, – sako Egidijus Adomkaitis ir dalinasi netikėtomis, bet gana dažnomis, istorijomis apie klientų užklausas. „Prijunkite prie paskyros, bet nežinau savo slaptažodžio“ Neretai pasitaiko klientų prašymų sužinoti jų el. pašto ar programėlių prisijungimo duomenis. „Didelė dalis lietuvių yra vis dar labai nepastabūs ir kurdamiesi paskyras įvairiose sistemose neįsimena prisijungimo duomenų. Tuomet gana dažnai nuskamba jų klausimas salonuose – „ar galite pasakyti mano prisijungimo vardą ir slaptažodį?“ Šioje situacijoje mūsų ekspertas gali pagelbėti tik tuomet, jei platformoje yra funkcija „prisiminti slaptažodį“ ir galima gauti laikiną slaptažodį trumpąja žinute ar atsarginiame el. pašte. Kitais atvejais, sprendimų, deja, dažniausiai nėra“, – pasakoja E. Adomkaitis. Jei dažnai pasimetate tarp didelio skaičiaus skirtingų prisijungimų, patartina naudoti kokią nors slaptažodžių tvarkyklę, pavyzdžiui, „LastPass“ („Android“, „iOS“). Joje galite išsaugoti visus naudojamus slaptažodžius, o juos pasiekti naudodami tik vieną programėlėje susikurtą slaptažodį. „Įrašykite man Bibliją“ „Padedant vyresnio amžiaus žmonėms, natūralu, kad dažniau ir iškyla jų poreikius atitinkančių klausimų. Vienai mūsų kolegei ne per seniausiai teko gerokai nustebti, kai klientė paprašė į telefoną įrašyti Bibliją. Ir ką jūs galvojate, Biblijos programėlių atsisiųsti „Android“ ir „iOS“ telefonams yra tikrai ne viena ir ne dvi. Todėl ir klientė liko patenkinta gavusi šventąjį raštą skaitmeninėje laikmenoje“, – sako ekspertas. Jei įdomu pamatyti, kaip atrodo Biblija telefone, ją galite parsisiųsti „Android“ ir „iOS“ įrenginiams. Programėlėje galite ne tik peržiūrėti šventąjį raštą, bet ir išsisaugoti mėgstamiausias citatas, jomis dalintis su draugais vidiniame socialiniame tinkle ar klausyti visą turinį garso formatu. „Patikrinkite ryšį, nes kažkas seka“ „Daug kartų esame susidūrę su klientų abejonėmis, jog juos kažkas seka. Esą jų vyrai ar žmonos mato visus susirašinėjimus ir vietas, kuriose žmogus lankosi. Tuomet klientai prašo įrašyti programą, kuri padarytų tave nesusekamą ar patikrinti, kas gali prisijungti prie jų telefono. Dar labai dažnai žmonės įrenginyje saugo labai slaptą turinį ir klausia, ką daryti, kad jo nepamatytų draugas ar draugė ar, kad atvirkščiai – jie galėtų sekti konkretų žmogų“, – pasakoja E. Adomkaitis. Pasak jo, realiai tokios situacijos įmanomos, bet vyksta retai. Dažniau tokius sprendimus naudoja tėvai savo vaikų telefonuose, kad žinotų, kur jie yra. Tačiau net ir tokiu atveju tėvai turėtų įspėti vaikus, kad įdiegė specialią programėlę jų buvimo vietai nustatyti. „Paslėpkite mano skambučius“ Kai kurie klientai taip nori išlaikyti savo privatumą, kad net prašo paslėpti savo skambučių istoriją: „Kartais sulaukiame tokių prašymų kaip, pavyzdžiui, iš suteiktų paslaugų išklotinės paslėpti ar pašalinti išeinamuosius skambučius ir trumpąsias žinutes, nes klientas nenori, kad apie juos sužinotų kiti žmonės“, – dalinasi prisiminimais bendrovės atstovas. Pasak jo, ištrinti skambučių istoriją ar išsiųstas žinutes savo telefone gali kiekvienas. Tačiau ištrinti įrašų paslaugų išklotinėje – negalima. Tiesa, juos matyti gali tik pats klientas ir be jo leidimo prieigos kiti asmenys, net ir artimieji, neturi. „Įveskite „Wi-Fi“ autobuse“ Dažnai tenka spręsti ne tik problemas, susijusias su mobiliais telefonais, bet ir išmanių sprendimų bei paslaugų, kurios šiuo metu sparčiai populiarėja. „Pavyzdžiui, visai neseniai mano kolega padėjo klientui jo 50 vietų autobuse įrengti „Wi-Fi“ ryšį“, – prisimena „Profas“. Daugelyje pagrindinių salonų esantys „Profai“ lankytojams nemokamai gali ne tik parodyti, kaip veikia šie įrenginiai, bet ir sukonfigūruoti juos pagal specialius poreikius ar pritaikyti veikti su išmaniaisiais telefonais.