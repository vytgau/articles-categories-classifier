Mokslininkas Alexanderas Bismarckas važinėjo po Kretą ir stebėjosi, kiek ten daug ožkų. Kur yra ožkų, yra ir išmatų. Mokslininkas staiga susimąstė, kad ožkos daro tą patį ką ir popieriaus fabrikai – skaido augalines medžiagas į celiuliozę, kuri yra pagrindinė popieriaus sudedamoji dalis. Taigi, teoriškai turėtų būti įmanoma sukurti efektyvų procesą, kuris popierių gamintų iš išmatų. Popierius dažniausiai yra gaminamas iš medienos. Ją reikia apdoroti – reikia atskirti ligniną, kitas medžiagas ir surinkti celiuliozę. Tuomet iš jos galima gaminti ploną popierių, kurį paskui dar tenka balinti. Visgi, bent jau celiuliozės atskyrimo procesą būtų galima sutrumpinti, jei vietoj įrengimų tai atliktų žolėdžiai. Taip pavyktų ne tik galimai pagreitinti popieriaus gamybos procesą, bet ir jį atpiginti, nes energijos sąnaudos būtų mažesnės. 40 proc. žolėdžių mėšlo sudaro celiuliozė. Kadangi gyvūnai žolę gerai sukramto ir suvirškina, celiuliozė yra lengvai pasiekiama. Geriausia ne tik tai, kad popieriaus gamyba iš mėšlo būtų pigesnė ir efektyvesnė, bet ir tai, kad ji neprisidėtų prie medžių kirtimo. Ožkos parūpintų medžiagų popieriaus gamybai itin pigiai – jos ėda ir prastos kokybės žolę, mažaverčius augalus, todėl gali rūpintis parkais, krūmynais, įmonių teritorijomis. Iš tiesų, galima panaudoti bet kokių vietinių žolėdžų mėšlą – arklių, dramblių, karvių, triušių ir t. t. Taigi, pliusų būtų labai daug. Bet kam būtų tinkamas iš išmatų pagamintas popierius? Mokslininkai teigia, kad tikriausiai pirmiausiai jis būtų naudojamas filtruose – jis puikiai tiktų filtruoti vandeniui pramoniniuose vandens valymo įrenginiuose. Tačiau nemanykite, kad jis nebūtų baltas – tokį popierių būtų galima išbalinti. Iš žolėdžių išmatų galima pagaminti kokybišką popierių spausdinimui, tualetinį popierių, net tapetus – galimybės yra neribotos. Tačiau greitu metu tokio popieriaus rinkoje neišvysime. Popieriaus gamyklos turi specializuotą įrangą. Norint ją pritaikyti naujam procesui reikia laiko ir investicijų. Pramonė taip pat turėtų prisitaikyti prie naujų žaliavų ir jų tiekimo grandinių. Tačiau galbūt kada nors netolimoje ateityje jūs savo rašinius į universitetus nešite atspausdintus ant iš išmatų pagaminto popieriaus.