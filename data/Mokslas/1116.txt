Vis dėlto, kažkur ši kreivė turi nustoti kilti į viršų. Mokslininkai atskleidė ne tik kada ji sustos, bet ir kada pasuks žemyn. Kada ateis tas laikas? Dabar. Mokslininkai teigia, kad žmogus jau pasiekė savo galimybių ribą ir dabar viskas pasuks į blogąją pusę. Mokslininkai peržiūrėjo medicininę informaciją, sukauptą per 120 metų, ir padarė išvadą, kad šiuo metu žmogus jau pasiekė viską, kas įmanoma šiomis konkrečiomis aplinkybėmis, fizinėse galimybėse, dydyje ir gyvenimo trukmėje. Mokslininkai teigia, kad yra tam tikra riba, kurios evoliucija neperžengs. Aišku, reikia atkreipti dėmesį ir į išorinius veiksnius, tačiau autoriai peržiūrėjo daug tyrimų ir pastebėjo, kad mūsų biologinės galimybės toli gražu nėra beribės. Tai yra ir gera, ir bloga žinia. Viena vertus, mūsų gerėjanti mityba, sveikatos apsauga ir gyvenimo būdas leido pasiekti savo biologines amžiaus, dydžio ir fizinių galimybių ribas. Tai reiškia, kad pasiekėme viską, kas įmanoma ir netgi naujausi medicinos mokslo pasiekimai neleis žmonėms tapti dar pranašesniems. Taip yra dėl biologinių ribų, kurios priklauso nuo mūsų genetikos ir, iš dalies, aplinkos. Keičiantis aplinkai šias ribas tikriausiai pavyktų dar pastumti į priekį (gyventi ilgiau, būtų stipresniems ir sveikesniems), tačiau dabar reikalai neatrodo tokie geri. Mokslininkai teigia, kad sporto rekordai bus sulaužomi vis rečiau. Vis daugiau valstybių didins savo gyventojų vidutinę gyvenimo trukmę, tačiau ji tik priartės prie dabar ilgiausiai gyvenančių tautų vidurkio ir jo tikrai neperžengs. Galiausiai, jei klimatas ir toliau keisis, žmonių ūgis pradės mažėti – tai jau pastebima Afrikoje. Ar įmanoma ką nors padaryti? Mokslininkai pataria susikoncentruoti į žmonių gyvenimo kokybės gerinimą. Reikia siekti to, kad kuo daugiau žmonių priartėtų prie šių biologinių ribų, net jei jų pastumti ir nebepavyks. Taip pat reikėtų pasiruošti augantiems ekosistemų subalansavimo kaštams. Visgi, jei žmonijai pavyks susitvarkyti su klimato kaita ir tarša miestuose, tikėtina, kad biologines ribas vėl pavyks pajudinti. O kol kas telieka džiaugtis, kad per pastarąjį amžių ir taip daug pasiekėme sveikatos ir fizinio paruošimo srityse.