Ciuricho aukštosios technikos mokyklos mokslininkai sukūrė robotą, kurio paskirtis – pagelbėti tokiose vietose, į kurias žmogui patekti neįmanoma, pavyzdžiui, šachtose ir naftos arba dujų platformose. Keturkojis įrenginys, pavadinimu „ANYmal“, labai primena analogišką „Boston Dynamics“ gaminį. Jis gali bėgioti ir lipti 45 laipsnių kampu pakrypusiais laiptais. Lazeriniai jutikliai ir kameros leidžia robotui savarankiškai orientuotis aplinkoje ir numatyti judėjimo trajektoriją. Aparatas atsparus drėgmei ir dulkėms. Maitinimą tiekia du galingi akumuliatoriai, kurių įkrovos pakanka dviem valandoms įrenginio darbo. Robotas sveria kiek mažiau nei 30 kilogramų, tad, prireikus, jį tikrai gali pakelti vienas žmogus. Beje, aparatas gali pernešti 10 kilogramų sveriantį krovinį. Liko tik paminėti, kad jame sumontuoti dujų detektoriai ir šilumos kameros, todėl robotas labai pravartus vykdant gelbėjimo operacijas. Įrenginio kūrėjai tikisi, kad operatyviai veikiančiu aparatu susidomės ne tik valdžios ir specialiosios tarnybos, bet ir komercinę veiklą plėtojančios įmonės.