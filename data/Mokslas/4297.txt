Nauja raketa „Antares 230“ iškėlė automatinę krovininę kapsulę „Cygnus“, gabenančią į orbitinę stotį 2,3 tonos atsargų, maisto ir medžiagos mokslo eksperimentams. Balta raketa su Amerikos vėliavos atvaizdu nušvietė giedrą nakties padangę, 19 val. 45 min. vietos (antradienį 2 val. 43 min. Lietuvos) laiku kildama iš Volopo salos Virdžinijoje. Ji buvo matoma milijonams žmonių JAV Rytų pakrantėje nuo Masačusetso iki Pietų Karolinos. Pirmoji ir antroji raketos pakopa atsiskyrė nuo starto praėjus maždaug penkioms minutėms, kaip planuota. Kiek vėliau „Cygnus“ įskriejo į numatytą orbitą, buvo paskelbta tiesioginėje NASA televizijos transliacijoje. „Įvyko kosminio aparato „Cygnus“ atsiskyrimas“, – sakė „Orbital ATK“ komentatorius, skambant plojimams skrydžio valdymo centre. Planuojama, kad kapsulė susijungs su TKS ateinantį sekmadienį. Kai „Cygnus“ turinys bus iškrautas, astronautai pripildys kapsulę stotyje susikaupusių šiukšlių. Po mėnesio kapsulė atsiskirs nuo TKS ir sudegs Žemės atmosferoje.  Per ankstesnį mėginimą paleisti „Antares“ 2014 metų spalio 28 dieną raketa sprogo ir virto įspūdingu ugnies kamuoliu, praėjus vos kelioms sekundėms po starto. Tąsyk buvo sunaikinta jos nešta krovinių kapsulė ir apgadinta starto platforma. Atlikusi tyrimą „Orbital“ nustatė, kad sprogimas įvyko dėl raketos variklių AJ26, prieš keturis dešimtmečius sukonstruotų Sovietų Sąjungoje ir pagamintų JAV bendrovės „Aerojet Rocketdyne“. Raketoje „Antares 230“ sumontuoti nauji varikliai RD-181, pagaminti Rusijos bendrovės „NPO Energomaš“. „Kitokios šių variklių modifikacijos buvo naudojamos kitose raketos“, – šeštadienį per spaudos konferenciją sakė „Orbital“ prezidentas Frankas Culbertsonas. Po sprogimo starto aikštelė buvo atstatyta, o šie darbai kainavo 15 mln. dolerių. „Orbital“ raketa nešėja buvo atnaujinta, o jos keliamoji galia – padidinta. „Taip, visada nerimaujame, bet nepaprastai pasitikiu šia komanda ir įranga“, – žurnalistams sakė F. Culbertsonas. Anksčiau buvo planuota, kad raketa bus paleista spalio 13 dieną, bet startas buvo kelis kartus atidėtas. Sekmadienį startas buvo atšauktas, nes vienas antžeminis kabelis „veikė kitaip negu tikėtasi tikrinant prieš paleidimą“, sakoma „Orbital“ pranešime.