1895 m. K. C. Gillette’ui viršininkas liepė išrasti ką nors, ką vieną kartą panaudojęs klientas turėtų išmesti, tad ir vėl sugrįžtų į parduotuvę. Būsimam išradėjui pačiam skutantis ir dingtelėjo milijono verta mintis – sukurti saugius vienkartinius skutimosi peiliukus. O juk vyrai skutosi visada: iš pradžių kriauklėmis ir kaulais, vėliau peiliais, paskui ir lenktais pavojingais skustuvais, bet visas šios priemonės buvo nepatogios, nes jas reikėjo nuolatos galąsti. Taigi 1901 m. K. C. Gillette’as patentavo savo išradimą – vienkartinį skutimosi peiliuką. Po daugiau nei 70 metų tokius peiliukus patobulino kompanija „Bic“ – ji pagamino pirmąjį vienkartinį skustuvą su plastikiniu koteliu, išmetamu kartu su peiliuku. Tiesa, čia svarbu paminėti ir elektrinės skutimosi mašinėlės išradėją amerikietį pulkininką Jacobą Schicką. Gyvendamas Aliaskoje, jis suprato, kaip nemalonu skustis lediniu vandeniu, todėl stengėsi sugalvoti sauso skutimosi priemonę.