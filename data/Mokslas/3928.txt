Naujos mašinos yra patikimesnės, ekonomiškesnės ir daugeliu atvejų patogesnės, tačiau retas kuris jas galime sau leisti. Pakankamai nauja kompanija „Elio Motors“ pateikė staigmeną – gatvėmis jau labai greitai važinės triračiai automobiliai, nekainuojantys nei 7 tūkst. eurų. Žinoma, apie naujus pigius automobilius jau esame kažkur girdėję. Kas nutiko „Tata Nano“, tituluotam pigiausiam automobiliui pasaulyje? Nieko, tiesiog šis mažas primityvus automobilis neatitinka mūsiškių saugumo ir ekologijos standartų. To galima tikėtis – pagaminti gerą, bet pigų automobilį yra neįtikėtinai sunku. Dalis šios problemos kyla ir todėl, kad kiekviena mašina šiais laikais turi galybę nereikalingų funkcijų ir priedų. Dar blogiau yra tai, kad dažniausiai važinėjame visiškai vieni. Žmonės negali išlaikyti dviejų automobilių, todėl visada rinksis didesnį, kad jis tiktų ir savaitgalio išvykoms ir kasdienėms kelionėms į darbą. Taip ir atsirado „Elio Motors“ triračio automobilio idėja. Tai – idealus antrasis automobilis. Arba vienintelis automobilis studentams, labai taupiems vienišiams ar mieste gyvenančioms poroms. Kompanijos įkūrėjas Paulas Elio šiuo kūriniu norėjo išspręsti ne tik didžiulių naujų automobilių kainų problemą, bet ir sukurti papildomų darbo vietų JAV automobilių pramonės specialistams. Todėl šis triratis stebuklas negaus pigios kinų darbo jėgos paramos. Dar daugiau – jis atitinka aukštus saugumo standartus. Daugelis skeptiškai šyptels – triračiai automobiliai nėra labai saugūs. Iš esmės, taip yra dėl to, kad daugelyje pasaulio šalių jie net nėra laikomi automobiliais, todėl jiems negalioja tie patys reikalavimai. „Elio“ kompanijos inžinieriai registracijos problemomis kol kas nesirūpina ir sukūrė automobilį taip, kad jis tenkintų aukštus automobiliams keliamus standartus. Šioje mašinoje yra trys saugos oro pagalvės, jis turi ABS sistemą bei didelę smūgio jėgą sugeriančią zoną priekyje. Prieš pat prasidedant masinei gamybai, automobiliai pereis visus reikalingus avarijų bandymus. Taigi, naujasis „Elio automobilis bus saugus. Bet kaip jis gali būti toks pigus? Paulas Elio teigia, kad buvo atsisakyta visų nereikalingų elementų, protingai pasirinktos medžiagos, didelis dėmesys skirtas automobilio svoriui ir optimaliai logistikai. Siekiant išlaikyti mažą kainą buvo pasitelkti kūrybingi sprendimai. „Elio“ automobilio kapotas atsidaro į priešingą pusę nei daugelio kitų automobilių, todėl nekyla pavojus, kad važiuojant jis atsidarys ir trenksis į stiklą. Taigi, kapoto užraktas gali būti daug paprastesnis. Žinoma, sutaupyti padeda ir tai, kad automobilis turi tik tris ratus. Teigiama, kad jis patiko ne tik tiems, kurie nori pigaus automobilio, bet ir tiems, kurie nori gero. „Elio“ automobilis yra varomas 0,9 l trijų cilindrų variklio, sujungto su penkių laipsnių transmisija. Bus siūloma ir automatinė pavarų dėžė. Automobilis bus varomas priekiniais ratais, bus stabilus ir patogus, tačiau iki 100 km/h įsibėgės per maždaug 10 sekundžių. Keleivio vieta įrengta už vairuotojo ir, kaip teigiama, turės pakankamai vietos. Tokia konfigūracija pasirinkta siekiant išlaikyti aerodinamišką automobilio formą. Dėl šios savybės ir labai mažo svorio „Elio“ automobilis 100 km nuvažiuoti sunaudos kiek mažiau nei tris litrus benzino. Ir vis tiek turės autopilotą, elektrinius langus, visas saugumo ir komforto sistemas, išskyrus vairo stiprintuvą, kurio vairuotojai ir taip nepasiges. „Elio Motors“ jau priima rezervacijas ir ruošiasi gamybai. Nors žmonės į šį pasiūlymą žiūri nepatikliai, 3 metų garantija amerikiečius ramina. Ar norėtumėte tokio automobilio? Ar geriau dėvėta, sena, bet garsų vardą nešiojanti mašina?