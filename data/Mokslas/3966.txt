Nusprendusi atsinaujinti savo namus kaunietė Lina pasinėrė į populiariojo skandinaviško stiliaus baldų paieškas, o norėdama sutaupyti nepabūgo pasidairyti ir po užsienio internetines parduotuves. Vos prieš savaitę moters namus pasiekė išsvajotos valgomojo kėdės, jas kaunietė parsisiuntė iš Didžiosios Britanijos. „Šio stiliaus kėdes tiesiog įsimylėjau, tačiau supratau, kad lietuviškose parduotuvėse jų paprasčiausiai neįpirksiu. Dabar už keturias kėdes sumokėjau 130 eurų, dar apie 20 eurų kainavo siuntimas, jį man paskaičiavo pagal siuntinio svorį“, – pasakoja kaunietė. Anot jos, lygiai tokios pačios kėdės viename laikinosios sostinės baldų salone kainuoja po 70 eurų, vadinasi, keturios kėdės jai būtų atsiėjusios 280 eurų. Lina prisipažįsta, kad kėdes išsirinkusi tik iš nuotraukų jaudinosi, ar prekės atitiks jos lūkesčius. „Žinojau, kad daug dalykų nuotraukose gali atrodyti daug gražiau, tačiau surizikavau. Dabar, kai jas jau atidžiai apžiūrėjau iš arti, galiu pasakyti, kad jos tikrai niekuo nesiskiria nuo matytų parduotuvėje. Įdomu, kodėl taip skiriasi kainos“, – svarstė ji. Apžiūrėti gyvai nesivargina „Baldai1.lt“ direktorius Pijus Makarevičius sako, kad nors klientai turi galimybę atvykti į parduotuvės biurus ir baldų pavyzdžius, audinius apžiūrėti gyvai, vis dėlto didžioji dalis pirkėjų juos perka pasitikėdami internetinės parduotuvės nuotraukomis. Tiesa, P. Makarevičius pamini palankias sąlygas grąžinti nepatikusias prekes. „Pirkėjams nėra ko bijoti, nes jie tiesiog niekuo nerizikuoja. Dėl mūsų teikiamos nemokamos grąžinimo garantijos vis daugiau žmonių baldus perka nepažiūrėję jų gyvai ir nebijodami, kad netiks spalva ar medžiaga“, – kalba jis. Anot internetinės parduotuvės „Pigu.lt“ rinkodaros direktorės Giedrės Vilkės, išsirinkti baldus ir kitas prekes padeda ne tik nuotraukos, bet ir išsamūs aprašymai, pavyzdžiui, prekių medžiagų. Iškalbingi skaičiai P. Makarevičiaus teigimu, pastebima ryški elektroninės prekybos populiarėjimo tendencija neaplenkia ir baldais prekiaujančių elektroninių parduotuvių. Verslininkas sako, kad internetu jų klientai jau įpratę pirkti svetainės, miegamojo, virtuvės baldus, perka ir neseniai pasiūlytus vonios, lauko ir biuro baldus. „Šiuo metu siūlome rinktis iš daugiau nei 10 000 skirtingų baldų modelių iš skirtingų pasaulio gamintojų. Prekyba mūsų parduotuvėse kasmet paauga apie 50 proc., tai lemia ir grįžtantys klientai, ir didėjanti perkančiųjų baldus internetu rinka. Šiais metais baldų internetu Baltijos šalyse planuojame parduoti už daugiau nei 10 mln. eurų“, – skaičiuoja P. Makarevičius. G. Vilkė teigia, kad baldai yra viena iš prekių kategorijų, kurių pardavimas pastaraisiais metais sparčiai auga. „Štai per visus 2015 m. baldų mūsų internetinėje parduotuvėje klientai nupirko 35 proc. daugiau nei 2014 m. O per pirmus 10 šių metų mėnesių baldų pardavimas šoktelėjo net 75 proc., palyginti su pernai metų tuo pačiu laikotarpiu. Baimė įsigyti prekę jos neapžiūrėjus ir nepačiupinėjus po truputį nyksta. Tai matome visose prekių kategorijose. Manome, kad tai susiję su augančiu pasitikėjimu internetine prekyba, taip pat su didesne gyventojų patirtimi apsipirkti internetu. Juk kasmet auga ir perkančiųjų internetu skaičius“, – kalba G. Vilkė. Pašnekovė kaip vieną perkamiausių prekių išskiria minkštuosius baldus: tai įvairios sofos, sofos- lovos, kampai. „Šiemet per 10 mėn. būtent tokių baldų klientai nupirko tris kartus daugiau nei pernai per tą patį laikotarpį. Nedaug atsilieka lauko baldai, kurių pardavimas šiemet išaugo 125 proc., virtuvės komplektų nupirkta 75 proc. daugiau, o sekcijų – 50 proc. daugiau“, – skaičius pateikia ji. Madinga prekė Ne paslaptis, kad neretai internetinės parduotuvės klientus vilioja žemesnėmis prekių kainomis. P. Makarevičius primena, kad žmonėms pravartu paskaičiuoti ir valandas, praleistas vaikštant po fizines parduotuves, patirtas transportavimo išlaidas ir pan. Panašios kėdės, kokias iš užsienio parsisiuntė Lina, jo internetinėje parduotuvėje kainuoja nuo 45 eurų, tačiau kainų skirtumai verslininko nė kiek nestebina. „Konkrečiai apie šias kėdes sunku ką pakomentuoti, nes jomis prekiaujame pakankamai neseniai. Panašiais modeliais prekiauja daugelis – gali skirtis prekinis vardas ar naudojamos medžiagos“, – aiškina jis. G. Vilkė sako, kad tokių kėdžių populiarumas auga, pardavimai didėja. Jų internetinėje parduotuvėje panaši kėdė kainuoja nuo 44 eurų. „Pastaruoju metu rinkoje yra atsiradę daugiau panašaus dizaino kėdžių, matyt, žmonėms toks stilius patinka. O kėdės kaina labiausiai priklauso nuo to, iš kokių medžiagų ji pagaminta. Natūralu, kad iš kokybiškesnių medžiagų pagaminta kėdė bus brangesnė“, – dėsto pašnekovė. Lankosi išrankesni pirkėjai „Berry balduose“ panaši kėdė kainuoja brangiau – 69 eurus. Parduotuvės direktoriaus Sauliaus Malecko kainų skirtumai taip pat nestebina, jis aiškina, kad prekių kaina priklauso nuo daugybės faktorių – prekės kokybės, kilmės, nuperkamo kiekio, galų gale – konkretaus gamintojo. „Internetas skirtas pirmiems būstams ir nuomai, pigesniam segmentui, o fizinėje parduotuvėje perkamos brangesnės ir ilgaamžiškesnės prekės“, – sako pašnekovas ir vardija fizinių parduotuvių privalumus: klientas čia gali gyvai pačiupinėti, išbandyti baldus, gauti profesionalią konsultaciją. S. Malecko pastebi, kad ryškėja skandinaviško stiliaus tendencija, pirkėjai vis dažniau renkasi brangesnes ir kokybiškesnes prekes, o daugiausia nuperkama minkštųjų baldų. „Šiemet auga prekių kiekis viename krepšelyje, jo vertė. Žmonės įsigyja brangesnes prekes ir taupo laiką, pavyzdžiui, nusiperka ne tik lovą, bet kartu ir čiužinį, patalynės komplektą, naktinį staliuką, vazą ar lempą pasidėti ant jo. Arba, jei perka svetainės baldus ar stalą virtuvei, tai kartu pirkėjas dažniausiai įsigys ir užuolaidas“, – pasakoja jis.