Jokiu būdu nepriimkite šių keistų įpročių ir bruožų kaip instrukcijos ar patarimų rinkinio. Elkitės ir gyvenkite taip, kaip norite. Ir nenusiminkite, jei šio apibrėžimo neatitinkate. Šiuos bruožus turi daugybė protingų žmonių, tačiau nei vienas mokslininkas nepasakytų, kad tie, kurie taip nesielgia, turi žemesnį intelektą. Pateikiame keletą keistų protingų žmonių elgesio bruožų. 1. Protingi žmonės dažnai vėlai eina miegoti. Tikriausiai esate girdėję keistą klausimą „Ar tu pelėda ar vyturys?“. Nors miego-darbo režimą galima koreguoti kaip tik žmogus užsigeidžia, protingi žmonės dažnai miegoti eina vėliau. „Psychology Today“ 2010-aisiais publikuotuose tyrimo rezultatuose pažymima, kad žmonės su aukštų intelekto koeficientu miegoti eina daug vėliau nei kiti. Ir keliasi ryte kur kas sunkiau (nes vėliau nuėjo miegoti). Taip yra todėl, kad jiems naktimis labai patogu dirbti ir mokytis - netrukdo skambučiai, susitikimai ir t. t. 2. Protingi žmonės yra tylesni. Egzistuoja visa galybė tyrimų, kurie šį fenomeną nagrinėja. Logika gana paprasta - protingi žmonės dažnai yra paskendę savo mintyse ar net išėję į miestą su draugais vis tiek galvoja apie savo darbą ir studijas. Dažnai lėkšti pokalbiai jų nedomina, todėl jie tokiuose pokalbiuose dažnai išlieka tik pasyvūs klausytojai. 3. Protingi žmonės yra labai savikritiški ir suvokia savo intelekto ribotumą. Kad ir kokie protingi būtumėte, daugybė dalykų vis tiek liks neišmokti. Įvaldyti kokią nors sritį reikia ilgų metų mokslų ir pastangų. Protingi žmonės tai supranta - kuo daugiau mokaisi, tuo platesni dar nesuprastų temų vandenynai atsiveria. Tuo tarpu ribotų gabumų ir žinių žmonės dažnai jaučiasi žiną viską ir apie tai garsiai kalba - tai vadinama Daningo-Kriugerio efektu. 4. Protingi žmonės keikiasi (ir žino daugiau keiksmažodžių). Įvairūs ribojimai turi savo paskirtį - nebūtų gerai, jei visi daug keiktųsi. Protingi žmonės žino šiuos ribojimus, skirtus įvairioms vietoms, tačiau taip pat žino ir galybę keiksmažodžių, kaip atskleidė Masačusetso laisvųjų menų koledžo tyrimas. Teigiama, kad tai įrodo jų žodyno turtingumą. 5. Netvarkingas darbo stalas. Žinoma, šiais laikais popierius, užrašų knygelės ir knygos ne taip jau dažnai atsiranda ant protinį darbą dirbančių žmonių stalo. Tačiau istorinės nuotraukos nemeluoja - geriausių pasaulio protų stalai visada buvo labai netvarkingi. Minesotos universiteto mokslininkai nustatė, kad tai protingiems žmonėms iš tikrųjų padeda. Netvarkinga darbo ir mokymosi aplinka skatina kūrybiškumą, atsitraukimą nuo tradicinių veikimo būdų. Galbūt šiais laikais tą pačią funkciją atlieka nereikalingais failais užgriozdintas kompiuteris? Galiausiai, protingi žmonės taip pat nuolat domisi savo aplinka ir situacija pasaulyje, išklauso kitų žmonių idėjas, gali atskirti nuomonę, pasisakymą ar veiksmus nuo jų šeimininko ir niekada nepraranda noro mokytis. Protingi žmonės nesiliauja studijuoti tuomet, kai išlaiko egzaminą, ar baigia universitetą. Net dirbdami paprastą ir monotonišką darbą, jie randa laiko išmokti ką nors naują ir patys generuoja idėjas. Beje, nors ir kai kurie didieji pasaulio protai turi žalingų įpročių, keleto jų tikrai reikėtų vengti dėl jų žalos smegenims.