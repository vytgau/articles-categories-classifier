Dabar, norėdami sutaisyti ėduonies pažeistus dantis, odontologai privalo juos dar labiau pažeisti, pašalindami sugedusią dalį ir ertmę užpildyti metalu, plastiku ar keramika. Mokslininkai siekia, kad ateityje dantys ar jų dalys tiesiog galėtų ataugti patys, rašoma scientificamerican.com. Paulas Sharpe'as, bioinžinierius iš King’s College Londone su kolegomis atrado naują būdą, kaip tai galima atlikti su pelėmis. Mokslininkai pragręžę skylutes pelių dantyse į jas įdėjo specialios medžiagos, skatinančios dentino augimą. Dentinas (lot. dentinum) – vienas iš dantį sudarančių audinių, užimantis didžiausią ir pagrindinę jo dalį. Po kelių savaičių mokslininkai pamatė, kad pelių dantys tarsi sugijo savaime – ataugęs dentinas užpildė skylutes. Bioinžinerijos profesorius iš Harvardo universiteto Davidas Mooney taip pat visą dėmesį skiria naujiems dantų gydymo būdams atrasti. Jis minėtame tyrime su pelėmis nedalyvavo, tačiau pamatęs rezultatus liko labai sužavėtas. „Tai labai svarbus atradimas ne tik mokslininkams, bet turi ir labai geras praktinio pritaikymo galimybes“, – sakė jis. Dabar studija vis artėja prie tyrimų su žmonėmis stadijos. Jei toks gydymo būdas galiausia taps standartinio odontologų arsenalo dalimi, tai būtų vienas iš svarbiausių šios srities pasiekimų per pastaruosius 50 metų.