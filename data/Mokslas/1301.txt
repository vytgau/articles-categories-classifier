Natūralu, kad akumuliatorius senka, kai jis naudojamas, tačiau kai tai vyksta greičiau, nei žada gamintojas – verta sunerimti. Apie priežastis, kodėl išmaniųjų akumuliatoriai išsenka per greitai, ir patariamais, kaip prailginti jų gyvavimą, dalinasi specialistai. „Labiausiai telefono akumuliatoriaus energiją eikvoja ekranas – kuo jis didesnis, šviesesnis arba kuo ilgiau jis yra aktyvus, tuo dažniau tenka krauti įrenginį. Vis dėlto neretai atsitinka taip, kad akumuliatorius visiškai išsenka per naktį, kai ekranas net nebūna įjungtas, tuomet su tuo susijusių priežasčių pirmiausia reikia ieškoti programinėje įrangoje“, – pranešime psaudai cituojamas „Mobiliųjų telefonų techninio centro“ techninio skyriaus vadovas Andrius Mieželis. Jis priduria, kad akumuliatoriai itin sparčiai senka veikiant tam tikroms programėlėms: „Ne paslaptis, kad labiausiai energiją eikvoja bendravimui skirtos programėlės, tokios kaip „Facebook“, „Messenger“, „Instagram“ ir „Snapchat“ bei kitos nuolat veikiančios programos, tokios kaip „Google Maps“. Jos automatiškai neišsijungia: kai įjungiama kita programėlė ar tiesiog grįžtama į pradinį ekraną, šios ir daugelis kitų programų lieka veikti fone, naudodamos procesoriaus pajėgumus ir operatyvinę atmintį.“ Beveik visi išmanieji telefonai turi funkcijas, leidžiančias iškart sustabdyti kai kurias vienu metu veikiančias programėles. Šias funkcijas naudoti gali kiekvienas, tereikia paspausti vieną iš pagrindinių ekrano mygtukų arba nenaudojamas programas išjungti per įrenginio nustatymus. Specialistai rekomenduoja atsargiai žiūrėti į bet kokių programėlių siuntimąsi, nes dalis jų nėra patikimos. Tokios programėlės gali ne tik eikvoti telefono resursus naudotojui nė nežinant, bet ir užkrėsti įrenginį virusais. „Jei telefonas pradeda strigti, veikia lėtai ar per greitai išsikrauna, nėra būtina skubėti į techninio aptarnavimo centrą arba pirkti naujo. Labai dažnai sutrikusį telefono veikimą galima išgydyti paprasčiausiu būdu – atkurti gamyklinius parametrus. Tą padaryti gali kiekvienas per telefono nustatymus. Tiesa, prieš tai reikėtų pasirūpinti atsargine duomenų kopija, nes šios procedūros metu jie bus ištrinti“, – pataria A. Mieželis. „Baterijos žudikas“ – netinkamas krovimas Viena priežasčių, susijusių su trumpu baterijos veikimu, yra netinkamas įrenginio krovimas. Įrenginį įkraunant ne pagal gamintojo reikalavimus, pavyzdžiui, naudojant neoriginalų įkroviklį, yra didelė tikimybė jį nepataisomai sugadinti. Tokiu atveju nebegalioja ir suteikta garantija. „Esame turėję atvejį, kai į serviso centrą viena bendrovė pristatė dešimtis naujų, tačiau jau neveikiančių telefonų. Nustatę gedimą iškart žinojome ir jo priežastį – netinkamas įkrovimas. Tai buvo logistikos įmonė, jos vairuotojai įrenginius krovė naudodami neoriginalius automobilinius kroviklius, kurie dėl neteisingos įtampos ir nuolatinio krovimo labai greitai sugadino naujų telefonų akumuliatorius“, – pasakoja A. Mieželis. Jis teigia, kad neoriginalūs telefonų priedai gali vilioti dėl mažesnės savo kainos, tačiau prieš naudojant tokius priedus verta atkreipti dėmesį į kylančias rizikas. Tokių priedų gamybai nėra taikomi griežti gamintojų reikalavimai, o jei naudojant juos sugenda įrenginys – prarandama ir garantija. Pagrindinės įkrovimo taisyklės Net ir naudojant originalų kroviklį specialistai pataria laikytis kelių nerašytų įkrovimo taisyklių. „Šiandien daugumoje telefonų yra įmontuoti ličio jonų akumuliatoriai. Tai efektyvūs ir patvarūs akumuliatoriai, tačiau ir jie nėra tobuli. Ličio jonų akumuliatorių gyvavimo trukmė priklauso nuo įkrovimų/iškrovimų ciklų skaičiaus. Didėjant įkrovimų/iškrovimų skaičiui, baterijos talpa mažėja“, – teigia A. Mieželis. Tokio tipo akumuliatoriams taip pat kenkia per ilgas krovimas. Jei telefonas yra įjungtas, jo nepatariama palikti krautis per naktį dėl per dažnų įkrovimo ciklų – „mikro įkrovimų“: įrenginiui pilnai įsikrovus krovimas yra sustabdomas, tačiau kai akumuliatorius nors truputį išsikrauna, iškart prasideda jo įkrovimas. Akumuliatoriui tai reiškia naują įkrovimo ciklą, todėl tą darant per dažnai – mažėja jo talpa ir gyvavimo trukmė. Karštis ir šaltis Savo telefonus naudojame visur – tiek patalpose, tiek lauke bet kokiu oru. Visgi temperatūrų svyravimai gali būti svarbi priežastis, dėl kurios akumuliatoriai išsenka greičiau, nei norėtųsi. Ne be reikalo gamintojai įrenginių vartotojo vadovuose nurodo rekomenduojamą veikimo temperatūrą, mat nesilaikant šių rekomendacijų galima negrįžtamai pakenkti įrenginiui. „Nors kartais tai gali būti sudėtinga, tačiau geriau vengti krauti bei naudotis telefonu esant neigiamai temperatūrai. Pavyzdžiui, dauguma ličio jonų baterijų, esant žemesnei nei minus 20°C laipsnių temperatūrai, veikia tik 50 proc. efektyvumu. Tuo tarpu aukštesnėse temperatūrose yra užtikrinamas geresnis įkrovos ir iškrovos ciklas, tačiau nuolatinis prietaiso naudojimas ir krovimas esant aukštesnei nei 30°C temperatūrai mažina atstatomąją baterijos talpą“, – sako A. Mieželis. Įtaką telefono akumuliatoriaus veikimui daro daugybė faktorių, tačiau laikantis pagrindinių naudojimo taisyklių ir žinant kelias paprastas gudrybes, reikšmingai galime prailginti jų gyvavimo trukmę.