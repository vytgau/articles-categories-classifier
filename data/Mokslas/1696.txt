Nėra kitos išeities, kaip tik prisitaikyti prie skaitmeninės revoliucijos diktuojamų sąlygų ir iš anksto pasiruošti artėjantiems pokyčiams, rašoma pranešime spaudai. Kokios savybės ateityje užtikrins sėkmę profesiniame gyvenime ir kokie įgūdžiai mums bus reikalingi? Anot „Samsung Mokykla ateičiai“ vadovės Baltijos šalims Ligos Bitės, labai tikėtina, kad populiariausių ir geriausių ateities darbų šiandien dar net nėra, o kai kurioms, šiandien mums įprastoms profesijoms, gresia išnykimas. Šiais metais Jungtinėse Amerikos Valstijose „PwC“ atlikto tyrimo paskelbtoje ataskaitoje teigiama, kad 38 procentus įvairių darbo vietų iki 2030-ųjų metų pakeis robotai. Vargu ar kas iš mūsų gali tiksliai nuspėti ateitį, tačiau žmogus, sugebantis iš anksto atpažinti ateities tendencijas ir prisitaikyti prie nuolat kintančios darbo rinkos bei įvairių jos diktuojamų iššūkių, turės kur kas didesnę galimybę tapti sėkmingu. „Tam, kad gebėtume prisitaikyti prie greitai besikeičiančio pasaulio, mums reikalinga ne tik psichologinė stiprybė, noras nuolatos tobulėti ir augti, bet ir kritinis, o kartu ir kūrybiškas mąstymas – tai leis ne tik priimti mažiau klaidingų sprendimų savo profesiniame gyvenime, bet ir įžvelgti galimybes ten, kur kiti jų nemato. Tai ypač pravers ateityje, kuomet pasaulis dėl technologijų įtakos kasdien keisis dar sparčiau negu šiandien“, – kalba L. Bitė. Kokių žinių reikės Programavimas ir skaitmeninis raštingumas yra vieni tų įgūdžių, kurie neabejotinai bus reikalingi ateities darbo rinkoje. „Infobalt” ir „MOSTA” atlikta IT sektoriaus darbdavių apklausa parodė, kad per trejus metus IT specialistų poreikis išaugs 83 procentais. L. Bitės teigimu, pastebima, kad IT žinios ir gebėjimas naudotis įvairiais skaitmeniniais įrankiais yra vis reikalingesnis ir įvairiose, iš pirmo žvilgsnio su tuo nesusijusiose, profesijose – nuo policininko iki mokytojo. „Kadangi jau dabar didelė dalis darbų keliasi į skaitmeninę erdvę, bus būtina išmanyti ne tik įvairių įrenginių veikimo principus, bet ir gebėti juos efektyviai pritaikyti priklausomai nuo situacijos. Pavyzdžiui, didėjant virtualios realybės technologijų įtakai, mokytojas vietoje įprasto dėstymo iš vadovėlio, galės mokymo medžiagą perteikti naudodamas virtualios realybės akinius ir specialiai sukurtas edukacines programas. Jeigu pedagogas nežinos, kaip tai padaryti, jis paprasčiausiai nebus konkurencingas rinkoje“, – tvirtina ji. Šių metų pavasarį bendrovės „Samsung“ paskelbtoje „Atvirosios ekonomikos“ ataskaitoje prognozuojama, kad jau po trejų metų 40 proc. pasaulio gyventojų dirbs patys sau – vyraus laisvai samdomo darbo rinka. Populiarėjantis nuotolinis darbas atneš ir naujų iššūkių – prisiversti dirbti gali būti sunkiau. Specialistės teigimu, pačiam planuojant savo darbų grafikus prireiks stiprios valios bei gebėjimo save motyvuoti ne tik dirbti, bet ir stiprinti profesines kompetencijas. „Atsižvelgiant į darbo specifikos ateityje prognozes, lyderio savybės bus būtinos, ypač vadovaujančias pareigas užimsiantiems žmonėms. Gebėjimas sutelkti žmones vienam tikslui, juos įkvėpti, organizuoti produktyvų darbą ir kiti veiksniai, užtikrinantys organizacijos vystymąsi net ir tradicinėje darbo aplinkoje nėra lengvai įkandamas uždavinys. Tuo tarpu kuomet bene pusė pasaulio darbo jėgos dirbs laisvai samdomo specialisto darbą – tai taps dar sunkesne užduotimi“, – prognozuoja L. Bitė. Ateities darbo rinkai reikalingas savybes būtina ugdyti jau dabar.