Susisiekimo ministerijos bei Ryšių reguliavimo tarnybos (RRT) parengtoms Elektroninių ryšių įstatymo ir Administracinių nusižengimų kodekso pataisoms trečiadienį pritarė Vyriausybė. Projektai bus teikiami svarstyti Seimui. Iki šiol atsakomybė buvo numatyta tik už tokių įrenginių naudojimą, o tai įrodyti teismuose būdavo gana sudėtinga, nurodo Susisiekimo ministerija. „Šios įstatymų pataisos buvo būtinos, kad galėtume efektyviau kovoti su radijo ryšio slopintuvų naudojimu nusikalstamoms veikoms. Teisės aktuose numatyti papildomi draudimai padės pažaboti prekybą įrenginiais šešėlinėje rinkoje“, – sako susisiekimo ministras Rokas Masiulis. Pagal šiuo metu galiojantį teisinį reglamentavimą, leidimus naudotis radijo ryšio slopinimo įrenginiais išduoda RRT. Jais specialiosios valstybės institucijos gali teisėtai naudotis valstybės gynybos, nacionalinio saugumo, viešosios tvarkos ir visuomenės saugumo užtikrinimo, nusikalstamų veikų ir kitų pažeidimų prevencijos, valstybės sienos apsaugos funkcijoms vykdyti. Kaip teigia ministerija, tokie įrenginiai kaip tik dažnai naudojami vykdyti nusikalstamoms ar kitoms neteisėtoms veikoms. DELFI skelbė, kad blokuoti potencialios aukos mobiliojo telefono ryšį, kad žmogus negalėtų prisiskambinti pagalbos telefonu, traukia nusikaltėlių dėmesį. Apie savo automobilio pagrobimo istoriją papasakoję verslininkai svarstė, kad prieš juos toks prietaisas galėjo būti panaudotas, nes jie negalėjo išsikviesti pagalbos. Šiuo metu už radijo ryšio slopinimo įrenginių naudojimą ir tiekimą rinkai gresia 750 – 1 450 eurų bauda, pažeidimą padarius pakartotinai, nuo 1 450 iki 3 000 eurų bauda. Įrenginiai gali būti konfiskuojami. Žmonės, įtariantys, kad gali būti naudojami ryšio blokatoriai ar žinantys apie prekybą jais raginami pranešti RRT.