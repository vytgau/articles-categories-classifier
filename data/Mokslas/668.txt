Į šią platformą patekę prekybai parengti inovatyvūs produktai turės galimybę pasiekti šimtamilijoninę klientų auditoriją. Pasak „Topo centro“ generalinio direktoriaus Remigijaus Štaro, išgirdus apie iniciatyvą „Idėja Lietuvai“, kilo noras prisidėti prie Lietuvos ateities ne tik idėjomis, bet ir konkrečiais darbais, rašoma pranešime žiniasklaidai. Taip kilo sumanymas pakviesti inovatyvių produktų kūrėjus Lietuvoje parduoti savo gaminius didžiosiose buitinės technikos prekybos tinklo parduotuvėse, pamatyti, ar jis tinkamai parengtas prekybai, ir greitai sužinoti vartotojų nuomonę. O svarbiausia – perspektyviausiems lietuvių kūrėjams padėti susisiekti su vienos didžiausių pasaulyje buities technikos ir elektronikos prekybos grupių „Euronics International“ atstovais, atsakingais už nuolatinę inovatyvių produktų paiešką 8 800 technikos ir elektronikos parduotuvių 36 šalyse. „Žinau, kaip nepaprasta startuoti jaunam verslui ir kartu matau daug perspektyvių kūrėjų bei produktų, kurie turi daug potencialo savo kurta technika prekiauti visame pasaulyje. Tikimės padėti geriau parengti produktus didžiosioms rinkoms ir sukurti ne vieną naują lietuvių sėkmės istoriją“, – apie pagalbą lietuvių startuoliams pasakojo R. Štaras. Anot vadovo, didžiosiose tinklo parduotuvėse yra daugiau nei 10 tūkst. prekių. „Nelengva išsiskirti tokioje gausioje prekių pasiūloje, todėl startuolius, kaip ir kitus lietuviškus produktus, pažymėsime lietuviška simbolika, o kompaktiškesnius publikuosime Lietuvos valstybės atkūrimo šimtmečio minėjimui skirtuose stenduose“, – pasakojo R. Štaras. Šiuo metu prekybos tinklo parduotuvėse lietuviškiems gaminiams yra naudojamas išskirtinis žymėjimas Lietuvos vėliava, o kai kurie produktai papildomai pateikiami ir Lietuvos valstybės atkūrimo šimtmečiui skirtuose stenduose. Ten jau galima rasti sonarą „Deeper“, išmaniąją motociklams skirtą signalizaciją „Monimoto“, išmaniųjų laikrodžių „Gudrutis“ ir kitų lietuvių kurtų produktų. Kadangi šiuose stenduose įrengti televizoriai, juos galės atsirasti ne tik fiziniai produktai, bet ir paslaugos ar aplikacijos su jas pristatančiais vaizdo klipais. Lietuvos valstybingumo šimtmečiui skirtų stendų įrengėme didžiausiose parduotuvėse, į kurias per metus ateina bent 1,5 mln. pirkėjų. „Mūsų nedaug, todėl turime vieni kitiems padėti. Bendruomeniškumas ir dalijimasis geriausiomis savo kompetencijomis – būtini mūsų tautos klestėjimui užtikrinti, o pagalba Lietuvos startuoliams – tai vienas būdų pasakyti valstybei „ačiū“, – pabrėžė R. Štaras. Visi kūrėjai, kurie norėtų savo sukurtą techniką ar elektroniką parduoti šio prekybos tinklo parduotuvėse, turėtų kreiptis į prekybos tinklo administraciją bendraisiais kontaktais.