Pretendentai į geriausiųjų vardą bus vertinami pagal pateiktos idėjos naujumą, netikėtumą ir originalumą, jos efektyvų pritaikymą ir funkcionalumą, progreso skatinimą, pasiektus tikslus ir rezultatus bei vizualinį pateikimą – iš viso išskirtos 27 kategorijos, skelbiama LOGIN pranešime. „Ne veltui vadinamės inovacijų ir technologijų festivaliu – lietuviškus projektus skatiname neatsilikti, o kartais ir pranokti pasaulinius progreso pavyzdžius, tad stengiamės pastebėti ir padrąsinti įdomias iniciatyvas ar idėjas organizuodami interneto apdovanojimus. Kasmet sakome, kad pernai dalyvių skaičius viršijo lūkesčius, tačiau dalyvių kiekybė ir projektų kokybė kasmet nustebina iš naujo“, – juokiasi LOGIN direktorė Ieva Dirvonskaitė. Ji primena, kad daug populiarumo nuo pirmųjų apdovanojimų sulaukia „Metų žmogaus internete“ nominacija: šį titulą yra gavę Tadas Vidmantas, Ilja Laurs, Artūras Zuokas, Ingrida Šimonytė, Algimantas Čekuolis bei Remigijus Šimašius. Šiais metais siūlomos tokios interneto apdovanojimų kategorijos: „Internetiniai vaizdo įrašai“, „Interneto reklama ir marketingas“, „Mobilieji sprendimai ir programėlės“, „Socialinė erdvė“, „Tinklalapiai“, „Metų eksportas“, „Metų interneto žmogus“, „Metų startas“, „Metų žaidimas“, „Metų inovacija“, „Metų tech renginys“, „Gyvenimo pasiekimas technologijų srityje“. Nominuoti galima neribotą skaičių darbų, o tas pats projektas gali būti nominuotas ir varžytis dėl apdovanojimo skirtingose kategorijose. Nominuoti darbus ir už juos balsuoti internete galima iki pirmojo etapo pabaigos, t. y. iki 2017 m. gegužės 12 d. 23.59 val. Po šios datos nominuoti darbų nebebus galima, viešas balsavimas taip pat bus uždarytas – prasidės komisijos balsavimas, kurią sudarys praėjusių metų nominacijų laimėtojai. „Lietuvos interneto apdovanojimų“ nugalėtojai bus renkami anonimiškai ir nešališkai, t. y. komisijos nariai už savo nominuotus projektus, jeigu tokių bus, balsuoti negalės. Nugalėtojai bus paskelbti ir apdovanoti interneto „Oskarais“ vadinamame renginyje gegužės 26 dieną. Šiais metais taip pat bus tęsiama „People's Choice“ prizų tradicija – šie apdovanojimai bus įteikti visiems, kurie internete surinks daugiausiai balsų. Kiekvienas toks darbas gaus LOGIN apdovanojimų statulėlę ir organizatorių padėką.