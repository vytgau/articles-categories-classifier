Išmanus telefonas yra pakankamai individualus pasirinkimas ir kiekvienas turi savo vertinimo kriterijus. Man asmeniškai svarbu – greitis, kamera ir baterija. Ar „Huawei Mate 9“ geras pasirinkimas, jei ieškome didelio telefono? „Huawei Mate 9“ kaina tikrai nemaža – svyruoja nuo 675 iki 799 eurų. Kai kuriems gali pasirodyti per brangu už „Huawei“, bet dabartiniai jų telefonai kokybe nenusileidžia didžiausiems gamintojams. Didelis ekranas – maža raiška „Huawei Mate 9“ ekrano įstrižainė 5,9 colio, bet „Full HD“ (1920 x 1080) raiškos „IPS LCD“ ekranas ir 373 taškų tankis nepretenduoja į flagmano specifikacijas. „Samsung“ ir „LG“ flagmanai senokai lenkia savo ekranų ryškumu ir detalumu, tačiau man „Huawei Mate 9“ ekrano raiškos pilnai pakako, o ir baterija lėčiau naudojasi nei didesnės rezoliucijos ekranuose. Šiek tiek keista, kad ekrano apsauga „Mate 9“ modelyje yra padengta „Corning Gorilla Glass 3“ danga, kai „Huawei Mate 8“ modelyje jau buvo „Gorilla Glass 4“, kuri techniškai yra dvigubai geresnė. Paties gamintojo svetainėje apskritai apie tai neužsimenama. Bandydamas „Mate 8“ modelį netyčia išmečiau jį iš rankų, tačiau jam nukritus ant asfalto džiaugiausi, kad aparatui nieko nenutiko. Naujojo modelio mėtyti nebandžiau, tačiau patariu dėkliuką turėti. Slidūs tie telefonai. Tiesa, gamintojas į komplektaciją įdeda plastikinį dėkliuką, bet jis taip pat pakankamai slidus. Gerai nors tiek, kad gali pasidėti ant stalo ir telefonas nesibraižys, o dėkliuką visada galima pasikeisti. Visgi, mokant tokią kainą, norėtųsi ne tik geresnės ekrano rezoliucijos, bet ir geresnės apsaugos.  Prisitaiko prie vartotojo įpročių Per pristatymą Miunchene gamintojai gyrėsi, kad naujasis procesorius „Kirin 960“ užtikrins puikų veikimą po 18 mėnesių. Patikrinti to negaliu, nes jei rašyčiau apžvalgą apie šį telefoną po 1,5 metų, atrodytų keistai, nes, manau, rinkoje tuo metu bus visai kiti pasiūlymai. Aštuonių branduolių procesorius nenuvylė. Programėlės veikė išties nepriekaištingai ir čia neturiu, prie ko prikibti. Techniškai, „Huawei Mate 9“ automatiškai paskirsto CPU (centrinis procesoriaus įrenginys), RAM (darbinė atmintis) ir ROM (pastovioji atmintis) išteklius, pagal vartotojo įpročius. Programėles, kurias dažniau naudosite, sistema pati automatiškai paleis greičiau. Grafikos darbą užtikrina naujoji „Mali G71 MP8“ vaizdo plokštė, kuri neturėtų nuvilti žaidimų mėgėjų. Tiesa, paleidus „AnTuTu“ testą, mano bandytas „Huawei Mate 9“ surinko tik 121 034 taškus. Rezultatas nesiekia kitų gamintojų flagmanų (pvz., „iPhone 7 Plus” surenka apie 179 000, „Samsung Galaxy S7 Edge“ apie 130 000). Aišku, skaičiai nebūtinai atspindi realią situaciją. Viskas priklauso nuo to, kiek ir kaip išnaudojame suteiktas galimybes. Patogus valdymas Naujasis „Huawei“ modelis pasirodė su naujausia „Android“ versija Nougat“. Be to, vartotojo sąsaja atnaujinta į „Emui 5.0“, kuri yra kur kas aiškesnė, nei ankstesnė „Emui 4“. Jei anksčiau reikėjo klaidžioti nustatymuose, tai šioje versijoje viskas paprasčiau. Pirštų atpažinimo funkcija „Huawei“ modeliuose greita, „Huawei Mate 9“ modelyje ja patogu naudotis. Nugarėlėje esantis jutiklis veikia greitai, o reikalui esant galima nusistatyti keletą papildomų funkcijų, pavyzdžiui, juo naudojantis sklaidyti failus, nuotraukas. 4GB darbinė atmintis šiuolaikiniuose flagmanuose tapo standartu, todėl tokia talpa nebenustebinsi. Vidinė telefono atmintis prasideda nuo 64 GB, tačiau laisvos vartotojui lieka tik 50 GB. Apskritai, renkantis telefoną iš brangesnių segmento rekomenduočiau dairytis tik nuo 64 GB vidinės atminties. Telefono turinys labai greitai užsipildo nuotraukomis, vaizdo įrašais bei žaidimais ir programėlėmis. „Huawei Mate 9“ modelyje yra galimybė praplėsti vidinę atmintį microSD kortele iki 256 GB. Jei užtenka vidinės atminties ir yra poreikis naudotis dviem SIM, gamintojas suteikia tokią galimybę. Tiesa, pirmoji kortelė veiks maksimaliu 4G+ tinklu, kita kortelė – 3G ryšiu, o pokalbio metu aktyvi būna tik viena. Svarbu tai, kad vienu metu negalima naudotis ir dviem SIM kortelėmis, ir microSD kortele. Galima pasirinkti daugiausiai dvi iš šių trijų kortelių. Veidrodinis fotoaparatas jūsų kišenėje Įdomiausia man buvo išbandyti antros kartos dvigubą „Leica“ kamerą. „Huawei“ tęsia bendradarbiavimą su šia kompanija ir tuo labai didžiuojasi. Anksčiau bandytame „Huawei P9“ modelyje pasigedau galimybės filmuoti 4K raiška, „Huawei Mate 9“ tokia galimybė atsiranda, tačiau H.265 video kodekas neveikė keliuose kompiuteriuose ir reikėjo konvertuoti failus. Tai sukėlė tam tikrų nepatogumų. Pats video užima mažiau vietos nei filmuojant įprastu H.264 kodeku. Optinis vaizdo stabilizavimas veikia filmuojant tik „Full HD“ raiška, todėl filmuojant 4K raiška drebančių kadrų neišvengsite. Spalvų sodrumas ir kontrastas atrodo gražiai, bet kai kuriems gali pasirodyti nenatūraliai. Filmuojant iš arti fokusas šiek tiek plaukiojo, o vaizdo stabilizavimo trūkumas fiksuojant geriausia raiška labai matosi kadre. Fotografavimo galimybės kur kas geresnės ir lygiuojasi šalia visų konkurentų flagmanų. Šiame modelyje veikia 12MP „RGB“ jutiklis (spalvotas) ir 20MP monochrominis jutiklis (juodai baltas), su kuriuo nuotraukose matosi geresnis detalumas. Rezultatas nenuvylė. Skirtingi fotografavimo režimai suteikia vartotojui daugiau išskirtinumo ir galimybių. Galimybė viską valdyti rankiniu būdu, nakties režimas leis užfiksuoti vakaro peizažus, o su dviguba kamera portretai atrodys kaip fotografuoti veidrodiniu fotoaparatu. Tačiau, jei lyginsime su „iPhone 7 Plus“ modeliu, taip pat su dviguba kamera, tai pastarojo optinis „zoom‘as“ labiau pasiteisino praktikoje nei „Mate 9“. Taip, portretai geriau atrodo „Huawei“ modelyje, tačiau hibridinis „zoom‘as“ kol kas nusileidžia optiniam. Be to, jis veikia fotografuojant 12 MP raiška, o ne 20 MP. Kas man dar labai patiko, kad „Mate 9“ modelyje fotografuojant galima rinktis 3 skirtingus režimus – ryškios spalvos, švelnios spalvos ar natūralios spalvos. Fiksuojant ryškiomis spalvomis nuotraukomis belieka tiesiog pasidalinti socialiniuose tinkluose ir nebereikia jokių filtrų. Man labai patiko. Asmenukėms ir vaizdo skambučiams skirta 8 MP kamera su autofokusu. Greičiausiai pasikraunanti baterija Dar viena puiki telefono savybė yra talpi ir greitai pasikraunanti 4000 mAh baterija, kuri dar ir neliepsnoja. Tai greičiausiai pasikraunanti baterija iš mano bandytų telefonų. Tai labai didelis pliusas, nes aktyviai besinaudojant telefonu galima greitai įkrauti bateriją pietaujant ar geriant kavą su kolega. Per 15 minučių pasikraus apie 30 procentų baterijos, kurios pakaks skambučiams, internetui ar nuotraukai iki kito krovimo. Žinoma, galima įsijungti baterijos taupymo režimą, bet aš to daryti nemėgstu, nes išmanieji skirti naudotis įvairiomis funkcijomis, t.y. elektroninis paštas, socialiniai tinklai ir kita, o ne tik skambinti ir rašyti SMS. Pilnai telefonas pasikrauna per beveik 90 min. Palyginimui „iPhone 7 Plus“ su mažesnės talpos baterija pilnai pasikrauna ilgiau nei per 3 valandas. Apibendrinant, tai puikus telefonas, vertas flagmano vardo. „Huawei Mate 9“ nemažas išmanusis ir į džinsų kišenę vos tilps, tačiau, jei didesnė ekrano įstrižainė jums privalumas, tai gali būti jūsų pasirinkimas. Pagrindiniai pliusai: Talpi 4000 mAh baterija, kuri dar ir greitai kraunasi. Nauja USB TYPE-C jungtis. Galėsite tamsoje negalvoti, ar teisingai įjungsite kroviklį. Be to, komplektacijoje yra įdėtas ir perėjimas į senesnio tipo jungtį. Gera kamera, kuri lygiuojasi su kitų gamintojų flagmanais. Greitas pirštų atpažinimo jutiklis. Galimybė naudotis dviem SIM kortelėmis arba praplėsti vidinę atmintį microSD kortele iki 256 GB. Naujausia „Android“ versija. Galimybė filmuoti 4K raiška. Pagrindiniai minusai: Senesnė ekrano apsauga. Nėra apsaugos nuo vandens ir dulkių. Ekrano rezoliucija galėtų būti geresnė.