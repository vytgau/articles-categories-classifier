Tai buvo naujausias pranešimas iš šalies pareigūnų, siekiančių užblokuoti šią priemonę, leidžiančią jos vartotojams susirašinėti nuo perėmimo šifru apsaugotomis žinutėmis. „Tirdama balandžio 3-osios teroro ataką Sankt Peterburgo metropolitene FSB gavo patikimos informacijos, kad mirtininkas sprogdintojas, jo bendrininkai ir jų (nusikaltimo) organizatorius iš užsienio naudojosi „Telegram“, siekdami nuslėpti savo nusikalstamus planus“, – sakoma FSB pranešime. Jie naudojosi ta programėle „kiekviename pasirengimo šiai teroro atakai etape“, teigiama jame. Per išpuolį žuvo 15 žmonių; atsakomybę už jį prisiėmė mažai žinoma grupuotė „Imamo Šamilio batalionas“, galimai susijusi su teroristų tinklu „al Qaeda“. „Telegram“ yra nemokama momentinių žinučių programėlė, leidžianti dalintis žinutėmis, nuotraukomis ir vaizdo įrašais grupėms iki 5 000 žmonių. Nuo jos atsiradimo 2013 metais programėle naudojasi maždaug 100 mln. žmonių. Tačiau ši programėlė kritikuojama dėl to, kad leidžia susirašinėti nusikaltėliams ir teroristams, nes tarnybos negali jų susekti. Tai ypač pasakytina apie „Islamo valstybės“ džihadistus, kurie aktyviai naudojasi šia programėle. FSB pareiškė, kad „tarptautinių teroristinių organizacijų nariai Rusijos teritorijoje naudojasi „Telegram“. Rusijos valstybinė ryšių rinkos priežiūros tarnyba „Roskomnadzor“ grasina ją užblokuoti, nes programėlę valdanti kompanija esą nepateikė reikiamų duomenų registracijai. Bendrovę „Telegram“ Jungtinėse Valstijose įkūrė paslaptingasis verslininkas Pavelas Durovas, kuris kiek anksčiau atsisakė paklusti vyriausybės reikalavimams, kurie, jo teigimu, kliudytų vartotojų privatumui. „Roskomnadzor“ grasinimą vienoje iš savo socialinių tinklų paskyrų jis pavadino „paradoksaliu“. Jis teigė, kad užblokavus „Telegram“, vartotojai, įskaitant „aukšto rango rusų pareigūnus“, būtų priversti naudotis kitomis – amerikietiškomis – susirašinėjimo programėlėmis, tokiomis kaip „WhatsApp“. 32 metų P.Durovas, prieš sukurdamas „Telegram“, įkūrė ir Rusijoje labai populiarų socialinį tinklą „VKontakte“. Anksčiau, balandį, P. Durovas sakė, kad „Telegram“ programėlė „visuomet gynė mūsų vartotojų privatumą“ ir „niekada nesudarė jokių susitarimų su vyriausybėmis“. Tačiau rusų pareigūnai, norintys kontroliuoti internetą, o ypač – socialinius tinklus, nuolat taikosi teisiniu keliu susidoroti su „Telegram“ ir keliomis kitomis programėlėmis. Nuo sausio 1 d. Rusijoje visos internetinės kompanijos privalo kaupti visų vartotojų duomenis duomenų centruose Rusijoje ir pareikalavus teikti informaciją tarnyboms. Parlamento pritarimą jau užsitikrinęs įstatymo projektas uždraustų susirašinėjimo programėlėmis naudotis anoniminiams vartotojams.