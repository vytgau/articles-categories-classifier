Praeitą savaitę paskelbta apie tranzituojančią planetą, atrastą prie žvaigždės, kurios paviršiaus temperatūra viršija 10 tūkstančių kelvinų. Tai karščiausia žvaigždė, prie kurios aptikta planeta. Planeta, pažymėta KELT-9b, yra dujinė milžinė, aplink savo žvaigždę apsisukanti per pusantros Žemės paros. Jos paviršiaus temperatūra yra apie 4600 kelvinų – tokią paviršiaus temperatūrą turi 60 proc. Saulės masės žvaigždės. Šiose žvaigždėse neaptinkama molekulių, tad planetos atmosferoje jų greičiausiai irgi nėra – spinduliuotę ten sugeria metalų jonai ir atomai. Ateities stebėjimais ši hipotezė bus patikrinta. Taip pat pastebėta, kad planeta turi kometišką uodegą; tai reiškia, kad ji sparčiai garuoja ir per savo žvaigždės gyvavimo laiką (apie 300 milijonų metų) gali visiškai išgaruoti. Tyrimo rezultatai publikuojami „Nature".