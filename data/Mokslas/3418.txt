Projekto metu norima skaitmeniniu būdu atkurti Škotijos karaliaus Jokūbo I dvarą Perte, maždaug 64 km nuo Edinburgo, ir pabandyti paieškoti karaliaus kapo kažkur po dabartiniu miestu. Archeologai taip pat ieško jo karalienės Joan Beaufort palaikų ir Anglijos karaliaus Henriko VIII sesers bei Škotijos karaliaus Jokūbo IV žmonos Margaret Tiudor, palaidotos ten šimtmečiu vėliau. Komandą įkvėpė Anglijos karaliaus Ričardo III kapo suradimas po automobilių stovėjimo aikštele Lesteryje. „Tai kaip į vieną sujungti „Sostų karai“ ir „Svetimšalis“ – tik šiuo atveju istorija tikra“, – sakė Paulas Wilsonas, vadovaujantis šiam skaitmeninės vizualizacijos projektui Glazgo meno mokykloje (GSA). Jokūbą I 1437 metų vasario 21 dieną nužudė kito pretendento į sostą šalininkai. Šis aktas, sako istorikai, padarė galą jo ambicijoms padaryti Pertą Škotijos sostine. „Ta diena visiems laikams pakeitė Škotiją“, – sakė P. Wilsonas. Karaliaus mauzoliejus yra kartūziečių vienuolyne „Charterhouse“, kuris buvo suprojektuotas pagal šio ordino pagrindinį vienuolyną „Grande Chartreuse“ Prancūzijos Alpėse. Komanda planuoja ateinančius dvejus metus vykdyti kasinėjimus ir ieškoti vertingų daiktų bei nustatyti „Charterhouse“ ribas. Pagal tuos duomenis vėliau bus sukurta ekskursija virtualiojoje realybėje.