Pietų Korėjos kompanija „Samsung“ gali didžiuotis, jų flagmanai išties puikūs ir gali vadintis geriausiais „Android“ išmaniaisiais telefonais. Kovo mėnesio „Buisness Insider“ sudarytame top 20 geriausių šiai dienai išmaniųjų telefonų viršūnėje puikuojasi „Galaxy S9“ ir „Galaxy S9+“ modeliai.  „DxOmark“ specialistai jau įvertino „Samsung Galaxy S9+“ kameros galimybes: aplenkdamas „Huawei Mate 10 Pro“, „iPhone X“ ir „Google Pixel 2“ išmaniuosius, „S9+“ surinko 99 balus. Atrodo, kad svarbiausias akcentas yra kamera ir „Samsung Galaxy S9“ serijos reklaminiai klipai akcentuoti būtent į tai. Pagrindiniai „Samsung Galaxy S9“ privalumai Didžiausias skirtumas, palyginti su praėjusių metų „S8“, yra tas, kad „Samsung“ išklausė klientus ir perkelia pirštų atspaudų skaitytuvą iš dešinės kameros kampo į apačią, kad jį būtų lengviau pasiekti. „Samsung“ vis dar naudoja „Super AMOLED“ ekranus su 2960 x 1440 pikselių raiška. Šiais metais „Galaxy S9“ ekrano įstrižainės santykis 18:5:9 ir šiek tiek šviesesnis nei praėjusių metų „S8“. Pasirinkimas palikti tradicinį ausinių lizdą vis dar yra geras, net jei jūs nuspręsite jo nenaudoti. Pakuotėje gamintojas prideda ir puikias „AKG“ ausines, kuriomis galėsite mėgautis muzika. Papildomo saugumo „Samsung Galaxy S9“ išmaniajam prideda saugumo priemonės. Akies rainelės nuskaitymas, veido atpažinimas ar patogesnis piršto atpažinimo jutiklis užtikrins jūsų telefono apsaugą. Atrask kamerą iš naujo Žinoma, geriausia ką „Samsung“ pasiūlo vartotojui, tai kamera ir jos galimybės. Manau, kad šiai dienai tai sritis, kur dar daug kur yra tobulėti. „Samsung“ flagmanai visada galėdavo didžiuotis kameros galimybėmis ir rezultatu. Ne išimtis ir naujasis „Samsung Galaxy S9“. Integruota 12 MP kamera su kintančia diafragma (F1.5 – F2.4) tamsioje aplinkoje automatiškai įsileidžia daugiau šviesos, o esant gero apšvietimo sąlygomis darytos nuotraukos yra ryškios ir aiškios. Tai vienintelė "Galaxy S9" funkcija, kuri yra tikrai nauja ir unikali. Kameros valdymas „Galaxy S9“ pasikeitė ir tapo labai panašus į „iPhone“ telefonų. Jei anksčiau perbraukus ekraną iš kairės galėdavai pasirinkti norimą fotografavimo režimą, tai naujajame „S9“ norimas režimas pasirenkamas braukant į kairę arba į dešinę. Nustatymuose galima juos susikonfigūruoti ir pasirinkti norimus. Kas vis dar nepatinka, kad HDR režimas nustatymuose yra automatinis. Galima jį išjungti arba įjungti. Man patogiau būtų tiesiog šalia piktograma, kur galėtum pasirikti kaip šiuo metu yra „Samsung Galaxy S7“, o neklaidžioti nustatymuose. Daugumos telefonų modelių, ypač už panašią kainą, nuotraukų kokybė dienos šviesose yra puiki – „Samsung Galaxy S9“ nėra išimtis. „S9“ nuotraukos yra spalvingos ir turinčios gerą kontrastą. Vizualiai gali atrodyti, kad nuotraukose per daug spalvų, bet, mano akimis žiūrint, rezultatas atrodo patraukliau, nei kitų gamintojų. Pati kameros programėlė veikia išties greitai ir puikiai galima užfiksuoti objektą, esantį judesyje. Taip pat, man vis dar patinka „Samsung“ išmaniuosiuose telefonuose greitai pasileidžianti kamera. Paspaudus įjungimo/išjungimo du kartus, pasileidžia kamera ir galima fotografuoti ar filmuoti. Palyginus darytas nuotraukas su ‚iPhone X“ ir „Samsung Galaxy S9“ rezultatas man labiau patiko „S9“. Verta paminėti, kad dienos šviesoje rezultatas apylygis, bet vakare nuotraukos darytos „Galaxy S9“ telefonu turi mažiau „triukšmo“ nei „iPhone X“. Be to, rankiniai nustatymai leidžia paeksperimentuoti ir pasiekti geresnį rezultatą. Visuose „iPhone“ modeliuose kameros programėlė pakankamai paprasta, o rankinio nustatymo „Apple“ nemato reikalo pasiūlyti vartotojui. Tiesa, už papildomą mokestį galima parsisiųsti norimą programėlę. „Samsung Galaxy S9“ modelyje naudojant rankinius nustatymus erzindavo per jautriai reaguojantis ekranas: bandant nustatyti norimą išlaikymą ar fokusą, vis persijungdavo į kitą režimą ar į priekinę kamerą. Video kokybė taip pat patobulėjo. Mano akimis žiūrint, dingo kartais matomas skaitmeninis drebėjimas darant judesį ar panoramą. Taip pat dabar jau galima filmuoti 4K raiška 60 kadrų per sekundę ir keisti failo formatą – naudoti „HEVC-High Efficiency“ video formatą (H265) arba įprastą, plačiai naudojamą H264 video kodeką. Tiesa, vis dar gali kilti sunkumų dalinantis „HEVC“ formatu nufilmuotą video ar persikėlus į kompiuterį jį redaguoti. Ne visos programos dar draugauja su šiuo formatu. Naujajame „Samsung Galaxy S9“ atsiranda galimybė filmuoti 960 kadrų per sekundę sulėtintai. Tiesa, „Sony“ savo flagmane tokią funkciją vartotojams pasiūlė dar praėjusiais metais. Šiais metais „Sony Xperia XZ2“ jau leidžia tai daryti FullHD raiška, kai „Samsung Galaxy S9“ mėgausitės tik 720 kokybe. Reklaminių klipų nepavyks pradėti kurti, bet socialiniams tinklams labai gerai. Svarbu paminėti, kad tiek „Galaxy S9“, tiek „Xperia XZ2“ reikia labai gero apšvietimo norint užfiksuoti vaizdelį sulėtintai, todėl rezultatas ne visada džiugins. Išliaupsintą „Samsung Galaxy S9“ įvaizdį gadinantys trūkumai Sunku nesutikti, kad „Samsung“ gamina puikius išmaniuosius telefonus. Pusę metų naudojausi „Samsung Galaxy Note 8“ telefonu ir neturėjau jokių rūpesčių. „Samsung“ flagmanai - ir darbui, ir laisvalaikiui. Labai patiko „Note 8“ telefonu redaguoti filmuotą video medžiagą tiesiai telefone. Naudojant rašiklį tai daryti labai patogu. „Samsung Galaxy S9“ kompaktiškesnis ir patogesnis valdyti viena ranka. Idealus ekranas, puiki kamera. Telefone begalės funkcijų, kurios gali palengvinti kasdienybę (bevielis krovimas, veido ar akies rainelės atpažinimas, širdies ritmo jutiklis, atsparumas vandeniui, šoninio ekrano funkcionalumas). Gal net per daug, nes daugelis tiesiog neišnaudojame tai, ką galime gauti iš išmaniojo. Vis dėlto, yra keletas minusų, kurie mano nuomone, kenkia išliaupsintam įvaizdžiui. Visų pirma, virtualus „Bixby“ asistentas dar nėra tobulas. Susiedamas asistentą su savo „Facebook“, „Twitter“ ir „Google“ paskyromis, nebūtinai parodys turinį, kuris atitinka mano interesus. Matysi informaciją apie orą, dienos darbotvarkę, dažnai naudojamas programas ir naujienas iš „Flipboard“ programėlės. Fizinis mygtukas esantis kairiame šone tiesiog erzindavo. Traukiant išmanųjį iš kišenės, visada paspausdavau jį ir įsijungdavo asistentas, kuriuo nebūtinai nori naudotis. Teko tiesiog išjungti. „Samsung Galaxy S9“ turi tik 4 GB darbinės atminties ir 64 GB vidinės. Iš flagmano norėtųsi daugiau, bent jau 128 GB vidinės atminties, nes filmuota medžiaga ar nuotraukos užima nemažai vietos. Papildoma micro SD kortelė kainuoja kaip ir debesų paslauga, kurioje būtų galima saugoti užfiksuotas akimirkas. „Samsung Cloud“ siūloma 15 GB nemoka vieta yra tiesiog juokinga šiai dienai. Nedžiugina ir baterijos veikimo laikas. Jis net prastesnis nei praėjusių metų „Samsung Galaxy S8“ modelio. Tikiuosi kompanija išleis keletą atnaujinimų, kurie pagerins akumuliatoriaus darbą. Taip pat gaila, kad „Samsung“ nesiskubina išleisti atnaujinimų, todėl naujausios „Android“ versijos visi „Samsung“ modeliai sulaukia vėliausiai. Čia tiems, kuriems svarbu turėti naujausią operacinę sistemą. Pagrindiniai pliusai: Puikus dizainas ir tobulas ekranas; Apsauga nuo dulkių ir vandens (IP68); Puiki kamera visomis sąlygomis; Nemažai apsaugos priemonių (veido atpažinimas, akies rainelės nuskaitymas); Vis dar yra tradicinis ausinių lizdas; Galimybė praplėsti atmintį micro SD kortele iki 400 GB. Pagrindiniai minusai: Beveiki identiškas „Samsung Galaxy S8“; Baterijos tarnavimo laikas; „Bixby“ asistentui yra kur tobulėti. 