Šiame greito mobilaus interneto laikotarpyje naujai atgimusi „Nokia 3310“ – kiek neįprastas modelis. Galimybė naudotis internetu telefone yra, tačiau vargiai ar norėsite naudotis siūloma „Opera“ naršykle. 2G tinklas tikrai nepritaikytas naršyti „Facebook“ ar skaityti naujienas. Šis telefonas kaip ir prieš septyniolika metų – skirtas skambinti ir rašyti SMS žinutes. Svarbiausia, kad būsite pasiekiamas ir patys galėsite paskambinti. Ir jis tikrai netikėtai neišsikraus po paros, bet gali jį tekti pakrauti po savaitės. Galima drąsiai eiti grybauti, stovyklauti, bet jei pasiklysite ir nežinosite kaip grįžti, nes navigacijos telefone nėra. Nejaučiu sentimentų šiam atgimusiam modeliui, nes, ko gero, esu priklausomas nuo interneto ir socialinių tinklų. Keista būtų dirbant naujienų portale internetu naudotis panašiu įrenginiu kaip „Nokia 3310“. Ilgą laiką „Nokia Lumia“ buvo vieni mėgiamiausių mano telefonų, nes turėjo geras kameras, o „Nokia Lumia 1020” buvo mano favoritas. Labai gaila, kad „Microsoft“ įsigijusi „Nokia“, su šiuo modeliu nepasisekė. Dabar jau „HMD Global“ suomių kompanija, susikūrusi prieš tris metus tik tam, kad atgaivintų „Nokia“ vardą.  Pakuotėje be telefono yra pakrovėjas, atskira baterija ir ausinės. Paėmus „Nokia 3310“ į rankas, jausmas šiaip sau: telefonas lengvas ir pigus. Mygtukai nepatogūs, o skaitant SMS pranešimus, pastoviai nuspausdavau netinkamą klavišą. Tikriausiai reiktų laiko įprasti prie mažo jo dydžio. Naujos „Nokia 3310“ ekranas tik 2,4 colio (kaip įprastų išmaniųjų ekranai prasideda nuo 5 colių) ir neliečiamas. Viskas valdoma mygtukais. Po kelių dienų naudojimosi, ekrane jau matėsi keletas įbrėžimų. Taigi atspariu jo tikrai nepavadinsi, o tai yra labai blogai. Paradoksalu, nes senesnė „Nokia 3310“ buvo tituluojama kaip viena atspariausių. Dar tikrai yra tokių vartotojų, kurie naudojasi sena, gera, nemirštančia „3310“. Taigi „HMD Global“ bendrovė galėjo labiau pasistengti, nebent tai buvo tiesiog noras atkreipti į save dėmesį įsigijus „Nokia“ iš „Microsoft“. Dėmesio jie tikrai sulaukė, tik su telefonais dar kol kas nestebina. Visi modeliai anonsuoti dar vasarį, o prekyboje pasirodo tik dabar. Žinoma, perkančių visada atsiras, bet norint konkuruoti su „Samsung“, „Apple“ ar „Huawei“ prireiks pasistengti labiau. Vidinė telefono atmintis tik 16MB. Jei nefotografuosite jos jums užteks visą naudojimosi laikotarpį. Tiesa, atmintį gali išnaudoti žaidimų programėlės, kurias galima parsisiųsti, tačiau vargu ar jas kas masiškai siųsis, nes kiekviena kainuoja apie 2 Eur. Jau aišku, kad „HMD Global“ ir „Zeiss“ optikos gamintoja pasirašė sutartį ir artimiausiuose „Nokia“ modeliuose turėtume išvysime tai, kuo ir anksčiau galėjo didžiuotis šie telefonai – geras kameras. „Nokia 3310“ kamerą taip pat turi. Ji tik 2MP ir tikėtis iš jos daug nereikia. Tačiau, jei vis tik nuspręsite fotografuoti, jums prireiks praplėsti telefono atmintį micro SD kortele. „Nokia 3310“ darytas nuotraukas geriau žiūrėti telefone, nes kompiuteryje atrodo nekaip. Apie filmavimą jau nekalbu. Šio telefonai naudotojai, manau, ir neperka jo dėl kameros, bet jei esate šio modelio fanas, nuotrauką padaryti galėsite. O svarbiausia, kad kameros blykstę galėsite naudoti kaip žibintuvėlį. Tamsoje labai praverčia. Tradicinis ausinių jungties lizdas suteiks galimybę klausytis mėgiamų radijo stočių. Ne visuose naujausiuose išmaniuosiuose yra tokia galimybė. Norint pasiklausyti radijo, tenka siųstis programėles ar „Spotify“ ir naudoti mobilius duomenis. Geriausia „Nokia 3310“ savybė – ilgai tarnaujanti baterija. Gamintojai tikina, kad ji gali ir mėnesį atlaikyti. Ilgai šiuo telefonu nesinaudojau, bet po savaitės naudojimosi dar rodė pusė baterijos talpos. Bandžiau fotografuoti, žaisti atnaujintą „gyvatėlę“, prisijungti prie savo „Facebook“ profilio, bet pagrindinė šio telefono funkcija – skambinti ir rašyti SMS. Pasinaudojus šiuo telefonu supratau, kad jis tikrai ne man. Jau atsiranda išmaniųjų telefonų su gerai tarnaujančiomis baterijomis, kurios atlaiko ir tris paras. Aišku, „Nokia 3310“ nenukonkuruos, bet būti socialiai aktyviam ir naudotis internetu man yra didesnis prioritetas šiai dienai nei akumuliatoriaus veikimas. Už galimybe pasinaudoti „Nokia 3310“ dėkingas telekomunikacijų bendrovei „Bitė“. Pagrindiniai privalumai: Ilgai tarnaujanti baterija; Galimybė naudotis dviem SIM kortelėmis; Galimybė praplėsti atmintį micro SD kortele iki 32GB; FM radijas. Pagrindinias trūkumai: Prasta ekrano apsauga; Nėra wifi; Nepritaikytas naršymui internete.