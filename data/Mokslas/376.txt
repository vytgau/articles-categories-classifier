Net kelias milijardines kompanijas valdantis verslininkas apie save nėra tokios geros nuomonės. Jis per klausimų-atsakymų sesiją sekmadienį atskleidė savo didžiausią karjeros klaidą. Ir kas tai galėtų būti? Ar tai, kad neišlaikė didesnės „PayPal“ kontrolės ir prarado kompanijos valdymą išvykęs atostogų? Galbūt kokie nežinomi nenusisekę projektai? Ne, pasirodo Muskas gailisi kompanijos veiklos pradžioje per mažai dėmesio skyręs „Teslai“. Muskas iš pradžių neužėmė jokių pareigų „Tesla“ kompanijoje. Jis tiesiog buvo akcininkų tarybos pirmininkas ir pagrindinis investuotojas. 2004-2007 metais kompanijai vadovavo Martinas Eberhardas, nes pats Muskas jautė, kad daugiau gali nuveikti dirbdamas tik „SpaceX“. Muskas visada labiau domėjosi kosmoso užkariavimu ir raketomis, todėl automobilių gamintoją buvo patikėjęs labiau šioje srityje patyrusiems verslininkams. Tuomet į duris pasibeldė pasaulinė finansų krizė (iš pradžių tik jos nuojautos), ir taip gamyboje vėluojančią „Tesla“ pradėjo purtyti bėdos. Eberhardas buvo mikliai pašalintas, į jo vietą pasodintas kitas vadovas Ze-ev Drori. Finansinė krizė „Tesla“ spaudė į kampą, todėl 2008 metais Elonas Muskas nusprendė darbo imtis pats. Ir to gailisi iki šiol. Ne, ne to, kad pats atsisėdo į vadovo kėdę, bet dėl to, kad to nepadarė anksčiau. Vos pradėjęs darbą jis pasirūpino perteklinių darbuotojų atleidimu ir pritraukė 40 milijonų dolerių investicijų. Tai padėjo išvengti bankroto, tačiau sulėtino progresą. Aišku, po to kompanija pristatė tris naujus elektromobilius – „Model S“, „Model X“ ir „Model 3“. Pakeliui ir „Semi“ elektrovilkikas, ir naujas „Roadster“ sportinis automobilis. Einasi išties neblogai, o ir automobilių pramonės senbuviai jau rimtai vertina „Tesla“ padėtį rinkoje. Tai jei taip gerai sekasi, kodėl Muskas ne visai teigiamai žiūri į „Tesla“ kompanijos pradžią? Kas būtų buvę kitaip, jei jis būtų ėmęsis kompanijai vadovauti anksčiau? Na, galbūt progresas būtų buvęs greitesnis. Pirmasis „Tesla Roadster“ stipriai vėlavo, jo kūrime buvo padaryta klaidų. Muskas yra darboholikas ir perfekcionistas, tačiau visada stengiasi, kad darbai būtų atlikti efektyviai, kokybiškai ir greitai. Nereikėtų atmesti ir asmenybės įtakos – Muskas lengvai pritraukia investuotojus.