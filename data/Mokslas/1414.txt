„VoLTE“ ryšiu galės naudotis visi kompanijos klientai, turintys naujausius išmaniuosius telefonus su „Android“ operacine sistema. Galimybe naudotis sparčiausiu 4G mobiliuoju internetu turi beveik visi nauji išmanieji telefonai, bet skambinant sujungimas vyksta per 3G ar 2G ryšį. „VoLTE“ (angl. Voice over LTE) technologija garantuos vartotojui net tik greitesnį sujungimą, bet ir aiškesnį pašnekovo garsą.  Pranešime spaudai „Telia“ technologijų vadovas Andrius Šemeškevičius komentavo: „VoLTE“ suteikia galimybes kurti inovatyvias paslaugas, kadangi 4G tinklas yra pagrįstas interneto protokolu. Vienas iš pavyzdžių – pokalbio vertimas iš vienos kalbos į kitą realiu laiku, be jokių papildomų programėlių. Kokybiškus „VoLTE“ balso skambučius aptarnauti jau buvome pasiruošę gerokai anksčiau – šią technologiją veikiančiame tinkle įdiegėme dar prieš metus. Tačiau tuomet daugelis išmaniųjų telefonų gamintojų dar nebuvo įjungę šios paslaugos savo įrenginiuose. Dabar situacija pasikeitė ir mūsų klientai pirmieji gali mėgautis nauja balso paslaugų kokybe Lietuvoje“. Nors realus vertimas – kompanijos ateities vizija, šios funkcijos įgyvendinimo „Telia“ vartotojams dar teks palaukti. „Skype“ jau išleido balso ir vaizdo skambučių vertimo bandomąją versiją, bet kol kas lietuviams ji nepasiekiama. Tiesa, „Google“ kompanija vartotojams taip pat pasiūlė ausines su vertimu realiu laiku. „VoLTE“ ryšio technologiją teko išbandyti ir man. Turiu pripažinti, kad skirtumas lyginant su paprastu ryšiu – akivaizdus: sujungiant skambučius nėra jokio uždelsimo, o pašnekovas girdisi aiškiau. Iš esmės tai yra HD balso skambutis. „VoLTE“ gali sujungti skambučius dvigubai greičiau nei dabartiniai metodai, o 2G ir 3G ryšys vis tiek bus prieinamas, kai nebus 4G signalo. Tiesa, tokių vietų Lietuvoje sparčiai mažėja. Bandymams turėjau du „Samsung Galaxy S8“ telefonus. Labiausiai džiugino ilgesnis baterijos tarnavimo laikas. Tai, kuo dažniausiai skundžiamės naudodamiesi išmaniaisiais telefonais. Jei naudojatės 4G ryšiu, skambinant telefonas persijungia į 3G ar 2G. Baigus pokalbį, aparatas vėl persijungia į geresnį ryšį. Tai lemia trumpesnį telefono akumuliatoriaus tarnavimo laiką. Naudojantis „VoLTE“ technologija, ryšio signalas išlieka stabilus, todėl telefono baterija tarnauja ilgiau. Gera žinia vairuotojams, besinaudojantiems „Waze“ ar kita navigacijos programėle. Važiuojant automobiliu, įsijungus laisvų rankų įrangą, galima kalbėti telefonu ir naudotis navigacijos programėle be jokių trikdžių. Taip neprarandamas duomenų srautas, kuris sulėtėja, jei telefonas persijungia į 3G ryšį. „VoLTE“ skambučiai bus galimi tik tarp „Telia“ vartotojų, kurie turės šią technologiją palaikančius ir aktyvuotus telefonus. Nustatymuose reikia įjungti praplėstą ryšį naudojant 4G duomenis. Paslauga papildomai nieko nekainuos. Esamiems „Telia“ klientams ši paslauga bus laipsniškai įjungiama nuo lapkričio 2 dienos. Dėl to klientams nieko daryti nereikės. Apie aktyvuotą „VoLTE“ ryšį jie bus informuoti trumposiomis SMS žinutėmis. „Bitė“, pirmoji Baltijos šalyse, savo klientams suteikė galimybę turėti HD kokybės garsą dar 2013 metais. Kompanijos iki šio laiko naudojama technologija „HD Voice“ garso kokybe faktiškai nenusileidžia „VoLTE“. Tačiau „Bitės“ atstovai sako, kad kompanija taip pat jau testuoja „VoLTE“ įrangą ir visas šios technologijos galimybes klientams žada suteikti nuo kitų metų. „Tele2” šiuo metu tokios paslaugos neturi ir artimiausiu metu neplanuoja pasiūlyti vartotojams. Grupės tinkle tokia paslauga veikia Švedijoje ir Nyderlanduose, kur veikia tik 4G tinklas. „Šiuo metu tokios paslaugos paklausa yra labai mažai. Telefonų palaikančių šią technologiją dar nėra daug, todėl investicijos yra numatytos interneto greičio didinimui“ , – apie artimiausius ryšio bendrovės planus sako „Tele2“ atstovas spaudai Andrius Baranauskas. Telefonai, palaikantys „VoLTE“: „Huawei P10“, „Huawei P10 Lite“, „Huawei Mate 10 Pro“, „Huawei Mate 10 Lite“ „Samsung Galaxy Note 8“, „Samsung Galaxy S8“, „Samsung Galaxy S8+“, „Samsung Galaxy A3 (2017)“, „Samsung Galaxy A5 (2017)“, „Samsung J3 (2017)“, „Samsung Galaxy S7“, „Samsung Galaxy S7 Edge“, „Samsung J5“, „Samsung J7“, „Sony Xperia XZ Premium“.