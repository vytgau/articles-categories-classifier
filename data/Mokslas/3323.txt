Dvi iš jų – kenksminga spinduliuotė ir atmosferos trūkumas, galėtų būti išspręstos sukuriant dirbtinį magnetinį lauką. Tokią radikalią idėją iškėlė keli mokslininkai NASA konferencijoje apie kosmoso kolonizavimą iki 2050 metų. Jų teigimu, Saulės-Marso sistemos L1 taške, esančiame apie 320 Marso spindulių atstumu nuo planetos Saulės link, patalpintas skydas-dipolis sukurtų magnetosferą, kuri laikytų Marsą nuolatos pridengtą nuo pražūtingų Saulės spindulių. Taip pat be Saulės vėjo nenyktų Marso atmosfera, o laikui bėgant ji gal pasipildytų arba galėtume ją kažkiek pripildyti patys. Daugėja įrodymų apie vandenį Kadaise Marso paviršiuje buvo daug vandens. Dar vienas to įrodymas – didžiausio upių baseino nuotraukos. Dėmesys čia atkreiptinas į Worcester (Vusterio) kraterį – 25 km skersmens įdubą, atsiradusią bent prieš 3,6 milijardo metų. Prieš 3,6-3,4 milijardo metų šis regionas buvo didžiulės upės delta. Worcester kraterio išvaizda dėl vandens sukeltos erozijos smarkiai pasikeitė. Priekinėje, į srautą nukreiptoje, pusėje praktiškai neliko kraterio išsviestos medžiagos šlaitų; jie išliko tik pasroviui. Tokie vaizdai padeda nustatyti, kiek to vandens buvo ir kaip sparčiai jis tekėjo. 