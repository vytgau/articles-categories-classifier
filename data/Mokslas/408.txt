Šie batai skirti susikalbėti. Tiksliau, siųsti ir gauti trumpus pranešimus, kai šito neįmanoma padaryti įprastomis, rankomis valdomomis priemonėmis. Išmanieji batai – tai Morzės abėcėlės įkvėptas sumanymas. Batų kūrėjai tikisi, kad jie padės užtikrinti atokiose arba triukšmingose vietose, pavyzdžiui, naftos platformose, dirbančių asmenų saugumą. Kojos pirštu paliečiant bato priekyje sumontuotą jutiklį, sugeneruojami taškeliai ir brūkšneliai, kurie vėliau konvertuojami į konkrečius, iš anksto numatytus pranešimus. Batuose numatyta ir kitų saugos funkcijų. Savininkui susižeidus jie gali išsiųsti nelaimės signalą. Įmontuoti jutikliai identifikuoja kritimo ir elektros smūgio atvejus, o tada skubiai išsiunčia įspėjimus netoliese dirbantiems kolegoms. Išmaniųjų batų kūrėjai savo sprendimą ketina dar labiau patobulinti ir išmėginti įvairių pramonės šakų įmonėse.