Bendrovė nurodė, kad ši paslauga skirta verslo skambučių valdymui. „Tele2“ verslo plėtros vadovas Deividas Praspaliauskas sako, kad ši paslauga – naujovė ne tik Lietuvoje. Paslaugos esmė – vartotojui paslauga siūloma už mėnesinį fiksuotą mokestį ir ši paslauga yra konkurentas IP stotelės paslaugai. „Pardavėjas gali būti kur nori, miške, administratorė nukreips ir jis galės aptarnauti klientus“, - sakė D. Praspaliauskas. Pasak jo, sumanymas kilo dėl to, kad žmonės biuruose „vis dar yra pririšti prie linijos“, nors įmonėms svarbu priimti skambučius visą laiką, o ne fiksuotoje darbo vietoje. „Tele2“ šią paslaugą naudoja savo biure, pardavimų skyriuje, ji buvo testuojama metus. Bendrovė, naudodama šią paslaugą, nukreipia klientų skambučius, jei jie skambina jau užimtam specialistui, taip pat, jei žmogus nebuvo aptarnautas, matyti, į kokius skambučius nebuvo atsakyta, į kokius perskambinta ir t.t. Naujovės nereikalauja papildomų investicijų į specializuotą įrangą, papildomus telefonus, tinklo plėtrą, infrastruktūrą, nereikia papildomų specialistų šiai paslaugai paleisti. Darbuotojai, priklausomai nuo to, kokius mobilius telefonus naudoja, arba gali papildomai instaliuoti į savo telefonus papildomą programėlę, tačiau tai nėra būtina. Paslauga teikiama tinkle, tai reiškia, kad numeriams suteikiamos tam tikros funkcijos, tinkle, jei tokia paslauga pasirenkama, įrašomi ir pokalbiai. Skelbiama, kad su mobiliąja stotele klientai gaus šias paslaugas: Skambučių sujungimą, Grupinius skambučius, Skambučių perėmimą, Prieinamumo valdymą, Balso paštą, Numerio pakeitimą, Interaktyvųjų atsakiklį (IVR), Darbo laiko kontrolę, Pokalbių statistiką ir ataskaitas bei Pokalbių įrašus. „Tele2“ verslo klientai galės pasirinkti iš dviejų mokėjimo planų: „Mobili stotelė“, kuri kainuos 7,5 EUR. ir „Mobili stotelė PRO“, kurios kaina – 8,9 EUR. Pagrindinis skirtumas – pokalbius įrašyti leidžianti funkcija. „Tele2“ skaičiuoja, kad Lietuvoje yra veikia apie 90 tūkst. įmonių, kurių 5-20 proc. gali naudotis panašiomis telefonijos paslaugomis. Į šiuos klientus bendrovė ir orientuosis. Pagrindiniu šios paslaugos konkurentu bus tos telekomunikacijų įmonės, kurios dirba su fiksuotu ryšiu, pavyzdžiui, „Telia“. „Mes manome kad konkurentų pasiūlyta paslauga yra ta pati PBX (angl. Private Branch Exchange, liet. Telefonų stotelės paslauga) paslauga, prie kurios paprasčiausiai pridėti mokėjimo planai, - išplatintame „Telia“ komentare dėsto bendrovės atstovas spaudai Audrius Stasiulaitis. - Tokie skambučių valdymo funkcionalumai yra seniai teikiami Skandinavijos šalyse. Lietuvos rinkoje mobilieji PBX sprendimų rinka tik formuojasi, tačiau kol kas didžioji dalis klientų renkasi fiksuoto ryšio pagrindu veikiančius skambučių valdymo sprendimus.“ „Telia“ nėra vienintelė, kuri teikė fiksuoto ir mobiliojo ryšio skambučių valdymo sprendimus rinkoje, bet bendrovė skelbia turinti 30 tūkstančių VIP PBX numerių. Įmonė skelbia, kad jos paslaugos kaina prasideda nuo 5,79 euro ir priklauso nuo kliento poreikių ir numerių kiekio. 