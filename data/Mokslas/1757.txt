„iPhone X“ – pirmasis „Apple“ žaidimas su OLED technologija. Taigi, ištikimiausi šio prekinio ženklo fanatikai galės įsitikinti OLED privalumais. Galima būtų pajuokauti, kad „Apple“ į traukinį tikrai nesuskubo – „Samsung“ OLED ekranus naudoja jau daugiau nei 7 metus. Visgi, kad ir kaip ten bebūtų, OLED technologija turi keletą esminių pranašumų prieš senuosius LCD ekranus. OLED – tai organinių šviesos diodų technologija ekranams. OLED ekranuose kiekvienas taškas yra šviečiantis, priešingai nei LCD, kuriems reikia apšvietimo iš kitos ekrano pusės. Taip sukuriamas labai ryškus, ryškiaspalvis vaizdas ir praktiškai tobula juoda spalva. OLED pasiekia didžiulį kontrastą tarp šviesiausios ir tamsiausios spalvos, nes pikseliai gali būti įžiebiami didžiausiu galingumu arba apskritai išjungiami. Rezultatas – gražios, tikroviškos nuotraukos, akiai malonios, natūralios spalvos ir supaprastinta telefono gamyba. OLED ekranai taip pat yra plonesni, nes jų nereikia apšviesti iš kitos pusės. Tiesa, ir LCD technologija nestovėjo vietoje ir kai kurie patobulinimai ją priartino prie geriausių OLED pavyzdžių. HDR technologija, platesnis spalvų spektras, ryškesnis apšvietimas – visa tai lėmė, kad retai kas skųsdavosi „iPhone“ ekranu. Kita vertus, ir OLED turi keletą riebių minusų. Visų pirma, OLED ekranuose lengviau išdega dažniausiai rodomi simboliai. Tai yra, jei laikrodis ar koks nors mygtukas visuomet bus toje pačioje vietoje, galiausiai ekrane šio simbolio siluetą matysite nuolat, net kai to nenorėsite. Taip pat ilgainiui OLED ekrane gali pradėti lietis spalvos, tačiau abi šios problemos matomos ir įprastuose LCD ekranuose ir gali būti išvengtos. Galiausiai, OLED ekranai yra brangesni. OLED naudoja ne tik išmanieji telefonai, bet ir laikrodžiai bei apyrankės. Tikriausiai pastebėjote, kad kai kurie išmanieji laikrodžiai su nespalvotais ekranais labai didžiuojasi savo OLED ekranais. Kodėl? Todėl, kad OLED technologija tiesiog yra neaplenkiama, kuomet reikia rodyti juodą spalvą. Visiškai juodas ekranas su baltais simboliais ant riešo atrodo kur kas geriau, nesimato jo ribų, o dizaineriai gali kur kas lengviau paslėpti nemalonias siūles tarp ekrano ir korpuso. OLED ekranai taip pat yra plonesni ir lengvesni, kas labai svarbu nešiojamai elektronikai.