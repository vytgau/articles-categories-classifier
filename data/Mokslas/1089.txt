Šiemet iš dalies pasitvirtino dvi iš mažai tikėtinų prognozių: bitkoinas ir Meksikos pesas gerokai pabrango. Peso kurso kilimas vis dėlto atsiliko nuo tempo, kuris buvo prognozuotas 2016 metų gruodį, tačiau kriptovaliutos kurso augimo sparta pranoko pačius drąsiausius lūkesčius. Bitkoino ir kitų kriptovaliutų kursų šuolis tapo vienu reikšmingiausių pastarųjų metų įvykių finansų rinkose. Prognozuojama, kad bitkoino kursas didžiąją 2018 metų dalį toliau sparčiai kils, tačiau Rusijos ir Kinijos veiksmai galiausiai išprovokuos jo kritimą. „Saxo Bank“ makrostratego Kay Van-Peterseno nuomone, 2018 metais bitkoino kursas pakils iki 60 tūkst. JAV dolerių, o šios kriptovaliutos rinkos kapitalizacija viršys 1 trln. JAV dolerių, nes prekybos bitkoino ateities sandoriais pradžia 2017 metų gruodį paskatins investuotojų susidomėjimą, kadangi investuotojai jaučiasi saugesni prekiaudami ateities sandoriais, o ne investuodami savo lėšas kriptovaliutų biržose. Tačiau Rusija ir Kinija gali greitai pasitraukti iš žaidimo ir net uždrausti nesankcionuotas kriptovaliutas vidaus rinkoje. Rusija oficialiai imsis kriptovaliutų „kasimo“, kad galėtų daryti poveikį protokolų kūrimui ir nukreipti dėmesį nuo bitkoino bei išlaikyti kapitalą šalyje. O Kinija sukurs valstybinę kriptovaliutą, uždraus kito skaitmeninio turto kasimą šalies teritorijoje ir tvirta ranka valdys naują rinką. Danijos investicinis bankas „Saxo Bank“ prognozuoja, kad po įspūdingo šuolio 2018 metais bitkoino kursas 2019 metais sparčiai kris, kol pasieks bazinę 1 tūkst. JAV dolerių savikainą.