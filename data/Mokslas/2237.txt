„Apple“ teigia, kad netoli sienos su Vokietija esančiame Obenro miestelyje įsikursiantis duomenų centras veikti pradės antrąjį 2019 m. ketvirtį. „Mes džiaugiamės galimybe plėsti savo duomenų centro operacijas Danijoje bei investicijomis į švarią energiją“, – elektroniniu paštu „Reuters“ teigė „Apple“ operacijų Skandinavijos regione vadovas Erikas Stannow. „Planuojamas centras Obenro mieste, kaip ir visi mūsų duomenų centrai, nuo pat pirmos dienos 100 proc. naudos švarią energiją“, – sakė jis. Netoli Viborgo miesto statomas pirmasis „Apple“ duomenų centras Danijoje savo darbą turėtų pradėti vėliau šiais metais. Vėjo energetikos lydere laikoma Danija turi gausias vėjo bei biomasės energijos atsargas. „Danijos energetinės sistemos patikimumas yra viena pagrindinių priežasčių, dėl kurių savo duomenų centrus kuriame būtent ten“, – pažymėjo E. Stannow.