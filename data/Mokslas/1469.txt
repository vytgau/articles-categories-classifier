„Visaginas – tai pats jauniausias miestas Lietuvoje ir, kaip žinia, jis buvo pastatytas Ignalinos atominės elektrinės darbuotojams bei jų šeimoms. Po atominės elektrinės uždarymo, Visaginas atsidūrė tikrai nepavydėtinoje situacijoje, prisitaikyti gyventi be pagrindinio miesto ir viso regiono ekonominio objekto yra gana sudėtinga“, – pasakojo Jevgenijus. Pasak Jevgenijaus, reikia kuo skubiau veikti ir išnaudoti tokių probleminių teritorijų potencialą, nes ilgainiui regiono socialiniai ir ekonominiai skirtumai tik gilės. „Konferencijoje „IT Business & Trade Summit“ užsienio svečiams ir investuotojams pristatėme idėją vietoje Ignalinos atominės elektrinės statyti duomenų centrą, kuris galėtų būti darbo vietų šaltiniu Visagino miestui ir regionui. Lietuvos padėtis duomenų centro statyboms yra daugiau nei palanki: patogi lokacija, esanti tarp rytų ir vakarų, puikus interneto ryšys ir klimatas, patikimas elektros energijos tiekimas. Tuo pačiu Ignalinos atominė elektrinė turi išplėtotą infrastruktūrą, kuri, po jos uždarymo, galėtų būti pritaikyta kitam objektui, pavyzdžiui, duomenų centrui“, – savo idėja dalijosi Londono olimpinių žaidynių vicečempionas Jevgenijus Šuklinas. Anot Jevgenijaus, 3 ir 4 elektrinės bloko statyboms buvo suformuotas 212 hektarų sklypas, atitinkantis visus reikalavimus, keliamus duomenų centrui, taip pat iki teritorijos veda išvystytas elektros perdavimo, kelių ir geležinkelių tinklas. Duomenų centro veiklai galėtų būti pritaikomi jau esantys administraciniai, logistikos ir kitų tipų pastatai, o šalia tyvuliuoja didžiausias Lietuvoje Drūkšių ežeras, naudotas atominės elektrinės reaktorių aušinimui, jis taip pat galėtų būti pritaikytas duomenų centrui. „Lietuvoje šiuo metu yra tik 10 duomenų centrų, tad, lyginant su kaimynais, net ir turėdami puikias sąlygas duomenų centrų statybai, stipriai atsiliekame šioje srityje. Ignalinos atominės elektrinės duomenų centras galėtų išryškinti Lietuvos vardą pasauliniame informacinių technologijų žemėlapyje“, – kalbėjo Jevgenijus. Jėgainės infrastruktūros pritaikymo galimybes pastebi ne tik Jevgenijus – technologijų milžinė „Google“ JAV Alabamos valstijoje šiluminės jėgainės teritorijoje šiuo metu vysto 600 milijonų dolerių vertės duomenų centro projektą, jam iš dalies pritaikydama jėgainės infrastruktūrą.