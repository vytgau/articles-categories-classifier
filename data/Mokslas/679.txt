Beveik metus trukusio kruopštaus ir sudėtingo tyrimo metu policijos pareigūnai sugebėjo nustatyti beveik tūkstantį neteisėtų prisijungimų prie svetimų elektroninių paskyrų ir neviešų elektroninių duomenų pakeitimo atvejų. Rezonansą sukėlė aplinkybė, kad šios nusikalstamos veikos, įvykdytos 2016 metų lapkričio – gruodžio mėnesiais, padarytos švietimo sistemos įstaigoje – vienoje Kretingos gimnazijoje. Į šešių mokytojų kompiuterius buvo įdiegta kenkėjiška programinė įranga „Keylogger“, tad perimti mokytojų prisijungimo duomenys ir slaptažodžiai ir daugybę kartų neteisėtai prisijungta prie jų. Iš viso nustatyta 18 gimnazijos auklėtinių, kurie neteisėtai prisijungė prie gimnazijos mokytojų „TAMO“ dienyno paskyrų, tačiau dauguma iš jų buvo apklausti specialiaisiais liudytojais ir atsakomybės išvengė, kadangi tyrimo metu paaiškėjo, kad jungėsi tik iš smalsumo, neturėdami tikslo pažeisti informacinę sistemą. Įtarimai neteisėtais prisijungimais, kenkėjiškos programinės įrangos naudojimu pareikšti dviem gimnazijos auklėtiniams, gimusiems 2000 metais, kurie tiesiogiai dalyvavo rašant kenkėjišką programinį kodą, jį įdiegė, neteisėtai rinko slaptažodžius ir juos platino tarp gimnazijos moksleivių, o vėliau daugybę kartų neteisėtai jungėsi prie informacinės sistemos ir keitė neviešus elektroninius duomenis – pažymius. Šie du nepilnamečiai mokytojų, tėvų ir aplinkinių charakterizuojami tik teigiamai, policijos dėmesio ankščiau sulaukę nebuvo. Byla jų atžvilgiu nutraukta pagal LR BK 93 str. 1d. („Nepilnamečio atleidimas nuo baudžiamosios atsakomybės“). Toks tyrimo užbaigimas galimas, jei nusikalstamą veiką padaręs nepilnametis asmuo atsiprašė nukentėjusiojo, atlygino/pašalino padarytą žalą, pripažino savo kaltę ir gailisi padaręs nusikalstamą veiką (arba yra kitų pagrindų manyti, kad nepilnametis laikysis įstatymų ir nedarys naujų nusikalstamų veikų).