„Valstybėje prasidėjo realūs pokyčiai kibernetinio saugumo srityje, bet tai nereiškia, jog esame saugesni nei prieš pusmetį“, – sako krašto apsaugos viceministras Edvinas Kerza. Pasak viceministro, per pusmetį organizacijos pradėjo sparčiau įgyvendinti kibernetinio saugumo organizacinius ir techninius reikalavimus, Vyriausybė patvirtino ypatingos svarbos informacinių išteklių sąrašą, o Krašto apsaugos ministerija įpusėjo valstybės kibernetinio saugumo ir elektroninės saugos funkcijų bei tarnybų konsolidaciją. Ją baigus už kibernetinį saugumą atsakingos tarnybos pagalbą valstybės institucijoms ir gyventojams teiks vieno langelio principu, nurodo KAM. Vykdomus ir planuojamus pokyčius pristatys E. Kerza, renginyje taip pat dalyvaus krašto apsaugos ministras Raimundas Karoblis, Ryšių reguliavimo tarnybos Tinklų ir informacijos saugumo departamento direktorius Rytis Rainys. Nuo kibernetinių atakų yra nukentėjusios valstybės institucijų informacinės sistemos, žiniasklaidos priemonės. Susirūpinimą dėl kibernetinių išpuolių pastaraisiais mėnesiais didino pasaulyje nuvilniję išpirkų reikalaujantys kompiuterių virusai, tokie kaip „WannaCry“.