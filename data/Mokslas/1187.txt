Iš viso moksleiviai į varžybas vežėsi 8 robotus. Darbo, laiko ir pastangų ruošiantis varžyboms įdėta labai daug. TMC robotistai nuolat dalyvaudavo kitose varžybose Lietuvoje, kad pamatytų savo silpnąsias puses ir galėtų tobulėti. Šie metai moksleiviams varžybose buvo kitokie. „Jautėmės kitaip, ruošėmės kitaip ir iššūkius kėlėm visai kitokius“, – mintimis dalijosi TMC vadovė Rugilė Draugelytė – Riaubienė. Į varžybas Estijoje vyko 6 robotistai: Matas Matula, Tomas Armalis, Skaistė Kairytė, Vasarė Pilkaitė, Povilas Urbonavičius ir Kornelijus Petronis. Moksleiviai dalyvavo keturiose robotų varžybų rungtyse: „Folkrace“, „Mini sumo“, „iRobot sumo“ ir „City passing“. Moksleiviai pademonstravo puikius rezultatus. „Labai džiaugiamės, kad besivaržydami su Europos geriausiais galim būti pačiame viršuje ir dar nesukaupę milžiniškos patirties bagažo jau dabar demonstruojame gerus rezultatus“, – teigė R. Draugelytė–Riaubienė. Jau patyręs robotistas Kornelijus Petronis užėmė penktą vietą iš 150 dalyvių visoje Europoje „Folkrace“. Puikius rezultatus moksleiviai pademonstravo ir „iRobot sumo“ rungtyje. K. Petronis užėmė trečiąją vietą, o P. Urbonavičius iškovojo ketvirtąją vietą.  Šiais metais TMC moksleiviai „Robotex 2017“ varžybose dalyvauja jau antrą kartą. Praėjusiais metais šiose varžybose Valdymo technologijų magistrantūros studentas Giedrius Liaučys rungtyje su „3 kg Sumo“ robotukais laimėjo 3-ią vietą ir iškovojo kelialapį į varžybas Japonijoje. Geriausius rezultatus pelnė du iš siurblių sukonstruoti robotukai, dalyvavę „iRobot Sumo“ rungtyse. „Fighter3000“, kurio autorius šeštokas Tomas Armalis užėmė 4 vietą, o „TMCbot3“ sukonstravęs dešimtokas Kornelijus Petronis – antrąją. Artimiausiu metu moksleiviai vėl ruošiasi dalyvauti varžybose, kuriose sieks dar geresnių rezultatų.