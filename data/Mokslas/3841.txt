Aronas Andersonas sakosi šį žygdarbį užbaigęs trečiadienį, po 21 dieną trukusios kelionės, kurią atliko ant slidžių pritvirtintu neįgaliojo vežimėliu. Ketvirtadienį Švedijos visuomeniniam radijui jis sakė, kad 640 kilometrų atstumą teko įveikti spaudžiant vidutiniškai 30 laipsnių šalčiui. Kalbėdamas iš Pietų ašigalio, A. Andersonas sakė, kad šliuožti sniegu buvo labai sunku ir kad dabar jis negalėjo sulaukti, kol gaus tikro maisto, nes liofilizuoti produktai jam jau įgriso. Jis teigė, kad šios ekspedicijos metu pavyko surinkti penkis milijonus kronų (538 tūkst. JAV dolerių) aukų, kurios bus skirtos padėti vėžiu sergantiems Švedijos vaikams. Savo interneto svetainėje A. Andersonas paaiškino, kad būdamas vos septynerių susirgo apatinės nugaros srities vėžiu ir nuo to laiko yra prikaustytas prie neįgaliojo vežimėlio.