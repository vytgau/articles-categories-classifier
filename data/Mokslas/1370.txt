Kinija kuria savo kosminės stoties planus, plečia palydovų tinklą, kreipia žvilgsnį į Mėnulį ir toliau, tačiau tam reikia atpiginti keliones į Žemės orbitą. Kinijos kosmoso agentūra giriasi, kad jos sprendimas geresnis nei paties Elono Musko. Kalbame, žinoma, apie „SpaceX“ daugkartinio naudojimo raketas. Kompanijos vadovas Elonas Muskas kadaise nusprendė atpiginti krovinių ir žmonių gabenimą į Žemės orbitą, o dabar šie planai jau yra virtę vertikaliai nusileidžiančia raketa. Tai, kad raketą galima naudoti kelis kartus, labai atpigina visą procesą, nors „SpaceX Falcon“ leidžia antrą kartą panaudoti tik dalį raketos. Čia Kinija ir ruošiasi aplenkti JAV. Kinijos kosmoso agentūros planas – jau 2020 metais turėti kosminį lėktuvą. Nors skamba neįtikėtinai, šalies inžinieriai šia kryptimi dirba daugiau nei dešimtmetį, o pati kosminio lėktuvo idėja tikrai nėra kažkokia neįmanoma. Kinijos erdvėlaivis pakiltų nuo įprasto ilgo pakilimo tako naudodamas reaktyvinius variklius ir skristų į vis didesnį aukštį, kur įjungtų savo raketinius variklius. Jais užbaigtų savo kelionę į orbitą. Pirma ir antra raketų pakopos yra suderintos, todėl jas abi bus galima panaudoti dar kartą. Kinija teigia, kad naujasis erdvėlaivis į orbitą galės kilti bent 20 kartų. Tokia sistema duri galybę privalumų. Visų pirma, ji pigesnė nei daugelis raketų ir gali gabenti pakankamai didelį krovinį. Antra, nesėkmingo paleidimo atveju kosminis lėktuvas turi daugiau galimybių sugrįžti į žemę. Tikriausiai esate matę vaizdų kas nutinka raketoms, kai jos patiria gedimą pakilusios ne taip aukštai virš žemės. Kinijos kosminis lėktuvas galėtų parskristi naudodamas reaktyvinius variklius, jei raketų paleidimas būtų nesėkmingas, ir net kurį laiką sklęsti. Kosminis lėktuvas ir leisis ant įprasto pakilimo tako. Tai yra kur kas saugiau nei vertikalus nusileidimas, kurį naudoja „SpaceX“ erdvėlaiviai. Dar daugiau – kiniški kosminiai lėktuvai galės kilti greičiau po nusileidimo. „SpaceX“ geba išsaugoti tik raketos dalį – tai vis tiek revoliuciją keliantis pasiekimas, tačiau ne toks pigus, koks būtų tokio kosminio lėktuvo sukūrimas. Galiausiai, Kinija pagalvojo ir apie jus. Na, galbūt ne visai jus, bet apie turtingus nuotykių mėgėjus tai tikrai – toks kosminis lėktuvas galės į orbitą kelti ir turistus. Tai – papildomas pajamų šaltinis ir įrankis šalies prestižui kelti. Darbas prie šio projekto prasideda iš karto, tikimasi, kad lėktuvas kils į darbą jau 2020 metais.