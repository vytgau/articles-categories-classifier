Išankstinio apmokėjimo paslaugos „Ežys“ tinklalapis pradėjo veikti, tačiau SMS siuntimo paslauga buvo sutrikusi kiek ilgiau. Dabar ši paslauga veikia daliai abonentų. „Antradienį ryte buvo sutrikusi „Telia“ SMS išsiuntimo platformos veikla, bet dabar jos veikla jau yra atstatyta“, - DELFI kalbėjo bendrovės atstovas spaudai Audrius Stasiulaitis. Iš dalies dėl to neveikė ir „Ežio“ tinklapis. Jis patikino, kad dabar paslauga veikia be sutrikimų. Rugsėjį ir spalį pastebimi ir mobiliojo parašo veiklos sutrikimai. Registrų centro atstovė spaudai Kristina Petrošienė DELFI komentavo, kad Registrų centro sistemoje nepastebėta sutrikimų, bet mobiliusis parašas veikė su trikdžiais. „Dėl ryte pasireiškusių sutrikimų, susijusių su bendrovės „Telia“ SMS centro paslaugų veikimu, šiandien nuo pat ryto pastebimas ir „Telia“ mobiliojo parašo neveikimas. Kitų operatorių mobilaus parašo paslaugos, Registrų centro žiniomis, veikia sėkmingai", - rašoma komentare. Prieš 13 val. paskelbta, kad mobilusis parašas ėmė veikti. SMS išsiuntimo platformos veikla sutriko dėl serverio klaidos. „Atsiprašome klientų dėl patirtų nesklandumų“, - sakė A. Stasiulaitis.