Keitykla „Youbit“ teigia atakos metu antradienį praradusi 17 proc. viso savo turto. Vos prieš aštuonis mėnesius ta pati keitykla patyrė kitą programišių išpuolį. Jo metu iš „Youbit“ buvo pavogta beveik 4 tūkst. bitkoinų, kurių vertė tuomet siekė maždaug 5,5 mlrd. vonų (5 mln. dolerių), o keitykla tuomet prarado 40 proc. viso turto. Dėl šios atakos apkaltinta buvo Šiaurės Korėja. „Nutrauksime visą prekybą, imsimės bankroto procedūros“, - teigiama „Youbit“ pranešime. Visų keityklos klientų turtas bus nukainotas 25 proc., teigia „Youbit“ ir užtikrina, kad keitykla darys viską, įskaitant likusio kompanijos turto pardavimą, kad investuotojų praradimai būtų kaip įmanoma mažesni. Tai yra pirmas kartas, kai Pietų Korėjoje bankrutuoja kriptovaliutų keitykla. Virtualiosios valiutos šalyje sulaukė didelio pasisekimo - Pietų Korėjoje sudaroma apie 20 proc. visų pasaulio sandorių bitkoinais. Tačiau nerimas dėl potencialaus kriptovaliutų burbulo Seule privertė veiksmų imtis šalies rinkų reguliuotojus, kurie uždraudė Pietų Korėjos finansinėms institucijoms atlikti sandorius virtualiomis valiutomis.