Ši operacija yra jau ketvirtasis paleidimas, Virdžinijoje įsikūrusiai ryšių bendrovei „Iridium“ vykdant 3 mlrd. dolerių (2,53 mlrd. eurų) vertės mobiliojo, antžeminio ir interneto ryšio modernizacijos programą. Raketa, kurios pirmoji pakopa šių metų birželį jau buvo panaudota per ankstesnį „Iridium“ palydovų iškėlimą, nušvietė nakties padangę, 17 val. 27 min. vietos (šeštadienį 3 val. 27 min. Lietuvos) laiku, jau po saulėlydžio startavusi iš Vandenbergo karinių oro pajėgų bazės Kalifornijoje. Po penktadienio starto, pavadinto operacija „Iridium 4“, naujai iškeltų šios bendrovės palydovų skaičius padidėjo iki 40. Planuojama, kad per bendrovės projektą „Iridium NEXT“ į orbitą bus paleista iš viso 81 palydovas; 75 iš jų iškels „SpaceX“. „Iridium NEXT“ pakeis didžiausią pasaulyje komercinių palydovų tinklą, (sudarytą) iš žemosiose orbitose aplink Žemę skriejančių palydovų, per vieną didžiausių visų laikų „techninių atnaujinimų“, – sakoma bendrovės pranešime. Kai kurie iš šių palydovų skirti nuolat stebėti laivų ir lėktuvų buvimo vietą. Šįkart „SpaceX“ nemėgino po starto sklandžiai nutupdyti „Falcon“ pirmosios pakopos, kaip jau yra tapę įprasta.