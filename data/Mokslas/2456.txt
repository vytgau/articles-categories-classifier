Amerikiečių orlaivių gamintojas „Sikorsky", kartu su kompanija „Lockheed Martin" ėmėsi naujo sraigtasparnio gamybos, kurį pavadino „S-97 Raider". Skirtingai nuo įprastinių sraigtasparnių, kurių fiuzeliažo gale įrengtas rotorius, S-97 stabilizavimui naudoja du priešpriešiais besisukančius sraigtus. Gale esantis sraigtas naudojamas ne stabilizavimui bet greitėjimui ir orlaiviui leidžia pasiekti daugiau kaip 440 km/h greitį. Tai maždaug dvigubai didesnis greitis, nei pasiekia vidutinis įprastos konstrukcijos sraigtasparnis ir prilygsta daugeliui nereaktyvinių sparnuotų lėktuvų greičiui. Nors sraigtasparnio prototipas pirmą kartą ore išbandytas dar prieš porą metų, orlaivis iki dabar vis dar tobulinamas. Remiantis pirminiais duomenimis, orlaivio eksploatacija nebus pigi. Viena skrydžio valanda kainuos maždaug 1400 dolerių (1 242 eurai). Kita vertus, sraigtasparniai visada būna mažiau ekonomiški, nei sparnuoti lėktuvai, todėl skrydžio kaina neturėtų stebinti. Paties sraigtasparnio kaina turėtų siekti apie 15 milijonų dolerių (13,3 mln. eurų). Šis orlaivis kuriamas pirmiausia kariniams tikslams ir bus ginkluotas kulkosvaidžiu bei raketomis, tačiau netrukus po jo oficialaus išleidimo į rinką, turėtų pasirodyti ir civilinės šio sraigtasparnio versijos. Prognozuojama, kad dėl daug tobulesnių skrydžio charakteristikų, šios konstrukcijos sraigtasparniai nukonkuruos tradicinius sraigtasparnius ir ilgainiui išstums juos iš rinkos.