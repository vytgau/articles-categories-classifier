Pranešime žiniasklaidai rašoma, kad klientai, naujuosius „iPhone 7“ užsisakę „Bitės“ internetinėje parduotuvėje ir atlikę apmokėjimą iki 15 val., išmanųjį įrenginį gaus jau kitą darbo dieną bet kuriuo adresu Lietuvoje. „Kiekvieną kartą naujieji „iPhone“ išmanieji telefonai sulaukia itin didelio dėmesio ir Lietuvoje. Iškart po jų pristatymo klientai pradeda domėtis, kada juos galės įsigyti. Siekiame patenkinti mūsų klientų poreikius, todėl pažadą tęsiame ir pirmieji tarp šalies mobiliojo ryšio operatorių pradedame prekiauti naujaisiais „iPhone 7“, – sako Aurimas Kapočius, bendrovės „Bitė Lietuva“ išmaniųjų įrenginių verslo plėtros vadovas. Antradienį „iPhone 7“ bus pradėta prekiauti ir „Bitės“ salone Vilniuje (Žemaitės g. 15). Po kelių dienų prekyba šiais „Apple“ įrenginiais bus pradėta ir visuose kituose didžiuosiuose bendrovės salonuose visoje Lietuvoje. Pasak A. Kapočiaus, „Bitės“ klientai nuo šiandien galės rinktis 32 GB ir 128 GB „iPhone 7“ modelius. Jų kaina atitinkamai siekia 779 Eur ir 889 Eur, o spalvų gama – juoda (Black), auksinė (Gold), sidabrinė (Silver) ir rausvojo aukso (Rose Gold). Vėliau spalvų pasirinkimas dar didės. Naujieji „iPhone 7“ išsiskiria atsparumu vandeniui, nauju „Home“ mygtuku, itin aukštos kokybės kamera su optiniu vaizdo stabilizatoriumi, aukštesnės kokybės ekranu bei didesniu galingumu. Oficialus „Apple” partneris yra „Tele2“. Išankstinę registraciją įsigyti „iPhone 7” bendrovė pradėjo rugsėjo 9 dieną. A. Baranauskas patvirtino, kad prekybą ji pradės rugsėjo 23-ąją. 