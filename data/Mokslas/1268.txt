DELFI primena, kad ieškovas Lietuvos autorių teisių gynimo asociacija (LATGA) teismo prašė įpareigoti ryšio tiekėjus panaikinti vartotojų prieigą prie interneto svetainės linkomanija.net. Iš šio tinklapio interneto vartotojai gali atsisiųsti „torrent“ failus, kurie leidžia tarpusavyje dalintis įvairaus pobūdžio informacija, pavyzdžiui, muzika, filmais, kompiuterio programomis ir t.t. Atsakovai byloje yra „Bitė Lietuva“, „Telecentras“, „Init“, „Cgates“, „Balticum TV“, „Splius“, „Penkių kontinentų komunikacijų centras“ ir „Telia Lietuva“. Vilniaus apygardos teismo nutartyje nurodoma, kad ryšio tiekėjai turi: „Savo pačių pasirinktomis techninėmis priemonėmis ir ieškovo asociacijos LATGA sąskaita savo paslaugų gavėjams uždrausti pasiekti interneto svetainės linkomanija.net svetainėje sukurtą ir veikiančią dalijimosi rinkmenomis internete platformą, uždraudžiant savo paslaugų gavėjams prieigą prie interneto svetainės linkomanija.net atsakovų valdomuose tinkluose“. Teismas taip pat LATGA priteisė 8811,17 euro bylinėjimosi išlaidas. Lapkričio 20 dieną priimta nutartis gali būti skundžiama apeliacine tvarka per 30 dienų. DELFI anksčiau rašė, kad spalio 10 dienos posėdyje LATGA atstovaujantis advokatas Andrius Iškauskas teigė, jog autorių kūriniai linkomanija.net talpinami be jų sutikimo, o tai pažeidžia jų teises į intelektinę nuosavybę. Tuo metu „Telia Lietuva” advokatas Vytautas Mizaras dėstė, kad LATGA atstovauja tik nedidelei Lietuvos autorių ir dar mažesnei užsienio autorių daliai. Jis taip pat nurodė, kad „Telia" teikia neutralias technines ryšio paslaugas, o siūlomas draudimas yra neproporcingas. Pasiryžę eiti iki galo A. Išskauskas pirmadienį po posėdžio sakė, kad sveikina tokį teismo sprendimą. „Manome, kad teismas teisingai įvertino faktines aplinkybes, pasirėmė užsienio šalių teisiniais principais, Europos Teisingumo Teismo praktika ir priėmė teisingą sprendimą“, – po posėdžio sakė A. Iškauskas. Jis taip pat paaiškino, kad sprendimas dar nėra įsiteisėjęs, o atsakovai per 30 dienų dar gali jį apskųsti. Jei taip ir bus, bylą nagrinės apeliacinis teismas, todėl konkreti data, nuo kurios „Linkomanija“ turėtų būti blokuojama dar neaiški. LATGA advokatas taip pat neatmetė galimybės, kad byla gali pasiekti ir Lietuvos Aukščiausiąjį Teismą. „Jeigu mums reikės ginti savo teises, manau svarstysime ir šią galimybę“, – sakė jis.