Tai tiksli prakartėlės, stovinčios Vilniaus Katedros aikštėje, kopija, sumažinta tūkstančius kartų. Ją Vilniaus miesto turizmo ir verslo plėtros agentūra „Go Vilnius“ pateikė Gineso rekordo registracijai, o vilniečiai ir miesto svečiai šią unikalią prakartėlę greitu metu galės pamatyti Vilniaus miesto savivaldybėje, rašoma pranešime spaudai. „Vilniaus mokslininkų pasiekimai vėl stebina pasaulį. Šis projektas tik dar kartą įrodo, kad turime daugybę talentų Vilniuje, geriau nei bet kas kitas pristatančių mūsų miestą, kaip ateities aukštųjų technologijų centrą “, – džiaugėsi Vilnius meras Remigijus Šimašius. Nano-prakartėlės gamyba truko tris mėnesius. VGTU studentai ir mokslininkai kartu su įmonių atstovais jungė tris technologinius procesus: 3D skenavimo, 3D modeliavimo ir 3D lazerinio nano spausdinimo. Galiausiai Vilniaus Katedros aikštėje stovinti prakartėlė buvo sumažinta 10 000 kartų ir sutalpinta į žmogaus ląstelės dydžio plotą. Iš viso pagamintos penkios nano-prakartėlės kopijos. Vieną iš penkių nano-prakartėlių Prezidentė Dalia Grybauskaitė įteiks Popiežiui Pranciškui. Antroji prakartėlė liks Lietuvos Respublikos prezidentūroje Vilniuje, trečioji – Vilniaus arkivyskupijos kurijai. Kitos nano-prakartėlės kopijos bus eksponuojamos Vilniaus Gedimino technikos universiteto kūrybiškumo ir inovacijų centre „LinkMenų fabrikas“ ir Vilniaus miesto savivaldybėje. „Ši nano-prakartėlė yra geras bendradarbiavimo pavyzdys, kai mokslo centrai, valstybės ir savivaldos agentūros bei privačios kompanijos gali susitelkti dėl bendro tikslo – Vilniaus miesto garsinimo ir konkurencingumo stiprinimo“, – teigia „Go Vilnius“ vadovė Inga Romanovskienė.  Lietuva yra viena lazerių technologijų lyderių pasaulyje. Neeilinis mažiausios pasaulyje prakartėlės projektas skleidžia žinią apie Lietuvos mokslininkų bei aukštųjų technologijų rinkos galimybes ir pasiekimus bei darnią Vilniaus miesto akademinę ir kultūrinę dvasią.  Projekto organizaciniai partneriai – Vilniaus arkivyskupijos kurija, „Go Vilnius“, „Investuok Lietuvoje“.