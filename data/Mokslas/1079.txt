Tiesiog kosminis bitkoino brangimas daugeliui ekonomistų ir finansų profesionalų primena iracionalią investuotojų maniją, labai panašią į internetinių bendrovių burbulą praėjusio amžiaus dešimtajame dešimtmetyje. Galiausiai šių kompanijų akcijų kursai krito. „Mes tai stebėjome dešimtajame dešimtmetyje, – sakė „Ritholtz Wealth Management“ valdybos pirmininkas ir generalinis investicijų direktorius Barry Ritholtzas. – Ar šie dalykai atrodo panašūs? Ar tai kažkas unikalaus, kas viską pakeis?“ Kaip ir daugelis finansų sektoriaus atstovų, B. Ritholtzas mano, kad bitkoino burbulas sprogs. Vienintelis klausimas yra kada. „Kai kurie žmonės mano, kad dabar yra dar tik pradžia. Tačiau kiti mano, kad jau vėlu. Tai netrukus sužinosime“, – sako jis. Du Nobelio ekonomikos premijų laureatai Robertas Shilleris ir Josephas Stiglitzas, kurie taip pat yra matę spekuliacinių manijų, neseniai taip pat pavadino bitkoiną burbulu. Pastarasis net pareiškę manąs, kad bitkoinai turi būti uždrausti. O banko „JPMorgan Chase“ vadovas Jamie Dimonas yra pareiškęs, kad prekyba bitkoinais yra „sukčiavimas“, kuris galiausiai „sprogs“. Visgi nepaisant visų perspėjimų, žmonės ir toliau aktyviai investuoja į bitkoinus. B. Ritholtzas mano, kad tai skatina kelių veiksnių kombinacija: tai yra nauja valiuta, jos bus nedaug, nes bus sukurta tik 21 mln. bitkoinų, o ir veikia žmonių psichologija, kad reikia investuoti į tai, kas ir toliau brangs. „Viena ir esminių investavimo taisyklių yra ta, jog reikia investuoti į tai, ką supranti, – pabrėžė B. Ritholtzas. – Jeigu nori spekuliuoti virtualia valiuta ir to nesupranti, gal trumpam tau ir pasiseks, tačiau paprastai tokios spekuliacijos gerai nesibaigia.“