Redakcijai skundęsis Mindaugas tvirtino, kad birželio 15-ąją įsigaliojęs Europos Parlamento ir Tarybos reglamentas dėl tarptinklinio ryšio per viešuosius judriojo ryšio tinklus ne visus operatorius privertė įgyvendinti keliamus reikalavimus užtikrinti tokias pačias tarptinklinio ryšio kainas kaip ir namuose. Mindaugas pridėjo operatoriaus „Tele2“ teikiamos išankstinio apmokėjimo paslaugos „Pildyk“ atsiųstą laišką, kuriame tvirtinama, kad „Pildyk“ minutės ir SMS žinutės galioja tik Lietuvoje. Maža to, naudojantis standartiniu planu užsienyje taikomos priemokos: įeinančio skambučio minutės kaina - 0,0125 Eur/min., išeinančio skambučio minutės kaina - 0,016 Eur/min. Nepasirinkus plano „Standartinis“ ar specialių planų ryšio paslaugos klientams užsienyje išvis nebūtų teikiamos. Vyras tvirtino, kad išnagrinėjo reglamentus ir suprato, kad tokia praktika draudžiama. Jam kilo klausimų ir dėl „Pildyk“ taikomų specialių planų keliaujantiems į užsienį. Visgi viešojoje erdvėje ne sykį buvo atsiradę pranešimų, kad Lietuvos mobiliojo ryšio operatoriams bus taikomos išlygos. Kad jos egzistuoja ir gali būti taikomos, tvirtina ir Ryšių reguliavimo tarnybos (RRT) Tinklų reguliavimo departamento vadovo pavaduotojas Audrius Šniepis. „Reglamentas Europos Sąjungoje nenumato pareigos teikti tarptinklinio ryšio paslaugas. <...> Todėl ir gali būti siūlomi tokie mokėjimo planai, kurie suteikia paslaugas tik namų šalyje. Tuo atveju, jei tarptinklinio ryšio paslaugos teikiamos, galioja aukščiau minėto reglamento reikalavimai“, - tvirtino specialistas. Yra išimčių ir dėl kainodaros. Be sąžiningo naudojimo taisyklių, kad užsienyje mūsų pigesniais planais nebūtų naudojamasi nuolat ir taip piktnaudžiaujama, numatomos sąlygos papildomiems mokesčiams. „Teikėjai, nustatę, kad teikti paslaugas jiems būtų nuostolinga (kai kainos nepadengia tarptinklinio ryšio paslaugos savikainos), gali kreiptis į nacionalinę reguliavimo instituciją (t. y. Ryšių reguliavimo tarnybą) ir prašyti leidimo taikyti papildomus mokesčius nuostoliams padengti“, - sakė RRT atstovas ir pridūrė, kad tokios išimtys numatomos ir minėtoje europinėje direktyvoje. Minėti papildomi „Pildyk“ mokesčiai, anot RRT atstovo, yra leistini - „Tele2" kreipėsi į RRT ir jiems buvo suteikta galimybė taikyti papildomas priemokas.