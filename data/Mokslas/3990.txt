Pranešime žiniasklaidai rašoma, kad bendrovė sustiprino IBM X-Force centrus JAV, Indijoje ir Lenkijoje bei sukūrė elitinį kovos su kibernetiniais nusikaltimais padalinį, kuriame dirbs daugiau nei 100 itin patyrusių specialistų. Kaip rodo praėjusią savaitę paskelbti „Ponemon“ instituto vykdyto tyrimo duomenys, 66 proc. visame pasaulyje apklaustų didžiosiose kompanijose dirbančių kibernetinio saugumo specialistų teigia, kad bendrovės, kuriose jie dirba, nėra pasiruošusios atremti kibernetinių išpuolių arba po jų sėkmingai atkurti kasdienę veiklą. To priežastys – atsako į atakas plano nebuvimas, bei vis sudėtingesni įmonių verslo ir IT procesai. Kartu net 53 proc. apklausos dalyvių prisipažino, kad per pastaruosius dvejus metus bendrovės, kuriose jie dirba, buvo susidūrusios su duomenų nutekėjimu, o 75 proc. sakė, kad dėl žmogiškųjų klaidų jų įmonės IT sistemų saugumui buvo iškilusi grėsmė. Šioje apklausoje dalyvavo daugiau nei 2400 saugumo ir IT specialistų iš viso pasaulio. Tai, kad kibernetinio nusikalstamumo pavojus sparčiai auga, rodo ir IBM X-Force padalinio atliekamas tokių incidentų monitoringas. Aukščiausio lygio IT saugumo incidentų skaičius 2015 m. išaugo 64 proc., o į pirmąją kibernetinių nusikaltėlių taikinių sąrašo vietą iškopė sveikatos apsaugos sistemos bendrovės, parodė kasmet IBM interneto tyrimų ir saugumo grupės X-Force rengiamos ataskaitos duomenys. IBM X-Force padalinys 2015 m. užfiksavo 178 aukščiausio pavojaus lygio duomenų saugumo incidentus. Palyginimui, 2014 m. jų buvo fiksuota 109. Skaičiuojama, kad pernai į kibernetinių nusikaltėlių rankas galėjo pakliūti apie 300 milijonų duomenų įrašų, pradedant vartotojų asmens duomenimis ir baigiant kreditinių kortelių numeriais ar JAV valstybės tarnautojų pirštų antspaudais. Skaičiuojama, kad skaitmeniniai nusikaltėliai 2015 m. pavogė apie 1 mlrd. JAV dolerių. O kol mokslininkai superkompiuterį „maitina“ duomenimis apie visus jau žinomus pavojus, IBM paskelbė subūrusi elitinę komandą X-Force IRIS. Tai daugiau nei 100 geriausių kibernetinio saugumo specialistų būrys, kuriam vadovauja buvusi JAV karinių oro pajėgų kompiuterinių nusikaltimų specialioji agentė Wendi Whitmor. Daugelis X-Force IRIS komandos narių taip pat yra dirbę JAV teisėsaugos bei žvalgybos agentūrose.