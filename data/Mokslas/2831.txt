Šiemet čempionatas išpildė organizatorių lūkesčius – aktyviai dalyvavo ir moksleiviai, ir studentai iš kitų aukštųjų mokyklų. „Sulaukėme dalyvių iš Kauno technologijų kolegijos, Vilniaus universiteto bei Vilniaus kolegijos. Džiaugiamės, jog renginys populiarėja ne tik tarp inžinerinės pakraipos studentų. Kasmet vis labiau tobulėja ir stiprėja moksleivių komandos – šiemet net dvi gimnazistų komandos puošėsi priziniais medaliais“, – sakė VGTU Statybos fakulteto doktorantas, lektorius, vienas iš Lietuvos čempionato „Makaronų tiltai 2017“ organizatorių Arvydas Rimkus. Iš vienuolikos finale dalyvavusių komandų pirmąją vietą iškovojusios, nei vieno iš šešių VGTU „Makaronų tiltų“ čempionatų nepraleidusios VGTU absolventų komandos tiltas atlaikė 244,04 kg apkrovą. Antrą vietą pelnė „Makaronų tiltai 2017“ moksleivių čempionato nugalėtojai, komanda „Marmašeliai“ iš Vievio gimnazijos – jų tiltas atlaikė 231,44 kg. Trečiąja vieta taip pat džiaugėsi moksleiviai iš Vievio gimnazijos – komanda „Living la vida loca“ su 200,94 kg apkrovą atlaikiusiu tiltu.  Pagrindinį prizą – kelialapį į pasaulinį turnyrą „World Championship in Spaghetti Bridge Building 2017“ – pelnė ketvirtoje vietoje likusi VGTU studentų komanda „Špikis“ – jų tiltas šiemet atlaikė 176,44 kg. Teisė gegužės 25 d. vykti į tarptautinį čempionatą Vengrijoje jiems atiteko dėl to, kad tarptautiniame konkurse gali dalyvauti tik studentų komandos. VGTU studentai išsaugojo ir 2016 m. pasiektą Lietuvos rekordą – tąkart jų net 1 kg nesveriantis tiltas iš makaronų atlaikė 307,6 kg apkrovą. Lietuvos čempionato „Makaronų tiltai“ taisyklės paprastos. Kiekviena komanda, sudaryta iš 1–4 narių, pasitelkusi 1 kg makaronų ir klijų turi pastatyti tiltą, išlaikantį kuo didesnę apkrovą. 2011 m. startavęs su keturiomis VGTU Statybos fakulteto studentų komandomis ir 23 kg apkrovą išlaikiusiu stipriausiu tiltu, čempionatas evoliucionavo į du – moksleivių ir visos šalies didįjį čempionatą, kuriame susitinka geriausi tiltų iš makaronų statytojai. Nuo praėjusių metų stipriausia studentų komanda laimi kelialapį į pasaulinį turnyrą World Championship in Spaghetti Bridge Building 2017, kuris šiemet vyks gegužės 25 d. Budapešte, Vengrijoje. Pažiūrėkite, kaip lūžo tiltai: 