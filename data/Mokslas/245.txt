Niekam ne paslaptis, jog „Google Pixel“ išmaniųjų telefonų liniją kasmet sudaro du skirtingi telefonai – vienas jų mažesnis, o kitas – kiek didesnis. Šiandien siūlau pažvelgti į didesnįjį modelį, išleistą praėjusių metų pabaigoje. Tiesa, didžiąją dalį apžvalgos galima taikyti abiem modeliams, nes esminis jų skirtumas – korpuso ir ekrano dydis. „Google Pixel 2 XL“ apžvalga – telefono dizainas Kai „Google“ nusprendė kurti telefonus su savo prekiniu ženklu ir pristatė pirmos kartos „Pixel“ išmaniuosius – dauguma kalbėjo apie šių įrenginių dizainą. Vieniems jis patiko, o kitiems – ne. Ne itin daug pokyčių įvyko ir antros kartos įrenginyje, neskaitant gerokai pasikeitusios priekinės ekrano dalies. Vienareikšmiško įspūdžio nepaliekantis „Google Pixel 2 XL“ priekinėje dalyje turi 6 colių įstrižainės ekraną, tačiau apie jį pašnekėsime kiek vėliau. Tiek ekrano viršuje, tiek apačioje rasime garsiakalbius, o šalia viršutinio ir visus reikiamus jutiklius bei, žinoma, kamerą asmenukėms. Jeigu priekinė dalis kaip ir didelių klausimų nesukelia, tai nugarėlė – be abejonės viena įdomesnių visoje rinkoje. Didžiąją dalį jos sudaro aliuminio lydinys, kurio paviršius pasižymi malonia tekstūra, o viršutinę galinės dalies sritį užima didelis stiklo intarpas. Jeigu bandysite apie šio išmaniojo telefono dizainą susidaryti nuomonę iš internete matomų nuotraukų – negaiškite laiko. Turiu pripažinti, jog prieš įsigyjant „Pixel 2 XL“ modelį buvau sakęs, kad dėl tokio dizaino tikrai nesirinksiu šio išmaniojo, tačiau jau kuris laikas pastarasis įrenginys tapo mano kasdiene komunikacijos priemone. Telefonas tikrai patogiai valdomas viena ranka, o ir rankoje nugula pakankamai tvirtai. Ir nors atrodo, jog viskas telefone išdėliota tinkamai ir yra sunku prie ko nors prisikabinti, bet paaiškinti, kodėl įjungimo mygtukas yra virš garso reguliavimo klavišų – negalėčiau net ir po keleto mėnesių naudojimosi telefonu. Mano nuomone, šis telefonas yra puikiai tinkamas tiems, kurie negali pakęsti nešvarios daugumos kitų flagmanų nugarėlės ir nori pakankamai savotišku dizainu pasižyminčio telefono. „Google Pixel 2 XL“ apžvalga – telefono ekranas Tai, kas įvyko su „Google Pixel 2“ ir „Google Pixel 2 XL“ ekranais – sunkiai paaiškinamas dalykas. Mūsų apžvelgiamas modelis turi 6 colių įstrižainės Quad HD+ raiškos, pOLED technologijos, 18:9 kraštinių santykio matricą. Skamba tikrai puikiai, tačiau ne viskas yra taip puiku kaip norėtųsi. Visų pirma, „Google Pixel 2 XL“ turi pakankamai siaurus ekrano rėmelius – šonuose jie pakankamai maži ir dar kiek užlenkti, o viršuje ir apačioje – labai panašaus dydžio. Tai tikrai nėra išmanusis su ploniausiais ekrano rėmeliais rinkoje, tačiau jie nėra nei per siauri, nei per platūs, todėl naudotis telefonu itin patogu, nes vaizdas ekrane neuždengiamas. „Google Pixel 2 XL“ matricos atkuriamas vaizdas tikrai gražus – puikus kontrastas, spalvų tikslumas bei kiti OLED ekranams būdingi privalumai. Tiesa, nesudėtinga pastebėti ir trūkumus – pakeiskime žiūrėjimo kampą ir žvitresnė akis tikrai pastebės atsiradusį papildomą atspalvį. Taip, tai tikriausiai pasekmė „Google“ sprendimo bendradarbiauti su LG, o ne „Samsung“. Didžioji dalis „Pixel 2 XL“ egzempliorių pasižymi tuo, kad pakreipus ekraną jis įgauna švelnų mėlyną atspalvį. Ir nors vaizdas ekrane vis tiek matomas gerai, tačiau toks niuansas tikrai nenuteikia maloniai, ypač kai kalbame apie aukštos klasės įrenginius. Kita vertus, telefono nustatymuose galima pasirinkti, kaip atvaizduoti spalvas ekrane, ir iki maksimumo panaikinti tą mėlynumą. Kaip bebūtų keista, aš nelaikyčiau to trūkumu, dėl kurio reikėtų atsisakyti šio išmaniojo. Taip, negalėsite pasigirti, kad jūsų telefono ekranas yra tiesiog nuostabus, tačiau mano paminėta problema nėra tokia opi, jog trukdytų naudotis telefonu ar būtų itin lengvai pastebima. Tiesa, mano turimas modelis pagamintas gruodžio viduryje, kai ši problema jau buvo dalinai išspręsta. „Google Pixel 2 XL“ apžvalga – telefono veikimas „Google Pixel 2 XL“ pagal „AnTuTu“ sintetinius testus patenka tarp dešimties galingiausių išmaniųjų telefonų ir tai tikrai pastebima naudojantis telefonu. Viskas vyksta itin sklandžiai atliekant net ir sudėtingiausias užduotis ar žaidžiant naujausius žaidimus. Turbūt nieko nenustebins, jog nekilo jokių problemų žaidžiant tokius žaidimus kaip „Asphalt 8“ ar „PUBG Mobile“, o „Pixel 2 XL“ puikiai susitvarkė ir su daugybės socialinių tinklų („Instagram“, „Facebook“, „Messenger“ ir „WhatsApp“), naujienų portalų („DELFI“, „15min.lt“), „AnTuTu“, kameros ir YouTube programėlių veikimu. Kaip jau minėjau, didžiausias šio įrenginio privalumas – švari „Android“ operacinė sistema. Tai yra tikrai didelis pliusas, suteikiantis visus naujausius sistemos atnaujinimus, tačiau kartu tai yra ir šioks toks trūkumas. Nors „Google“ kas mėnesį išleidžia naujus saugumo atnaujinimus ir šiuo metu dirba ties „Android P“ versija, tačiau „Pixel 2 XL“ net ir veikdamas su šiai dienai naujausia programinės įrangos versija turi šiokių tokių veikimo nesklandumų. Tai nėra itin didelės spragos, tačiau jeigu manote, jog švarus „Android“ ir dar jos kūrėjų telefone yra kone tobulas darinys, vertėtų žinoti, jog problemų būna ir čia. „Google Pixel 2 XL“ puikiai veikia GPS ir visi kiti ryšiai – viskas kaip ir priklauso kiekvienam tokios klasės įrenginiui. Tiesa, programinė įranga ankstesnėse versijose turėjo sunkumų tvarkantis su Wi-Fi ryšiu (jis kartais tiesiog atsijungdavo ir vėl įsijungdavo) bei „Bluetooth“, tačiau kovo mėnesio atnaujinimas pagaliau išsprendė šias problemas. Taigi, galima daryti išvadą, kad „Google Pixel 2 XL“ yra be abejonės vienas geriausių „Android“ išmaniųjų telefonų rinkoje, tačiau jis tikrai nėra tobulas. Trumpai tariant – net ir pats operacinės sistemos kūrėjas ne visada geba sukurti su ja tobulai veikiantį įrenginį ir „Pixel“ serijos telefonai – tikrai ne išimtis. „Google Pixel 2 XL“ apžvalga – telefono audio „Google Pixel 2 XL“ telefonas garsiakalbius turi priekinėje telefono dalyje. Vienas jų įmontuotas ekrano apačioje, o kitas – viršuje. Ir tai turbūt geriausias sprendimas, kokį galima sugalvoti tokio tipo išmaniajame telefone. Didžiausias to privalumas yra tai, kad jų iš esmės neįmanoma uždengti pirštais. Nesvarbu, ar žaisite žaidimus, ar žiūrėsite filmą, tikimybė, jog pirštai kažkaip slopins garsą yra labai minimali. Tiesa, jeigu tikitės labai garsios muzikos ar žaidimų patirties – teks šiek tiek nusivilti. „Google Pixel 2 XL“ skleidžiamas garsas yra itin švarus net ir klausant visu garsu, tačiau maksimalus garso lygis neprilygsta nei naujausiems „iPhone“ modeliams, nei vienam garsiausiai grojančių telefonų rinkoje „Huawei Mate 10 Pro“. Trumpai tariant – jeigu norite kokybės ir nėra būtinas itin aukštas garso lygis – „Pixel 2 XL“ (arba jo mažesnysis brolis) yra tikrai geras pasirinkimas, o garsiakalbių pozicija yra tiesiog nuostabi. Iš esmės labai panašus rezultatas ir klausantis muzikos su ausinėmis – puiki kokybė, bet kiek žemesnis garso lygis nei gali pasiūlyti konkurentai. „Google Pixel 2 XL“ apžvalga – telefono kamera Na, pagaliau pasiekėme sritį, kurioje „Google“ artimiausiu metu tikriausiai nebus pralenkta. Ir taip, tai yra šio telefono kameros. Jeigu norite įsigyti geriausiai fotografuojanti išmanųjį telefoną šiuo metu – „Google Pixel 2“ ar „Google Pixel 2 XL“ yra neabejotinai geriausias pasirinkimas rinkoje. O tam užteko vos dviejų kamerų – po vieną abiejose įrenginio pusėse. Abiejuose antros kartos „Pixel“ telefonuose įmontuotas 12,2 MPx raiškos vaizdo jutiklis, turintis plačią f/1.8 diafragmą. Tačiau esminis klausimas – ką „Google“ telefonai gali su viena kamera nugarėlėje? Atsakymas labai paprastas – gali viską, ką ir kiti, ir dar geriau. Puikus spalvų perteikimas, detalumas bei dar puikesnis automatinis fokusavimas, kuris savo darbą atlieka tiesiog nuostabiai. Ir nors esant geroms ar bent jau neblogoms sąlygoms rezultatas yra kone idealus, to pasakyti negalėčiau apie tamsoje fiksuotas akimirkas. Taip, jos vis dar geros, tačiau šioje situacijoje kiek nusileidžia tokiems įrenginiams kaip „iPhone 8 Plus“ ar „iPhone X“ dėl detalumo trūkumo ir kiek didesnio triukšmo. Kita vertus, portretų režimas kompensuoja visus nepatogumus tamsoje ir savo darbą atlieka fantastiškai, o gauti rezultatai, mano manymu, ir šiai dienai yra geriausi rinkoje. Verta žinoti tai, jog abi „Google Pixel 2 XL“ telefone esančios kameros gali fiksuoti portreto režimu. Įdomu ir tai, kad sulieto fono efektą telefone sukuria programinė įranga, kuri taip pat išsaugo ir originalią nuotrauką. Kalbant apie „Google Pixel“ išmaniųjų telefonų kameras labai nesudėtinga pasidaryti išvadas. Jeigu ieškote geriausiai fotografuojančio telefono rinkoje, tai neabejotinai geriausias pasirinkimas. Mano nuomone, antros kartos „Pixel“ telefonai fotografuoja geriau net ir už neseniai pristatytus „Samsung“ kompanijos flagmanus. Nuotraukos puikios, o portretai tiesiog nuostabūs net ir tada, kai jie užfiksuoti priekine kamera. „Google Pixel 2 XL“ apžvalga – telefono baterija Mažesnysis modelis turi 2700 mAh, o mano bandytas „Pixel 2 XL“ pasižymi 3520 mAh talpos baterija. Skaičiai lieka skaičiais, tačiau ką tai reiškia? Atliekant baterijos testą „Google Pixel 2 XL“, kurio metu buvo peržiūrimas vaizdo reportažas su maksimaliu ekrano ryškumu, išjungtu garsu, įjungtu mobiliuoju bei Wi-Fi ryšiais per pusantros valandos įrenginys išsikrovė 13 proc. Iš pirmo žvilgsnio tai gali pasirodyti kaip geras rezultatas, tačiau įprastai naudojantis telefonu jis išsikrauna gerokai greičiau. Mano naudojimosi poreikiai nėra itin sudėtingi telefonų baterijoms – didžioji dalis naudojimosi laiko atitenka „Facebook“ ar „Messenger“ programėlėms, kartais mėgstu naikinti saldainiukus „Candy Crush Saga“ žaidime ir dienos pabaigoje, prieš einant miegoti, tenka palikti išmanųjį krautis, nes ryte jis jau būtų išsikrovęs. Kaip ir didžioji dalis išmaniųjų su „Qualcomm Snapdragon“ procesoriais, taip ir šis „Google“ flagmanas palaiko greito įkrovimo funkcija. Tiesa, rekomenduočiau saugoti originalų įkroviklį ir laidą, nes didžioji dalis kitų laidų Jums netiks ir telefonas bus įkraunamas gerokai ilgiau. Norėčiau atkreipti dėmesį ir į tai, jog dėl metalinio korpuso „Pixel 2“ nepalaiko ir bevielio įkrovimo. Mano nuomone, tai nėra itin didelis trūkumas, tačiau kažkam galbūt tai svarbi detalė telefone. „Google Pixel 2 XL“ apžvalga – ar verta pirkti? Tai turbūt buvo daugiausia vidinių prieštaravimų sukėlęs išmanusis telefonas, kurį man teko testuoti per pastaruosius keletą metų. „Google Pixel 2 XL“ yra tikrai geras įrenginys, tačiau turi tam tikrų niuansų, kurie priverčia susimąstyti, ar jis tikrai vertas dėmesio? Nors išmaniojo ekranas tikrai nėra geriausias rinkoje, baterija taip pat nerodo stebuklų, o ir programinė įranga turi smulkių problemų, tačiau manyčiau, jog šis telefonas vis tiek yra vertas dėmesio. Bene geriausios kameros rinkoje, švari „Android“ operacinė sistema su visais savo atnaujinimais. Jeigu nuspręsite įsigyti šį išmanųjį telefoną, kuris, deja, nėra oficialiai pardavinėjamas ne tik Lietuvoje, tačiau ir visoje Europoje – vertėtų paieškoti tarpininkų arba perpardavinėtojų, kurie šiuo metu gali pasiūlyti „Google Pixel 2 XL“ išmanųjį už itin patrauklią kainą.