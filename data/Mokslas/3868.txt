„Nintendo Switch“ žaidimų konsolė Netrukus pasirodysiantis „Nintendo“ žaidimų pultas „Switch“ tikrai privers nustebti. Šis hibridinis įrenginys – tai planšetė su dviem iš abiejų pusių pritvirtinamais valdiklių skydeliais. Valdiklius galima naudoti ir atskirai, ir pritvirtinus prie ekrano. Prie „Switch“ pridedama ir speciali jungčių stotelė, kurio dėka galima žaisti vaizdą stebint televizoriaus ekrane. Žaidimo konsolė rinkoje turėtų pasirodyti kovą. Jubiliejinis „iPhone“ telefonas Numatomas išleisti „iPhone 7S“ (o galbūt „iPhone 8“) turėtų iš esmės skirtis nuo ankstesnių modelių – tai bus tikra „Apple“ inžinierių ir programuotojų gulbės giesmė. Sklinda kalbos, kad „iPhone“ dešimtųjų metinių proga (pirmasis „Apple“ ragelis išleistas 2007-aisiais) kompanija ketina pristatyti telefoną be tradicinio pradžios mygtuko. Dar vienas gandas – kad ragelis turės išlenktą ekraną. Tradiciškai nauji „Apple“ telefonai pristatomi rugsėjį. „Project Scorpio“ žaidimų konsolė Bendrovė „Microsoft“ šiuo metu tobulina savo „Xbox One“ žaidimų kompiuterį – naujai versijai suteiktas kodinis pavadinimas „Project Scorpio“. Kūrėjai žada, kad konsolėje veiks ypač galinga vaizdo plokštė, todėl ji sklandžiai atvaizduos žaidimus netgi ypač raiškiuose 4K televizoriuose. Nepaisant to, „Project Scorpio“ galėsime žaisti visus iki šiol išleistus „Xbox One“ žaidimais. „Microsoft“ turi ir vieną paslaptį – visi laukia pranešimo, ar atnaujinta konsole bus galima žaisti virtualios realybės žaidimus. „Project Scorpio“ turėtų pasirodyti 2017-ųjų metų rudenį. „Tesla Model 3“ Elektromobilio masėms, kurį pažadėjo „Tesla“ įkūrėjas Elonas Muskas – „Model 3“ – laukia visi. Gamintoja žada, kad visiškai įkrauto akumuliatoriaus sedanui užteks nuvažiuoti beveik 350 kilometrų. „Tesla Model 3“ kaina turėtų būti žemesnė nei kitų elektromobilių – paprasčiausios komplektacijos automobilis turėtų kainuoti apie 33 tūkst. eurų. „Tesla“ atstovai pranešė, kad „Model 3“ modelio elektromobilio gamyba prasidės 2017-ųjų metų viduryje ir baigiantis metams pirmieji automobiliai pasieks pirkėjus. Naujosios „iPad“ planšetės Kovo mėnesį turėtume išvysti net tris naujus „iPad“ modelius. Kalbama, kad artimiausiu metu „Apple“ numatė atnaujinti 7,9 colio „iPad mini“ ir 12,9 colio „iPad Pro“ modelius. Galbūt bus išleistas ir naujas 10,9 colio „iPad Pro“. Pastarojo modelio ekranas turės vos pastebimus rėmelius, todėl vaizdo ekrane bus daugiau, nors dydžiu planšetė bus panaši į klasikinį 9,7 colių „iPad“ variantą. „Surface Pro 5“ planšetė Nors planšetinis kompiuteris „Surface Pro 5“ buvo pristatytas šių metų spalį, jį įsigyti greičiausiai bus galima tik 2017-aisiais. Tikėtina, kad „Surface Pro 5“ veiks pažangiausias septintosios kartos „Intel“ procesorius „Kaby Lake“. Be to, kitąmet pasirodysianti „Pro5“ versija bus papildyta „USB-C“ tipo jungtimi. Šis „Microsoft“ sukurtas įrenginys jau kurį laiką yra tobula alternatyva stilingajam „Apple MacBook Pro“. „Samsung Galaxy S8“ „Samsung“ šiais metais patyrė didžiulį smūgį dėl užsiliepsnojančių „Galaxy Note 7“ baterijų, tad dabar korėjiečiams būtinai reikia išsiskalbti mundurą. Todėl į naujausią „Galaxy S8“ telefoną bus sudėtos visos viltys. Išskirtinis „Galaxy S8“ dizaino bruožas – beveik jokių rėmelių neturintis ekranas. Taip pat jame nebus pradžios mygtuko, mat pirštų atspaudų jutiklis bus įtaisytas po ekrano stiklu. Sklando gandai, kad kaip ir „Apple“, „Samsung“ atsisakys ausinių lizdo. Naujasis „Galaxy S8“ telefonas turėtų pasirodyti vasario pabaigoje arba kovo pradžioje. „Doppler Labs Here One“ „Doppler Labs Here One“ – tai belaidės ausinės ne tik muzikai klausyti, bet ir aplinkinio pasaulio garsams išryškinti. Jose įtaisyta sistema galės „išfiltruoti“ tam tikrus pasaulio garsus, pavyzdžiui, skrendant lėktuvu, galėsime nustatyti, kad būtų nuslopintas šalia verkiančio kūdikio verksmas arba koncerto metu išryškinti vokalisto balsą. Iš anksto užsisakyti „Here One“ ausines galima bus jau vasario mėnesį. „Amazon Echo“ su liečiamuoju ekranu Išmanūs garsiakalbiai „Amazon Echo“ ir „Amazon Echo Dot“ susilaukė sėkmės, tad nenuostabu, kad „Amazon“ planuoja kurti panašius įrenginius. Kitais metais didžiausia pasaulyje internetinė parduotuvė planuoja pristatyti balsu valdomą garsiakalbį, papildytą 7 colių liečiamuoju ekranu. Ekrane bus patogu peržiūrėti orų prognozę, receptus, kalendorių ar naujienų pranešimus. Naująjį „Amazon Echo“ modelį pristatys pirmą 2017-ųjų metų ketvirtį. „Windows 10“ atnaujinimas 2017-ųjų metų pradžioje bendrovė „Microsoft“ ketina išleisti nemokamą operacinės sistemos „Windows 10“ naujinį – „Creators Update“. Į „Windows 10 Creators Update“ versiją įtraukta patobulinta programa „Paint“, leisianti kurti ir redaguoti trimačius objektus. Naujoje „Windows“ versijoje taip pat veiks tiesioginių žaidimų transliacijų įrankis „Beam“. „BeatsX“ ausinės Ausinės „BeatsX“ – tai pirmosios įmonės „Beats Electronics“ ausinės, sukurtos bendradarbiaujant su „Apple“ inžinieriais. Bevielės, „Bluetooth“ ryšiu prie įrenginių besijungiančios ausinės turės įmontuotą naują ypač taupią „Apple“ W1 mikroschemą, kuri leis taupyti energiją ir gerokai pailgins laiką tarp ausinių įkrovimų. „BeatsX“ turėtų pasirodyti 2017 m. vasario mėnesį. „Pixel 3“ nešiojamasis kompiuteris „Google“ laboratorijos šiuo metu kuriamas naujas, 12,9 colio įstrižainės nešiojamojo ir planšetinio kompiuterio hibridas. Jame veiks operacinė sistema „Andromeda“ – apjungianti „Android“ ir „Chrome OS“ operacinių sistemų funkcijas. Būsimo „Google“ įrenginio pavadinimas tikriausiai bus „Pixel“ arba „Pixel 3“. Spėjama, kad jis turėtų pasirodyti trečiajame 2017-ųjų metų ketvirtyje. „Galaxy Note“ telefonas Kaip ir kasmet, bendrovė „Samsung“ taip pat žada išleisti naująją „Note“ versiją. Tik gali būti, kad modelio pavadinimas bus pasikeitęs, kad nekeltų asociacijų su degančiais „Galaxy Note 7“. Reikia tikėtis, kad ateinančiais metais išleistas didelio formato „Note 8“ telefonas bus galingas, ištvermingas ir, svarbiausia, saugus. „Surface Phone“ telefonas Ypač lengvi ir ploni „Microsoft Surface“ kompiuteriai nepaliko abejingų ir yra ypač vertinami. „Microsoft“ jau kurį laiką žaidžia su idėja sukurti ir šios serijos telefonus? Galbūt 2017-ieji bus tie metai, kai galų gale išvysime „Surface Phone“ modelį? Viskas įmanoma, nes „Microsoft“ planuoja sukurti „Windows 10“ įrenginius, kuriuos veiks mobilieji, ARM tipo procesoriai. „Surface“ telefonų tikimasi 2017-aisiais. „Microsoft Cortana“ išmanus garsiakalbis „Microsoft“ ketina susirungti su „Amazon“ – kitais metais IT milžinė ruošiasi pristatyti išmanųjį garsiakalbį, kuris konkuruos su „Amazon Echo“. „Microsoft“ kartu su „Harman Kardon“ kuria įrenginį, į kurį bus integruota virtuali balso asistentė „Cortana“. Svetainėje stovintis garsiakalbis atpažins balso komandas, kurios padės vartotojams naršyti internete, paleisti muziką, pirkti internete. Naująjį garsiakalbį ketinama pristatyti 2017-aisiais. „Android Wear 2.0“ sistema Bendrovė „Google“ jau šį rudenį žadėjo išleisti atnaujintą išmaniesiems laikrodžiams skirtą operacinę sistemą „Android Wear 2.0“. Vis dėlto nuspręsta premjerą nukelti iki 2017-ųjų. Žadama, kad atnaujinta „Android Wear“ leis vartotojams paprasčiau ir patogiau naudotis įrenginių funkcijomis. Taip pat į išmaniuosius laikrodžius bus galima diegti daugiau trečiųjų šalių programėlių. „Google“ žada, kad „Android Wear“ laikrodžiai geriau veiks su „Apple iPhone“ telefonais.