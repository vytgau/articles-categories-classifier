Žinoma, „Apple“ turi minias gerbėjų, pasirengusių kiauras paras stovėti eilėse, laukdami naujo „iPhone", tačiau palyginkime. Kitų gamintojų išmaniuosiuose telefonuose seniai yra belaidis įkrovimas, o „aifone“? Nėra. Belaidžio duomenų perdavimo technologija NFC? Irgi nėra. Keičiama baterija, atminties praplėtimas, dviejų SIM kortelių palaikymas? Ne. Bet kodėl? „iPhone“ nuo konkurentų kaina neatsilieka. Gal tai – rinkodara? „Apple“ vadovas Timas Cookas interviu leidiniui „Bloomberg“ paaiškino, kad inovacijų kompanijos produktuose nėra todėl, kad „Apple“ visai ir nesiekia visur pirmauti. T. Cookas pareiškė, kad visiškai pritaria kritikų pozicijai, kad kompanija visokias naujoves įdiegia gerokai vėliau už konkurentus. Tačiau tai, pasak „Apple“ vadovo, visai nereiškia kažko blogo. Jis tvirtina, kad „Apple“ užduotis — leisti ne naujausius gaminius, o suteikti vartotojams tai, kas išties pagerintų jų gyvenimą. O „nauja“ ne visada reiškia „geriau“, rašo popmech.ru. Prisiminus istoriją, pavyzdžiui, „iPod“ nebuvo pirmasis nešiojamas grotuvas, „iPhone“ nebuvo pirmasis išmanusis telefonas, o „iPad“ nebuvo pirmoji planšetė. Tačiau šie prietaisai mielai perkami visame pasaulyje. „Apple" vadovas pakomentavo ir priekaištus dėl aukštos produktų kainos. Pavyzdžiui, naujausias iš jų, t. y. išmanioji „HomePod“ kolonėlė, kainuoja 350 JAV dol., į ką T. Cookas atsako: „Jei pamenate, kai pristatėme „iPod“, daugelis abejojo, kokių galų mokėti net 399 JAV dol. už MP3 grotuvą. Kai anonsavome „iPhone“, vyko tas pats. Su „iPad“, suprantama, istorija pasikartojo. Tačiau visi šie produktai buvo sėkmingi“.