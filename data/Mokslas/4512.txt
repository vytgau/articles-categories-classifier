EFSA per pastaruosius septynerius metus įvertino daugiau kaip 3 tūkst. teiginių apie sveikatingumą ir tik 8 proc. iš jų pripažino ir patvirtino, kad skelbiamas poveikis organizmui yra patvirtintas mokslo duomenimis ir tyrimais. Nei vienas nagrinėtas teiginys apie probiotikų poveikį sveikatai EFSA ekspertų nebuvo pripažintas. Valstybinės maisto ir veterinarijos tarnybos (VMVT) duomenimis, Lietuvoje vidutiniškai kas penktas papildas ženklinamas kokiu nors teiginiu apie sveikumą. „Notifikavimo procedūros metu beveik 25 procentai paraiškų grąžinamos tikslinti būtent dėl netinkamų teiginių apie sveikatingumą. Iš šiais metais vertintų 876 maisto papildų notifikavimui pateiktų paraiškų net dėl 200 atvejų dokumentų nagrinėjimas sustabdytas, kol bus patikslinti maisto papildų tiekėjų ketinimai naudoti vienokius ar kitokius teiginius produktų etiketėse“, – sako VMVT Maisto skyriaus vedėja Jurgita Bakasėnienė. VMVT specialistai vien per šių metų pirmąjį pusmetį nustatė 36 netinkamos maisto papildų reklamos atvejus. Pasak specialistės, ženklinant ar reklamuojant maisto produktus, galima nurodyti jų naudingąsias savybes, tačiau tokia informacija turi atitikti teisės aktų nuostatas ir neklaidinti vartotojų. Pasak VMVT pranešimo, itin dažnai reklamuojant maisto papildus jiems priskiriamos nepagrįstos gydomosios ar profilaktinės savybės arba pateikiami teiginiai, kurių ryšys su sveikata nėra moksliškai pagrįstas – „rusvieji dumbliai praturtins organizmą uždegiminius procesus mažinančiomis ir jauninančiomis medžiagomis“, (...) skatina eritrocitų ir leukocitų gamybą, tulžies išsiskyrimą, stiprina širdį ir organizmą, ramina nervus, suaktyvina fermentų veiklą“, „tinka vartoti sergantiems cukriniu diabetu“. Taip pat nurodoma nekonkreti, bendro pobūdžio nauda, kurią ta maistinė medžiaga ar maisto produktas teikia sveikatai (pvz., kepenims, širdžiai, akims), tačiau kartu nėra pateikiamas konkretus patvirtintas teiginys apie sveikatingumą. Pavyzdžiui, (...) ši unikali vaistinė priemonė padeda esant virškinamojo trakto, kvėpavimo takų susirgimams ir lėtinėms bei ūmioms infekcinėms ligoms, net esant kraujavimui“, „šis papildas įgyja didžiausią efektyvumą kovojant su virškinimo negalavimais“.