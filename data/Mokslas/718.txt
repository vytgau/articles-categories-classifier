„Reikėtų įsiklausyti į tas bendras rekomendacijas, nes sprendimas priimtas tikrai vadovaujantis ne emocijomis, o mūsų atliktais tyrimais ir yra paremtas įrodymais, surinktais tiek mūsų, tiek partnerių, ir tokie ryžtingi žingsniai daromi, kad iš tiktųjų grėsmė sistemose egzistuoja“, – sekmadienį Lietuvos radijui pareiškė viceministras. Pasak viceministro, „Kaspersky“ įrangos dar šiek tiek turi viešasis sektorius. „Dar truputukas lieka, bet labai nebedaug,“ – pranešė E. Kerza. Po Vyriausybės nurodymo visi rusišką „Kaspersky Lab“ programinę įrangą naudoję Lietuvos kritinių informacinių technologijų sistemų valdytojai jos atsisakė – Ministrų kabinetui gruodžio pabaigoje paskelbus, kad ši įranga kelia potencialią grėsmę Lietuvos saugumui, ji iš svarbiausių sistemų pašalinta per mėnesį. Nerimas dėl šios įmonės produkcijos išaugo Jungtinėms Valstijoms pernai paskelbus, kad bendrovė gali bendradarbiauti su Rusijos žvalgyba. JAV vyriausybė pernai rugsėjį uždraudė civilinėms institucijoms naudoti „Kaspersky“ įrangą, o pati bendrovė šį sprendimą apskundė teismui.