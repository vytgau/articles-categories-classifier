Britai, dalyvavę Finansinių paslaugų kompensavimo schemos (FSCS) apklausoje, pripažino, kad patogi atsiskaitymo sistema, įdiegta į programėles, pastebimai palengvina apsipirkimo procesą, žmogus ne taip skausmingai atsisveikina su pinigais ir nustoja sekti savo išlaidas. Du trečdaliai respondentų paaiškino, kad, naudojant programėles, jiems lengviau leisti pinigus pirkiniams, - tą padaryti taip paprasta net gulint lovoje iš ryto ar baigiantis dienai. Apklausa taip pat parodė, kad moterys su programėlių pagalba išlaidauja daugiau nei vyrai. Moteris, naudodama programėles, vidutiniškai per mėnesį išleidžia 131 svarą (apie 167 dolerius), tuo tarpu vyras - 115 svarų (apie 147 dolerius). Vyrai paprastai leidžia pinigus azartiniams žaidimams, kelionėms, pramogoms ir muzikai. Moterys mieliau renkasi programėles, norėdamos apsipirkti ar užsisakyti maisto į namus. Apklausą atlikę ekspertai paaiškina, kad, norint įsigyti prekę ar paslaugą telefonu, užtenka tiesiog paliesti pirštu ekraną. Taip žmogui lieka mažiau laiko pirkinio apmąstymams nei apsiperkant parduotuvėje. Dar viena apklausa, kurią atliko bankas „Nationwide“, parodė, kad žmonės vis dažniau renkasi mobiliuosius atsiskaitymus, kuriems atlikti naudojami biometriniai duomenys. Bendrovės tyrime cituojama Iano Pearsono nuomonė - šis garsus futurologas įsitikinęs, kad ateityje atsiskaitymai taps dar patogesni, kai šiuo tikslu bus išvystytos gestų ir balso atpažinimo technologijos.