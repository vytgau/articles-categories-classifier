Nemažai dalykų buvo skelbta jau anksčiau – buvimas kosmose sukelia kaulų tankio mažėjimą ir raumenų atrofiją, regos suprastėjimą, pasireiškia deguonies trūkumas ir anglies dvideginio perteklius kūno audiniuose, tačiau atskleisti ir nauji netikėtumai. Vienas iš jų – net praėjus pusei metų po grįžimo į Žemę, 7 proc. dvynių genų buvo skirtingi. Pakitę Scotto Kelly genai susiję su DNR taisymu, imunitetu, miego ritmu, deguonies įsisavinimu ir kaulų formavimusi. Taigi nors didžioji dalis kūno funkcijų – tarp jų ir protiniai gebėjimai – grįžta į normalias vėžes netrukus po sugrįžimo iš kosmoso, kai kurie procesai paveikiami ilgam laikui. Vienas įdomus reiškinys – Scotto Kelly DNR turi ilgesnius telomerus, nei brolio; telomerai yra tarsi „dangteliai“ DNR galuose, kurie apsaugo DNR nuo gedimų dalijimosi metu, jų trumpėjimas yra viena pagrindinių ląstelių senėjimo priežasčių. Tad gali būti, kad pabuvimas kosmose turi ir teigiamą pasekmę – atjaunina organizmą. Šie tyrimai padės geriau pasiruošti žmonių skrydžiams į Marsą ir kitas Saulės sistemos vietas už Žemės ir Mėnulio sistemos ribų. Kita didelė ilgų skrydžių problema – kosminė spinduliuotė. O ji, pasirodo, pastaruoju metu tik stiprėja. Tokią išvadą padarė mokslininkai, ištyrę pastarųjų dviejų Saulės aktyvumo ciklų kosminės spinduliuotės intensyvumą. Paskutinio ciklo metu Saulė buvo gerokai mažiau aktyvi, nei anksčiau – ilgiau truko minimumas, maksimumas toli gražu nepasiekė tokio intensyvumo, kaip ankstesnieji – todėl Saulės magnetinis laukas mažiau stabdė iš tarpžvaigždinės erdvės atlekiančias energingas daleles. Būtent šios dalelės yra labai pavojingos, o jų srautas buvo 30 proc. didesnis nei ankstesnių ciklų metu. Toks srautas viršija netgi 2014 metais darytas prognozes – tuomet buvo teigiama, kad šio ciklo metu vidutinis srautas bus viršytas apie 20 proc. Kol kas neaišku, ar artimiausi Saulės aktyvumo ciklai bus panašūs į silpną paskutinįjį, ar į stipresnius ankstesniuosius. Jei jie irgi bus silpni, tai gali sukelti didelių problemų žmonių skrydžiams į kosmosą per artimiausius dešimtmečius.