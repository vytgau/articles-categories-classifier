Šis atvejis, galima sakyti, buvo išskirtinis. Po skrydžio pilotams pranešime teko paminėti, kad „praktiškai visi apsivėmė, pilotai irgi buvo ant ribos“. Taip nutiko dėl to, kad nedidelis „Bombardier CRJ-200“ pateko į nedidelę žiemišką audrą. Saugumo požiūriu ji nebuvo tokia jau stipri, tačiau nedidelį lėktuvą pakratė taip, kad keleiviai tikrai šį skrydį atsimins ilgam. Daugelis jų pradėjo nekontroliuojamai vemti, pilotus taip pat pradėjo pykinti, tačiau jie atsilaikė ir lėktuvas buvo saugiai nutupdytas. Turbulencija taip pakrato žmones, kad jų skrandžių turinys kurį laiką tarsi patiria nesvarumo būseną. Įsivaizduokite, kad jus su pilnu skrandžiu kas nors pradėtų staigiai kratyti – vėmimas neatrodo tokia jau nereali pasekmė. Visgi, net ir šiek tiek ramesnių skrydžių metu žmones pykina labai dažnai. Bet kodėl? Tai – tam tikra jūros ligos forma. Centrinė nervų sistema negali suvokti, kas vyksta, nes iš skirtingų kūno dalių gauna nesutampančią informaciją apie pusiausvyrą ir kūno padėtį. Žmogui gali atrodyti, kad jis apskritai sukasi erdvėje, nes jo smegenys negali susigaudyti, kur yra viršus, o kur apačia. Taigi, anksčiau ar vėliau supykina. To, beje, galima išvengti. Yra vaistų, kurie gali sumažinti šiuos simptomus. Padeda ir tai, jei žmogus gali pro langą stebėti nejudančius objektus – debesis ar žemę. Jei jus dažnai kamuoja pykinimas lėktuvuose, reikėtų rinktis tarp sparnų esančias vietas – jos yra šiek tiek stabilesnės už kitas. Galiausiai, padeda citrinos, alyvuogių ar krekerių valgymas. Beje, jei jūs mėgstate stebėti vaizdą pro langą, tikriausiai esate matę, kaip pučiant vėjui juda lėktuvo sparnai. Lėktuvų sparnai yra šiek tiek lankstūs, kad sugertų bent dalį turbulencijos – dėl judančių sparnų mažiau juda fiuzeliažas su keleiviais. Tai suteikia patogumo, o lėktuvo konstrukcijai – ilgaamžiškumo.