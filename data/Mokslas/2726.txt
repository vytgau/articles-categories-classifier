Jis nesakė, kuris filmas buvo pavogtas, bet nurodė, kad kompanija nepasiduos bandymui šantažuoti, pranešė savaitinis žurnalas „The Hollywood Reporter“, kuris citavo B.Igerio žodžius, pasakytus per susitikimą su „Disney“ priklausančios televizijos ABC darbuotojais Niujorke. Savo interneto svetainėje žurnalas, remdamasis daugeliu neįvardytų šaltinių, rašė, kad „Disney“ bendradarbiauja su federaliniais agentais ir internete stebi nutekinimus. Kino filmų svetainė „Deadline“ pranešė, kad buvo pavogtas filmas „Karibų piratai. Salazaro kerštas“ (angl. Pirates of the Caribbean: Dead Men Tell No Tales), kuris pradedamas rodyti gegužės 26 dieną, o kai kurie kino kritikai tviteryje spėliojo, kad tai galėjo būti „Disney“ padalinio „Pixar“ animacinė juosta „Ratai 3“ (angl. Cars 3), kino teatrus pasieksiantis kitą mėnesį. Nors abu šie filmai kompanijai turėtų nemažai uždirbti, juos tikriausiai smarkiai pranoks kitas „Disney“ projektas – „Žvaigždžių karai: paskutinis džedajus“ (angl. Star Wars: The Last Jedi). Jo premjera, kaip planuojama, įvyks gruodžio 15 dieną. „Mano nuomone, jei tai būtų „Paskutinis džedajus“, jis akimirksniu sumokėtų. Bet už „Piratus“...“ – tviteryje spėliojo „The Hollywood Reporter“ korespondentas Ryanas Parkeris. Kibernetiniai vagys reikalavo sumokėti jiems virtualiąja valiuta bitkoinais ir grasina paskelbti pirmąją penkių minučių trukmės filmo ištrauką, o paskui – skelbti 20 minučių segmentus, kol bus sumokėta išpirka. Įsilaužimas įvyko po pastarojo meto kibernetinės atakos prieš vaizdo formato transliavimo internetu kompaniją „Netflix“, po kurios pirma laiko buvo nutekinta 10 serialo „Oranžinė – naujoji juoda“ (angl. Orange is the New Black) serijų. „Salazaro kerštas“ yra penktas „Karibų piratų“ filmas. Ši kino šaka, kurioje vaidina Holivudo žvaigždė Johnny Deppas, nuo 2003-iųjų uždirbo 3,7 mlrd. dolerių (3,4 mlrd. eurų). Mokslinės fantastikos rašytojas Paulas Tassi, žurnalo „Forbes“ apžvalgininkas technologijų ir kompiuterijos temomis, sakė, kad „Karibų piratams“, jei tikrai buvo nusitaikyta į juos, žala tikriausiai nebūtų didelė, nes jie išleidžiami jau labai greitai. „Taip, ėjimas į filmą teatruose yra viena iš labiau varginančių medijų patirčių, dar likusių visuomenėje, bet tie žmonės, kurie nori mokėti pinigus ir teatruose pamatyti, kaip Johnny Deppas svirduliuoja per penktą „Karibų piratų“ filmą, tikriausiai nėra tokie, kad atsisiųstų vogtą jo kopiją prieš pat filmo pasirodymą“, – sakė jis. „Be to, kaip ir visi filmai, „Piratai“ praktiškai tą pačią išleidimo dieną pasirodys dalijimosi failais svetainėse, tad įsilaužėliai, regis, čia tikrai pervertina savo poveikį“, – pridūrė P.Tassi. Praėjusį savaitgalį daugiau kaip 200 tūkst. kompiuterių 150-yje valstybių buvo paveikti vartotojų failus šifruojančio viruso (angl. ransomware) atakos, kuri vadinama didžiausia tokio pobūdžio kibernetine ataka. Visuotinė ataka prasidėjo penktadienį ir smogė bankams, ligoninėms ir vyriausybinėms agentūroms, išnaudodama žinomas spragas senesnėse „Microsoft“ operacinėse sistemose. „Microsoft“ prezidentas Bradas Smithas (Bredas Smitas) sakė, kad JAV Nacionalinė saugumo agentūra sukūrė programą, panaudotą per šią ataką. „Walt Disney Company“ į prašymus pakomentuoti neatsakė.