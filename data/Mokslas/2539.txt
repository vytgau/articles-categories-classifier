„HomePod“ kolonėlė, kurią valdys skaitmeninė asistentė Siri, kainuos 349 JAV dolerius. Prekyba tokiomis kolonėlėmis Jungtinėse Valstijose, Australijoje ir Didžiojoje Britanijoje ketinama pradėti gruodį, pranešė „Apple“ per savo kasmetinę programinės įrangos kūrėjams skirtą konferenciją. „Ji tokia nuostabi, mes manome, kad ji tikrai pakels į naują lygį jūsų muzikos klausymąsi namuose“, – sakė „Apple“ vykdomasis direktorius Timas Cookas. Su „HomePod“ „Apple“ siekia mesti iššūkį „Amazon Echo“ ir „Google Home“ balsu valdomoms kolonėlėms, kurios gali valdyti išmanius prietaisus, atsisiųsti turinio iš interneto ir kitų dalykų. „HomePod“ bus susieta su „Apple Music“ abonentine paslauga ir gebės atkurti raiškų garsą ir panaudoti Siri dirbtinio intelekto galimybes. „Apple“ viceprezidentas Philas Schilleris sakė, kad Siri komanda pavertė šią skaitmeninę asistentę „muzikologe“, gebančia išmokti savininko muzikinį skonį ir perkelti jam patinkančias dainas į internetinį debesį. Ši kolonėlė „sudrebins namus“, sakė Ph. Shilleris. Kasmetinės konferencijos metu „Apple“ pristatė ir naujų „iPad“ ir „Mac“ modelių ir programinė įrangos atnaujinimų.