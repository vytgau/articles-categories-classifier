Tai ji pareiškė praėjus kelioms valandoms po to, kai ES pradėjo išsamų tyrimą dėl Liuksemburgo sukurtų ypatingų mokestinių sąlygų Prancūzijos dujų grupei „Engie“. Ši žinia, anot M. Vestager, rodo, kad ES tiria visus mokesčių vengimo atvejus. „Jeigu pažvelgtumėte į mūsų praktiką, tuomet neįžvelgtumėte nusiteikimo JAV atžvilgiu. Nerasite jokios statistikos paremti tokio nusiteikimo faktą“, – Vašingtone sakė komisarė. Praėjusį mėnesį Komisija nurodė „Apple“ sumokėti 13 mlrd. eurų mokesčių, kurių kompanija nesumokėjo Airijoje dėl ten jai taikytų ypatingų mokestinių sąlygų. Anksčiau Europoje pradėti tyrimai prieš tokias JAV kompanijas, kaip „Starbucks“, „Amazon“ ir „Google“ kontroliuojanti kompanija „Alphabet“, kurios su kai kuriomis Europos vyriausybės buvo sutarusios dėl mokestinių lengvatų. Po Komisijos sprendimo „Apple“ atžvilgiu JAV iždo sekretorius Jacobas Lew sukritikavo šį ir pareiškė, kad nesąžiningai taikomasi į JAV kompanijas. Savo ruožtu prieš susitikimą su J. Lew surengtoje spaudos konferencijoje M. Vestager sakė, kad nuo 2000 metų Europos Komisija priėmė maždaug 150 sprendimų mokesčių bylose ir tik 2 proc. sprendimų buvo padaryta JAV kompanijų atžvilgiu. Komisarė taip pat pabrėžė, kad ES sprendimai nėra atsakas į JAV rinkos priežiūros tarnybų skirti milijonines baudas Europos bankams už JAV įvestų sankcijų pažeidimą bei jų vaidmenų hipoteka užtikrintų vertybinių popierių rinkos krizėje. Jungtinių Valstijų iždo departamentas mano, kad Vokietijos bankas „Deutsche Bank“ turėtų sumokėti 14 mlrd. JAV dolerių, kad būtų sureguliuotos pretenzijos, susijusios su byla dėl manipuliavimo hipoteka užtikrintų vertybinių popierių kainomis prieš 2008 metų krizę. „Esu visiškai tikra, kad sprendimas dėl „Deutsche Bank“ paremtas faktais ir Amerikos teisės aktais“, – pabrėžė M. Vestager.