Geriausia pripažinta komanda – „#Atsitiko“, sukūrusi elektroninę eismo įvykių deklaravimo platformą. Komandą sudarė „Alna Software“ specialistai kartu su kitais renginio dalyviais. Programėlė leidžia pateikti informaciją apie auto įvykį: aplinkybes, tikslią įvykio vietą, žalą automobiliui. Vartotojui suvedus informaciją apie auto įvykį programėlėje, ji automatiškai perduodama draudimo bendrovėms. Be to, programėlėje integruota pagalbos paieškos funkcija, padedanti rasti šalia esantį autoservisą, pagalbos kelyje paslaugą, taksi ir net psichologą konsultacijai. Buvo sukurta ir daugiau sprendimų. Vienas iš projektų – interneto svetainė „Queue: Kindergarten Chances“, leidžia ikimokyklinio amžiaus vaikų tėvams apskaičiuoti galimybes patekti į Vilniaus darželius. Pasak idėją pristačiusios komandos, kasmet užregistruojamų vaikų skaičius gerokai viršija realų vietų darželiuose skaičių, todėl gyventojai susiduria su nežinomybe, ar pasiseks patekti į bent vieną iš pasirinktų ugdymo įstaigų. Programėlė padėtų tėvams iš anksto įvertinti patekimo į pasirinktus darželius galimybes ir imtis reikalingų veiksmų: samdyti auklę, rinktis privačią ugdymo įstaigą ar tiesiog registruotis į mažiau populiarų, nors ir toliau nuo namų esantį miesto darželį. Programėlės algoritmas sukurtas naudojantis Vilniaus m. savivaldybės viešai skelbiamais duomenimis ir adaptuojant tokius oficialiai naudojamus kriterijus kaip vaikų skaičius šeimoje ir pajamos. Pasak kūrėjų, šie kriterijai sistemai leidžia sugeneruoti itin tikslias prognozes. Dar viena verslo idėja – programėlė „Powah”, skirta elektrinių automobilių savininkams. Pasak idėjos autoriaus Roko Danusevičiaus, Lietuvoje registruoti daugiau nei 1000 e. automobilių, o viešai prieinamų stotelių Vilniuje – vos kelios. Be to, pasirinkęs vieną iš viešų krovimo stotelių, vairuotojas negali būti tikras, ar atvažiavus stotelė bus laisva. Jis įsitikinęs, jog augant e. automobilių skaičiui šalyje, plėsis ir krovimo stotelių infrastrukūra, todėl jų paieškos įrankis bus reikalingas. Planuojama, kad programėlė „Powah“ leis ne tik matyti visas viešai prieinamas stoteles, bet ir iš anksto užsakyti krovimo laiką, o ateityje – mokėti už krovimą. Šiuo įrankiu taip pat galės naudotis individualūs asmenys, kurie turi asmenines stoteles ir jas nori nuomoti kitiems vairuotojams.  Duomenų suteikė didžiulės įstaigos Pirmasis „Hacker Games Pro“ renginys buvo skirtas atvirų duomenų technologijoms. Specialiai konkursui nuasmenintus duomenis paruošė Vilniaus m. savivaldybė, Registrų centras, kreditų biuras „Creditinfo“ ir „Sodra“. Komandų užduotis – per 48 valandas sukurti savo verslo idėjos prototipą ir jį pristatyti komisijai, rašoma pranešime spaudai. Lietuvoje kūrybinės dirbtuvės, kitaip vadinamos hakatonais (angl. Hackathon), vyksta nuo 2013 metų. „Hakatonuose įprastai dalyvauja technologijų entuziastai, siekiantys savo idėjas paversti verslu. Deja, konkursui pasibaigus net ir geriausios idėjos dažnai apleidžiamos dėl žinių, patirties ar išteklių trūkumo. Organizuodami „Hacker Games Pro“ siekiame atkreipti didžiųjų įmonių ir viešojo sektoriaus dėmesį į technologijų teikiamas galimybes įvairiose srityse ir paskatinti tapti naujų verslo idėjų kūrimo dalimi,“ – komentavo projektą organizuojančio „Vilnius Tech Park“ vykdantysis direktorius Darius Žakaitis. Dalyviai turėjo galimybę vystyti savo verslo idėjas arba sudaryti mišrias komandas su projekto partnerių – Registrų centro, „Creditinfo“ ir „Alna“ specialistais. „Hacker Games Pro“ konkursą organizavo „Vilnius Tech Park“ kartu su „Startup Lithuania“.