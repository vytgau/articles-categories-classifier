Bet pasirodo, kad net ir tokiomis sąlygomis kai kurie žemiški mikroorganizmai išgyventi gali. Ištyrus Arkties ledynuose rastų mikrobų atsparumą Marso paviršiaus sąlygoms nustatyta, kad prokariotų ląstelių bei gyvybines funkcijas išlaikiusių bakterijų skaičiai nepakito. Ir tai nepaisant ypatingai stiprios gama spinduliuotės, kuri, atrodytų, turėjo sudeginti bet kokią gyvybę. Tiesa, šiek tiek neigiamo poveikio mikrobams buvo – sulėtėjo bakterijų dauginimasis, taip pat sumažėjo archėjų ląstelių. Visgi atrodo, kad gyvybė Marso paviršiuje gali išgyventi ilgą laiką, net ir atšiauriomis šiandieninėmis sąlygomis. Toks atradimas leis geriau vertinti ateities Marso misijų galimybes gyvybę ar jos pėdsakus aptikti. Tyrimo rezultatai publikuojami žurnale „Extremophiles“.