Panašu, kad „Samsung“ šiuo metu bando rasti šių sprogimų priežastį ir suka galvą, ar brokuota yra baterija, ar įkrovimo technologija. Šis klausimas „Samsung“ kilo tada, kai bendrovė gavo žinių bent apie du sprogusius telefonus. Naujame pranešime iš Pietų Korėjos tvirtinama, kad kompanija nustojo platinti „Galaxy Note 7“ telekomunikacijų operatoriams, nors dar ne visi iš anksto telefonus užsisakę žmonės juos gavo. Teigiama, kad telefonų platinimo nutraukimas gali būti susijęs su žinių apie sprogusius telefonus gavimu, rašo bgr.com. „The Korea Herald“ cituoja „Yonhap News Agency“ ir tvirtina, kad „Galaxy Note 7“ pristatymas vietiniams telekomunikacijų operatoriams yra sustabdytas, tačiau neįvardyta konkreti priežastis. Tikima, kad su tuo susiję sprogimai. Second Samsung Galaxy Note 7 Explodes in a Week while Charging Read More: https://t.co/Kuy2WxuPbo pic.twitter.com/pvYK3r5iCj — Phone Radar (@phoneradarblog) August 31, 2016  Šaltiniai tvirtino, kad „Samsung“ susirinko telefonus iš vartotojų ir šiuo metu juos tiria. Tikimasi, kad kompanija netrukus paskelbs apie šio tyrimo rezultatus. Pranešama, kad šių incidentų metu niekas nebuvo sužeistas. Kol kas, kol „Samsung“ atlieka tyrimus, bgr.com pataria nepalikti telefonų krautis be priežiūros. „Samsung“ atstovai Lietuvoje patvirtino, kad prekyba sustabdyta Pietų Korėjoje, tačiau JAV ji tęsiama. Lietuvoje telefonus bus galima įsigyti salonuose nuo rugsėjo 16 d. – kaip ir visoje Europoje. Lietuvos telekomunikacijų operatorius „Tele2“ pranešė, kad Lietuvoje telefonus kompanija pristato pirmoji. „Facebook“ paskyroje skelbiama, kad išties telefonai pagal išankstinius užsakymus jau pristatomi žmonėms. Tačiau gavusi žinių, bendrovė sustabdė išankstinių telefonų pristatymą ir laukia žinių iš „Samsung“ Telefonų pristatymo pradžios proga, „Tele2“ socialinėje paskyroje yra paskelbusi konkursą, kurio metu galima laimėti „Samsung Galaxy Note 7“. Telefonus galima grąžinti „Tele2“ korporatyvinės komunikacijos vadovas A. Baranauskas teigia, kad kol kas nėra jokių ženklų iš tiekėjo, kad telefonai yra brokuoti ir kad juos reikia grąžinti, nėra. Jis tvirtina, kad visi norintieji grąžinti telefonus gali tai padaryti, tačiau ženklų, jog tai išties reikėtų padaryti, nėra. Jei pasirodys, kad telefonai Lietuvos rinkoje turi būti atšaukti iš prekybos, „Tele2“ rengiasi grąžinti pinigus už „Samsung Galaxy Note 7“ telefonus ir antra tiek kompensuoti už patirtą žalą. „Kol kas neturime jokios informacijos iš gamintojo ir tikimės, kad Lietuvai skirta telefonų partija yra saugi. Suprantama, atidžiai stebime situaciją ir laukiame žinių iš „Samsung“. Ir, žinoma, nenorime nuvilti klientų, todėl jei paaiškės, kad reikia atšaukti pristatytus telefonus, mes ne tik juos atšauksime, - bet ir kompensuosime klientams dvigubą telefonų kainą. Šiuo metu vyksta tik išankstinių užsakymų pristatymas. Išankstinių užsakymų priėmimas, kaip ir planuota, visame pasaulyje buvo sustabdytas vakar“, - DELFI sakė įmonės atstovas.