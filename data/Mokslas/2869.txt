Kol šiluma vis dar neskuba į mūsų kraštą, „Mokslo pelės“ padės jums įtikinti vaikus, kad dar ne laikas nusimesti šiltesnius drabužius. Ketvirtojoje šio DELFI TV edukacinio ciklo laidoje profesorius Grūdas ir jo asistentas Pelas paaiškins mažylimas, kas yra šaltis, kokius pavojus jis kelia, ir kokius stebuklus su juo galima daryti. Mažieji DELFI TV žiūrovai klausia, kodėl tėvai jiems liepia dėtis kepurę, jei kalendorius jau seniai paskelbė pavasarį. Pasak psichologų, labai tikėtina, kad vaikas tos kepurės ir neužsidės, jei nepaaiškinsit jam moksliškai, kas gali nutikti staiga atšalus orams. Neturite laiko aiškinti? Tai už jus padarys „Mokslo pelės“! Linksmieji peliukai papasakos, dėl ko keičiasi metų laikai ir kodėl naktį būna šalčiau nei dieną, taip pat jie pamokys vaikus, kaip apsisaugoti nuo peršalimo, kai paspaudžia šaltukas. O kad pamokėlė nevirstų nuobodoka paskaita, Pelas ir Grūdas kartu su šuneliu vardu Šuntas parodys keletą stebuklų, kuriuos galite daryti ir savo virtuvėje pasitelkę paprasčiausią šaldiklį!