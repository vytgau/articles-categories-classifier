„Skatiname verslą ir mokslą domėtis kosminėmis technologijomis ir pasiūlyti savo žinias bei sprendimus Europos kosmoso agentūrai. Naujų technologijų kūrimas turi didelį poveikį šalies ekonomikai, nes kuriami konkurencingi produktai ir paslaugos, kurios ateityje gali duoti investicijų grąžą“, – teigia V. Sinkevičius. Preliminari suma, skirta 2018 metų projektams vykdyti, yra 2,5 mln. eurų. Planuojama, kad paraiškos bus priimamos iki 2018 m. kovo 9 dienos. Ketvirtadienį, gruodžio 7 d., Ūkio ministerija kartu su Mokslo, inovacijų ir technologijų agentūra kviečia į Europos kosmoso agentūros (EKA) seminarą-instruktažą, kurio metu bus pristatomos galimybės susidomėjusiems Lietuvos atstovams dalyvauti naujuose EKA kvietimuose 2018 metais. Seminare EKA ekspertai detaliau supažindins su dalyvavimo ir finansavimo sąlygomis, atsakys į klausimus ir surengs individualius pokalbius su užsiregistravusiais potencialiais pareiškėjais. Potencialios projektų sritys – žemės stebėjimai, gyvybės mokslai, jutikliai, ryšio sistemos ir kt. Lietuva jau sėkmingai dalyvauja ankstesniuose EKA kvietimuose. Šiuo metu vykdoma 14 projektų: 7 projektai patvirtinti 2016 metais per 1-ąjį kvietimą, 2017 m. – dar 7 per 2-ąjį kvietimą. Šis renginys organizuojamas siekiant įgyvendinti 2014 m. pasirašytą Lietuvos ir EKA Europos bendradarbiaujančios valstybės susitarimą. Pagal jį EKA periodiškai skelbia tik Lietuvos mokslo institucijoms ir įmonėms skirtus kvietimus teikti paraiškas dėl projektų įgyvendinimo pagal EKA programų tematiką.