Kai kurie ekspertai sako, kad tai yra istorinė tarptautinė autorinių teisių apsaugos byla. Pirminio draudimo, kurį palaikė Aukščiausiasis Teismas, paprašė Kanados ryšių įrangos gamintoja „Equustek Solutions“, sėkmingai teisme apgynusi savo teises bylinėdamasi su kita kompanija, kuri „Equustek Solutions“ produktus paženklindavo savo prekės ženklu ir parduodamo, kaip savo. Po žemesnės instancijos teismo sprendimo „Google“ pašalino 345 internetinius puslapius, kurie Kanadoje siejami su prasižengusia įmone. Tačiau vėliau kompanija paliko Kanadą ir iš nežinomos vietos toliau tęsė prekybą suklastotais produktais. Tačiau „Google“ atsisakė, kai „Equustek Solutions“ paprašė iš interneto pašalinti visus nusižengusios įmonės paminėjimus. „Google“ teisme ginčijo, kad ji nėra ginčo šalis ir kad tokia priemonė yra perteklinė ir kelia klausimų dėl saviraiškos laisvės. Tačiau Kanados Aukščiausiasis Teismas nusprendė, kad „be draudimo akivaizdu, kad „Google“ ir toliau prisidės prie „Equustek Solutions“ daromos žalos“. „Internetas neturi ribų, jo natūrali aplinka yra pasaulinė. Vienintelis būdas užtikrinti, kad draudimas pasiektų savo tikslą yra jį taikyti ten, kur veikia „Google“, o tai yra visame pasaulyje“, – konstatavo teismas. Tačiau kai kurios žiniasklaidos grupės, leidėjai ir autorinių teisių apsaugos organizacijos ir pilietinių teisių grupės nerimauja, kad šis sprendimas sukuria pavojingą precedentą. „Internetas yra pasaulinis reiškinys, ir egzistuoja didelė rizika, kad vyriausybės ir įmonės šį teismo sprendimą laikys pateisinančiu cenzūros prašymus ir dėl to visiškai teisėtas turinys turės dingti iš interneto tik todėl, kad kitame pasaulio gale buvo priimtas teismo sprendimas“, – sakė „Open Media“ atstovas Davidas Christopheris.