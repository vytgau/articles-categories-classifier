Teigiama, kad naujasis „Galaxy Note“ serijos telefonas turės nedaug didesnį ekraną nei šiais metais išleistas „Samsung“ flagmanas „Galaxy S8“, turintis 6,2 colio dydžio ekraną. „Galaxy Note 8“ taip pat turės dvi galines kameras. Nepaisant „Galaxy Note 7“ praėjusiais metais dėl užsidegančių baterijų patirto fiasko, „Samsung“ neatsisakė planų toliau tęsti „Galaxy Note“ serijos telefonų kūrimą. Bendrovė, siekdama išvengti panašių incidentų, pradėjo taikyti naujas baterijų saugumo tikrinimo procedūras. Stiprūs pavasarį išleisto „Galaxy S8“ telefono pardavimai rodo, kad kompanija po praėjusių metų nesėkmės atgavo klientų pasitikėjimą - kol kas nepraneštas nė vienas atvejis apie užsidegusias „Galaxy S8“ telefono baterijas. Manoma, kad dėl puikių „Galaxy S8“ pardavimų „Samsung“ paskelbs apie rekordinį kompanijos pelną balandį-birželį.