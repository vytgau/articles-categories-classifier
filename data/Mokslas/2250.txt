Tokią milžinišką bateriją ketinama statyti siekiant spręsti elektros tiekimo problemas Pietų Australijoje. E. Muskas tviteryje pastatyti milžinišką „baterijų fermą“ Pietų Australijoje pasiūlė kovą po to, kai pernai „precedento neturinti“ audra sutrikdė elektros perdavimo bokštų veikimą. „Ši sistema bus tris kartus galingesnė už bet kokią šiuo metu Žemėje veikiančią sistemą“, – žurnalistams Adelaidėje sakė E. Muskas. Anot jo, „Tesla“ gruodį Kalifornijoje pastatė iki šiol didžiausią pasaulyje bateriją. O Pietų Australijoje atsirasianti baterija bus šimto megavatų galios ir galės aprūpinti elektros energija 30 tūkst. namų. Baterija bus pastatyta Džeimstaune, esančiame už 230 kilometrų į šiaurę nuo Adelaidės. Baterija bus sujungta su netoliese veikiančiu vėjo jėgainių parku, kurį valdo Prancūzijos atsinaujinančios energijos bendrovė „Neoen“, pranešė Pietų Australijos valstijos premjeras Jay Weatherillas. Jo teigimu, „Tesla“ yra pažadėjusi pastatyti bateriją „per 100 dienų arba projektas bus nemokamas“. Projekto vertė neskelbiama.