Atsižvelgiant į pačios siuntos ypatybes, paranku išsiaiškinti, kokią iš kelių siūlomų paslaugų rinktis yra geriausia: nestandartinių gabaritų siuntos paprastai keliauja vienu, sunkios, bet nedidelės siuntos – kitu, o brangiausios – trečiu būdu. Taip pat galima rinktis, ar savo siuntinius patikėti profesionalams, ar viską iki galo sutvarkyti savarankiškai, be niekieno pagalbos. Prekes siunčia po visą pasaulį Įvairiais lino gaminiais internetinėje parduotuvėje prekiaujanti Laura pasakoja, kad siųsdama prekes savo klientams naudojasi įvairiomis siuntimo galimybėmis – kiekvienam siuntiniui parenka geriausią variantą. „Jeigu siuntinys sveria iki 2 kg ir jo turinys nėra labai vertingas, dažniausiai naudojuosi pašto paslaugomis, bet jei jis sunkesnis nei 2 kg arba yra brangus, siunčiu per kurjerius, – atskleidžia ji ir aiškina, kaip pasirenka skirtingas kurjerių tarnybas: – Pirmiausia pasižiūriu, į kokią šalį teks siųsti, ir tada renkuosi, į kokią kurjerių tarnybą kreiptis: jeigu siunčiu į Europos Sąjungos šalis, renkuosi vieną, jeigu į kitas užsienio šalis, pavyzdžiui, Ameriką, Australiją, Japoniją, Norvegiją, užsakau per kitą, Lietuvos ir Baltijos šalių klientams prekes siunčiu dar per kitus kurjerius.“ Laura pasakoja, kad nors didžiąją dalį savo prekių vis dėlto renkasi siųsti per paštą, kartais šia paslauga tenka nusivilti – taip yra pasimetęs ne vienas jos siuntinys, o kaip didžiausią minusą ji įvardija ilgą siuntimo kelią. „Išsiųstas paštu, pavyzdžiui, į Ameriką, siuntinys keliauja mėnesį ar dar ilgiau, į Europos Sąjungos šalis – apie savaitę. Klientai pyksta, kad nusipirkę kokį niekutį ilgai jo nesulaukia. Žinoma, aš savo internetinėje parduotuvėje esu surašiusi, kiek laiko užtrunka siunčiant vienu ar kitu būdu, bet niekas tos informacijos neskaito ir po savaitės jau rašo klausdami, kur jų siuntinys“, – pasakoja verslininkė. Ji apgailestauja, kad nebėra galimybės stebėti paštu į užsienį išsiųstų prekių kelio. „Anksčiau būdavo galima matyti kiekvieną punktą, kur tuo metu siuntinys yra, o dabar tokios galimybės nebėra. Jei reikia, turi siųsti užklausimą, tada paštas įsipareigoja per tris mėnesius gauti atsakymą ir atsiųsti kopiją, pasirašytą asmens, kuris gavo siuntinį. Mes, smulkieji verslininkai, su tuo labai kovojame – rašėme raštus su skundais, bet per metus niekas nepasikeitė“, – kalba Laura. Anot Lauros, per kurjerius siuntiniai į tą pačią Ameriką nukeliauja vos per kelias dienas, o jei siuntinys didelis, jo siuntimas tokiu būdu gali atsieiti ir pigiau nei siunčiant paštu. „Per kurjerius neapsimoka siųsti tik mažų siuntinių. Jie siuntimo kainą skaičiuoja pagal siuntos tūrį, prisideda ir įvairūs koeficientai, pavyzdžiui, kaina priklauso ir nuo to, kuriame mieste gavėjas gyvena, ar tai priemiestis ir pan.“, – pasakoja ji. Vėl galės sekti užsienio siuntas Lietuvos pašto Rinkodaros ir pardavimų direktorius Aurimas Čiagus aiškina, kad sekti į užsienį siunčiamos pašto korespondencijos negalima todėl, kad užsienio šalių pašto operatoriai, vadovaujantis Pasaulinės pašto sąjungos reikalavimais, nėra įpareigoti keistis registruotųjų pašto korespondencijos siuntų sekimo duomenimis. „Šiuo metu siuntų paieška yra galima ne visose užsienio šalyse, o kai kurie pašto operatoriai teikia tik dalinę informaciją apie siuntos buvimą vietą“, – sako A. Čiagus. Tačiau su paštu bendradarbiaujančių verslininkų ir fizinių asmenų, kuriems aktualus siuntų siuntimas į užsienį, laukia geros naujienos – nuo spalio 3 dienos paštas pradės vykdyti tarptautinių registruotųjų pašto korespondencijos siuntų sekimo duomenų apsikeitimą, o siuntų judėjimo kelią nemokamai bus galima sekti internetu. „Įvertinę juridines, technines ir finansines sąlygas, prisijungėme prie daugiašalio PRIME susitarimo. Jį pasirašę nacionaliniai pašto operatoriai yra įpareigojami tarpusavyje keistis siuntų sekimo duomenimis. Daugiašaliame PRIME susitarime, be Lietuvos, dalyvaus dar 31 pasaulio šalis: JAV, Kinija, Rusija, D. Britanija, Japonija, Vokietija, Prancūzija, Airija, Danija, Belgija, Austrija, Islandija, Gibraltaras, Armėnija, Albanija, Kipras, Liuksemburgas, Malta, Slovėnija, Suomija, Švedija, Šveicarija, Meksika, Paragvajus, Kiribatis, Aruba, Kaimanų salos, Vanuatu, Hondūras, Dominikos Respublika ir Tailandas. Tikimasi, kad ateityje prie PRIME susitarimo prisijungs ir daugiau pašto operatorių“, – kalba A. Čiagus. Senos tradicijos su naujomis galimybėmis Kaip teigia Lietuvos pašto atstovas spaudai Tomas Bašarovas, per metus Lietuvos paštu yra gaunama ir išsiunčiama per 60 mln. pašto siuntų, t.y. laiškų, smulkių paketų, siuntinių. Jis atkreipia dėmesį, kad paštu galima siųsti netradicinių matmenų daiktus. „Tarp paštu siunčiamų daiktų neretai pasitaiko išskirtinių matmenų siuntinių, pavyzdžiui, mašinos bamperis ar net vaikiškas dviratis, kuris vargiai tilptų į siuntų savitarnos terminalo dėžutę“, – lygina pašto atstovas. Siuntinių siuntimo paslauga pašte kainuoja priklausomai nuo siuntos svorio (laikantis numatytų siuntos matmenų). Paštu galima siųsti siuntinius iki 30 kg. Už papildomą priemoką siuntinys gali būti registruojamas – tuomet, jei siuntinys siunčiamas Lietuvoje, jo kelią galima sekti internetu. Taip pat siuntą galima apdrausti. T. Bašarovas atkreipia dėmesį, kad šiuo metu ir apie gautą registruotąją pašto siuntą jos gavėjas, jeigu siuntos laiškininkui nepavyko įteikti namuose, gali būti informuojamas SMS žinute ar e. paštu. Atsiimdamas siuntas pašte gavėjas turi pateikti asmens tapatybę patvirtinantį dokumentą. Beje, klientai paštu gautas siuntas gali nukreipti ir atsiimti iš visą parą veikiančių „LP Express“ siuntų savitarnos terminalų. Anot šią veiklą vykdančios Lietuvos pašto patronuojamosios įmonės „Baltic Post“ direktoriaus Juozo Buitkaus, tokia paslauga šiemet naudojamasi tris kartus dažniau. UAB „Omniva LT“ vadovas Simonas Bielskis taip pat pastebi, kad ši paslauga tarp lietuvių itin išpopuliarėjo – lyginant su praėjusių metų rezultatais, siuntų, pristatomų per jų savitarnos terminalus, apimtys šių metų pirmąjį pusmetį išaugo daugiau nei 70 procentų. Anot jo, šia paslauga taip pat daugiausia naudojasi e. parduotuvės ir jų klientai, tačiau atkreipia dėmesį, kad sparčiai auga siuntų, siunčiamų tarp gyventojų, skaičius. Gyventojai dažniau nei dovanas dabar tokiu būdu siunčia parduodamas smulkias prekes: knygas, rūbus, rankdarbius. Svarbu pasirinkti tinkamą dydį Siųsdamas siuntinius per siuntinių terminalus siuntėjas moka už siuntos dydį, o maksimalus siuntos svoris yra iki 30 kilogramų. „Norint išsiųsti siuntą tiek pašte, tiek per kurjerį, visuomet skaičiuojama pagal siuntos svorį. Kuo sunkesnė siunta, tuo didesnė pristatymo kaina. Tuo tarpu siųsdami siuntą per paštomatus mokėsite už siuntos dydį. Taigi, jei sugebėsite sutalpinti iki 30 kg siuntinio turinį į S dydžio (9 cm x 19 cm) siuntą, tuomet už ją sumokėsite 1,39 euro“, – lygina S. Bielskis. Kitas privalumas, anot jo, – greitas pristatymas. „Siuntiniai per mūsų savitarnos terminalus Lietuvoje pristatomi per vieną darbo dieną, didžiuosiuose Lietuvos miestuose – ir šeštadieniais. Gyventojai per terminalą siuntinį gali išsiųsti per 1–2 minutes, o pasiimti – per mažiau nei pusę minutės“, – kalba S. Bielskis. Gavęs siuntą apie ją klientas informuojamas trumpąja SMS žinute arba elektroniniu paštu. Visos per siuntų savitarnos terminalus siunčiamos siuntos yra registruotos, jų judėjimo kelią galima stebėti internetu, todėl siuntos nepasimeta. Kaip ir siunčiant įprastu paštu, taip ir siuntų savitarnos terminalais galioja tas pats draudžiamų siųsti daiktų sąrašas. Siuntose griežtai draudžiama siųsti narkotines ir psichotropines medžiagas, nuodus, degiąsias, radioaktyviąsias, toksines, oksiduojančias ir kitas pavojingas medžiagas, ginklus, gyvus gyvūnus ir kt. Brangiausius daiktus gabena kurjeriai Pasirinkus kurjerių paslaugas, siuntiniai keliauja nuo durų iki durų ir patenka tiesiai gavėjui į rankas. Anot kurjerių tarnybų atstovų, kurjerių paslaugas klientai renkasi tuomet, kai siunčiami didesnės vertės ar svorio bei gabaritų daiktai ir kai yra būtina užtikrinti greitą prekių pristatymą. Didžiausią tokių paslaugų auditoriją sudaro verslas-verslui tipo klientai, tačiau sparčiai didėja ir e. komercijos dalis. Kurjerių tarnybų duomenimis, pavieniai žmonės taip pat naudojasi kurjerių paslaugomis siųsdami siuntas vienas kitam, tačiau tai yra nepalyginamai mažesnė siuntėjų dalis. Verslo klientams kainos dažniausiai būna skaičiuojamos individualiai, nes kiekvienas verslas turi savų niuansų ir poreikių. Kurjerių tarnybų atstovai teigia, kad jų klientams yra taikomos konkurencingos kainos, ypač siuntinius siunčiant į užsienio šalis. Kurjerio paslaugų Lietuvos teritorijoje kainos prasideda maždaug nuo 3 eurų, o pristatymo į siuntų taškus – maždaug nuo 1,5 euro. Kurjeriai siuntas paprastai pristato jau kitą dieną, siunčiant į užsienį, tai užtrunka šiek tiek ilgiau, o visą jų kelią taip pat galima stebėti internetu.