Amerikiečių Randy Bresniko ir Marko Vande Hei išėjimas į atvirą erdvę prasidėjo 12 val. 05 min. Grinvičo (15 val. 05 min. Lietuvos) laiku. Jie perjungė savo skafandrus prie vidaus baterijos ir persikėlė į tambūrą. Abiem vyrams reikės nuimti ir pakeisti Kanadoje pagamintos mechaninės rankos „Canadarm2“ griebtuvą. Maždaug 18 metrų ilgio ranka buvo naudojama šiai kosminei stočiai surinkti, o vėliau ji gaudydavo į stotį atskriejusius krovininius laivus. Robotizuota ranka 16 metų buvo viena svarbiausių orbitinės stoties įrenginių, tačiau pastaruoju metu jos griebtuvas nusilpo. NASA nori atkurti jų pirminius pajėgumus iki kito mėnesio, kai TKS pasieks JAV krovininis laivas, gabenantis būtinas atsargas šešiems stotyje gyvenantiems astronautams. Astronautų išėjimas į atvirą kosmosą turėtų užtrukti pusseptintos valandos. Tai pirmas iš trijų šį mėnesį numatytų jų išėjimų, per kuriuos bus remontuojama ir tikrinama įvairi TSK išorėje esanti įranga, ir 203-ias išėjimas į atvirą kosmosą TKS istorijoje.