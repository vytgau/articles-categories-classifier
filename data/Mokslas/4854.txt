Prancūzijos Šiaurės rytuose esančiame Duomono osuarijuje saugomi daugiau kaip 300 tūkst. žuvusių per Verdeno mūšį prancūzų ir vokiečių karių palaikai. Šis mūšis buvo vienas kruviniausių per 1914-1918 metais vykusį karą. 1984 metais tuometis Prancūzijos prezidentas Francois Mitterrand'as aplankė šią vietą kartu su Vakarų Vokietijos kancleriu Helmutu Koliu, kur paspaudė vienas kitam ranką, parodydami savo šalių susitaikymą po karo. Ir požeminis osuarijus, ir atminimo lenta, žyminti F.Mitterrand'o ir H.Kohlio rankos paspaudimą, buvo pavaizduoti „Pokemon Go“ programėlėje iki praėjusio savaitgalio, bet komplekso administracijos prašymu žaidimo sukūrusi bendrovė „Niantic“ šias nuorodas pašalino, sakė Duomono atstovė Elodie Farcage. Osuarijus buvo pokemonų „aikštelės“ (gym) vieta, kurioje kaunasi varžovų komandos, o atminimo lenta buvo „pokemonų stotelė“, kur žaidėjai gali gauti virtualių elementų. Netoliese esančio Verdeno memorialo atstovė sakė, kad jis taip pat buvo pažymėtas kaip pokemonų „aikštelė“. „Bet pas mus neveikia internetas, todėl žaidėjai ja pasinaudoti negali“,– teigė Emeline Villeseche. Šalia esantis Fleri Devan Duomono kaimas, kuris buvo sugriautas per karą, taip pat yra programėlėje. Šio rajono meras AFP naujienų agentūrai sakė norintis paprašyti „Niantic“ ištrinti tą vietovę iš žaidimo. Minėtieji mūšių laukai Prancūzijoje nėra pirmieji memorialai, kurie išvaro žaidimo, sulaukusio milžiniško populiarumo visame pasaulyje, žaidėjus. Vašingtono Holokausto muziejus ir Arlingtono nacionalinės kapinės taip pat paprašė lankytojų gerbti mirusiuosius ir šiose vietose nežaisti „Pokemon Go“.