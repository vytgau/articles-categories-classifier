Partneriais šiame ambicingame inovacijų projekte, kurį ketina finansiškai paremti valstybinis fondas „Innovation Fund Denmark“, pasirinkti du mokslo tyrimų universitetai bei pasaulinė informacijos technologijų lyderė „Microsoft“. Pasak „Carlsberg“ tyrimų centro atstovo Jocheno Forstero, šios inovacinės technologijos panaudojimas, dirbtinį intelektą „išmokant“ atskirti alaus skonį bei aromatą, leis triskart sutrumpinti naujo skonio alaus sukūrimo laikotarpį, kuriam dabar prireikia nuo devynių mėnesių iki dvejų metų. J. Forsteras pabrėžė, jog sumanyta technologija ateityje gali būti naudojama ne vien tik alaus gamybos, bet ir maisto ar farmacijos pramonėje. Be to, ji leistų tiksliai nustatyti, kokiomis medžiagomis užterštas oras, dirvožemis, vandens telkiniai. 1847-aisiais veiklą pradėjusi „Carlsberg“ dabar yra ketvirta pagal gamybos apimtis aludarė pasaulyje. Lietuvoje „Carlsberg“ valdo šalies alaus rinkos lyderį „Švyturį-Utenos alų“.