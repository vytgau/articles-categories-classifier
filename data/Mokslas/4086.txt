„Viena buvo spalio mėnesį, kita – šiandien, trečia – gruodžio 14 d. Šis reiškinys yra gana dažnas ir kartojasi maždaug kas 14 pilnačių. Beveik kiekvienais metais galima stebėti superpilnatį“, – teigia jis. – Koks reiškinys yra Mėnulio superpilnatis? – Norint suprasti šį reiškinį, visų pirma reikia suprasti dangaus kūnų dinamiką. Mėnulis apie Žemę juda elipsine orbita, vadinasi, egzistuoja artimiausias ir tolimiausias atskaitos taškas Žemės atžvilgiu. Šie taškai – perigėjus ir apogėjus. Pilnatis nutinka tada, kai į vieną eilę išsirikiuoja Saulė, Žemė ir Mėnulis. O kai Mėnulio pilnatis netoli artimiausio taško – perigėjaus, įvyksta superpilnatis. Kuo arčiau to orbitos taško įvyksta pilnatis, tuo ji ryškesnė, kaip kad bus šiandien. – Astronomai sako, kad tokios pilnaties nebuvo pastaruosius 68 metus. – Tokios pilnaties tikrai nebuvo nuo 1948 m. Bet turėčiau pastebėti, kad šiemet mes matysime tris iš eilės superpilnatis. Viena buvo spalio mėnesį, kita – šiandien, trečia – gruodžio 14 d. Šis reiškinys yra gana dažnas ir kartojasi maždaug kas 14 pilnačių. Beveik kiekvienais metais galima stebėti superpilnatį. – Ar 15 val. 52 min. mūsų laiku supermėnulis bus matomas Lietuvoje? – Lietuvoje tuo metu jis dar nebus patekėjęs – tekės apie 17 val. Taigi paties to momento nematysime, bet kai Mėnulis patekės, bus galima superpilnatimi grožėtis. – Jei bus debesuota, sniegas, šlapdriba, kaip sinoptikai prognozuoja, – tada ar matysime? – Tada jau nematysime. – Ar į tokią superpilnatį gali sureaguoti gamta ar žmonija? Yra dalykų, kurių mums reikėtų pasisaugoti? – Žvelgiant į pastarųjų mėnesių balsavimo rezultatus visame pasaulyje, turbūt turi įtakos. Žinoma, juokauju. Bet moksliškai nėra nustatyta, kad Mėnulis ar jo pilnatis kaip nors darytų įtaką žmogui ar jo elgesiui. – Jei iš anksto nežinome, kad šiandien vyks toks reiškinys, ar galime pastebėti, kad Mėnulis kažkoks kitoks, ar tai pastebima tik žinovui? – Vizualiai pilnatis atrodys kaip pilnatis. Jei būtų galimybė sudėti superpilnatį ir minipilnatį (kuri būna apogėjuje), skirtumą pamatytume, pavyzdžiui, kad Mėnulis šiandien bus didesnis apie 14 proc. ir ryškesnis apie 30 proc. – Kokios spalvos bus Mėnulis? – Kaip ir visada – pilkas. Tekėjimo metu dėl Žemės dulkių gali būti rausvas. Standartinės spalvos. – Kiek ilgai truks šis reiškinys? – Šiandien dieną ir visą naktį, kol Mėnulis nusileis. – Kaip geriausia stebėti Mėnulį šiandien? – Gražiausia, kai Mėnulis tik teka ir kai galima palyginti su ant žemės esančiais objektais. Tada įvyksta optinė iliuzija ir jis atrodo tikrai labai didelis ir įspūdingas. Pakilęs aukščiau, nors dydis nepakinta, Mėnulis nebeatrodo taip gražiai. Tad siūlau visiems stebėti plika akimi ar fotografuoti, kai jis yra arčiau horizonto. Apie 17 val. mūsų laiku. – O kokia bus Mėnulio forma? – Visiškai tokia pati. Ši pilnatis yra tokia pati, kaip ir visos kitos pilnatys, tiesiog kitoks pavadinimas.