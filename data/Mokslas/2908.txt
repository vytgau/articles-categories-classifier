Visų pirma reikia pagalvoti, ką bandome pasiekti išpjaudami papelijusią duonos vietą: ar bandome pašalinti sveikatai žalingą pelėsį, ar tiesiog jo nenorime matyti. Prie sveikatos dar grįšime, o štai pelėsio šalinimas iš duonos nėra toks jau paprastas veiksmas, kaip manėte. Pelėsis yra grybas. Tai, ką matote ant savo duonos, yra siūlinių grybų kolonijos. Taigi, paviršinis plaukuotas taškas nėra visas grybas - po juo driekiasi visas hifų, geriau žinomų grybienos vardu, tinklas. Jungtinių Valstijų Žemės ūkio departamento specialistė Marianne Gravely pastebi, kad dėl duonos minkštumo pelėsių hifai prasiskverbia labai giliai ir išsiraizgo dideliame plote - didesniame nei matoma melsva dėmė. Jei duona pjaustyta, gali būti, kad pelėsiui pereiti iš vienos riekės į kitą prireiks daugiau laiko, todėl, jei norite pašalinti pelėsį, pakaks išmesti kelias riekeles. Jei supelijo nepjaustytas duonos kepalėlis, nupjauti teks nemenką gabalą, jei tikrai norite būti įsitikinę, kad nesuvalgysite pelėsio hifų. Tuo tarpu kietame maiste pelėsiui prasiskverbti gilyn prireikia daugiau laiko, todėl nuo bulvių, morkų, sūrio ir panašių produktų paviršinį pelėsį galima nupjauti ir apie jį negalvoti. Bet galbūt jį galima nurakinėti ir nuo duonos gaminių? Dažai žmonės mano, kad pelėsis ant duonos yra visiškai nekenksmingas, juk kai kurie maisto produktai specialiai gaminami su pelėsiu. O galbūt tai mirtinai pavojinga? Mitybos ekspertė Christine Marquette paaiškina, ar saugu valgyti pelėsį. Viskas priklauso nuo jūsų pačių sveikatos. Kai kurie žmonės yra alergiški grybams ar pelėsiui konkrečiai. Jiems supelijusi duona, net kai matomas pelėsis yra nupjautas, gali sukelti pavojingas ar tiesiog nemalonias alergines reakcijas. Kai kurios pelėsio rūšys yra nuodingos, pasitaiko, kad jos apsigyvena ir ant duonos. Visgi, suvalgyti didelį kiekį nuodingo pelėsio yra beveik neįmanoma. Suvalgius bet kokio pelėsio gali pykinti, o retesniais atvejais gali pasireikšti ir kvėpavimo takų ligos. Sveiko žmogaus imunitetas nuo to apsaugo - jei žinote, kad jūsų imuninė sistema yra susilpnėjusi, reikėtų būti dar atidesniems. Pelėsis gali sukelti ir įvairias mikozes - grybelinius susirgimus. Tačiau daugeliui žmonių nedidelis suvalgyto pelėsio kiekis, kokį gautumėte suvalgę riekelę duonos be matomų pelėsio kultūrų, neturi jokio poveikio. Bet ar šįkart jūs būsite tarp to daugelio žmonių, kurie neigiamų pasekmių nepastebės? Specialistai pataria būti atsargiems ir atsikratyti supelijusios duonos. Jos nereikėtų ir uostyti - atrinktas riekeles, ar visą duoną, jei pelėsis pasklido, reikėtų įdėti į plastikinį maišelį, jį užrišti ir išmesti. Tuomet reikia nuvalyti paviršius, prie kurių duona lietėsi, ir atidžiai nusiplauti rankas.