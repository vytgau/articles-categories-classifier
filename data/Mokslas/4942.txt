Pranešime žiniasklaidai rašoma, kad dvi pirmąsias vietas užėmė „Uber“ IT inžinieriai Marijonas Petrauskas ir Vaidas Zlotkus. Trečioji vieta atiteko Žilvinui Naujokui. Parą laiko trukusio sistemų administratorių konkurso užduotis parengė „Teo“ ir „Omnitel“ adminai. Šiemet konkurse dalyvavo rekordinis kiekis įvairių sričių IT specialistų – 236. Tai yra beveik dvigubai daugiau nei pernai. Dar vienu maloniu šių metų konkurso netikėtumu tapo pirmą kartą jame dalyvavusios 3 merginos. Specialiu prizu už žaviausią startą apdovanota Laimutė Strolytė, Lietuvos dailės muziejaus eksponatų skaitmeninimo ir LIMIS-M posistemio administravimo skyriaus vadovė. Praėjusių metų nugalėtojas Aleksandr Stankevič buvo apdovanotas už „viso gyvenimo pasiekimus“. Geriausiais Lietuvos specialistais, atsakingais už patikimą kompiuterinių sistemų darbą, paskelbti greičiausiai visas konkurso užduotis išsprendę dalyviai – pirmieji jas įveikė po daugiau nei penkių valandų. „Stengėmės, kad užduotys būtų įdomios ir įvairios, todėl konkurso dalyviams teko ne tik įdėmiai skaityti Ričardo Savukyno sveikinimą, spręsti tinklo šaradą, rasti poligamijos ir SSL ryšį, atstatyti dingusius failus, o peržiūrėjus video, prisiminti senus kompiuterinius žaidimus. Vienos užduoties rezultatas buvo mūsų ofiso koordinatės ir nors mes netikėjome, kad adminai gali fiziškai į jį nuvykti, tokių aktyvių dalyvių vis tik atsirado. Kūrybiškumas pasireiškė ir atsakant į klausimą, kas trukdo keisti pasaulį. Variantai vyravo nuo tinginystės iki alaus trūkumo, nors teisingas atsakymas buvo paslėptas registracijos taisyklėse – niekas neduoda . Tikimės, kad dalyviams buvo linksma ir kitąmet sulauksime ne mažesnio konkurso dalyvių skaičaus“, – sako Lietuvos sistemų administratorių dienos užduočių kūrimą koordinuojanti „Teo“ Unix paslaugų valdymo padalinio vadovė Lina Strelkauskienė. „Lietuvoje esama vienų talentingiausių inžinierių pasaulyje. Mūsų sėkmė sistemų administratorių konkurse tą tik patvirtina. Neįtikėtinai didžiuojamės mums skirtu įvertinimu, sieksime ir toliau kurti platformą, kuri suteikia aukščiausio lygio vartotojo patirtį visame pasaulyje“, – sako „Uber“ inžinierių komandos Vilniuje vadovas Vaidas Zlotkus. Išsprendę konkurso užduotis adminai, buvo asmeniškai pakviesti į uždarą vakarėlį viename iš Vilniaus barų, kur profesinės dienos išvakarėse vyko geriausio Lietuvos IT sistemų administratorius apdovanojimo šventė.