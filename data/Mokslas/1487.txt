Šunys sugeba kontroliuoti savo snukio išraiškas, kurios yra jų komunikacijos priemonė, skelbia tyrimo autoriai žurnale „Scientific Reports“. Iki šiol buvo manoma, kad šunys negali sąmoningai valdyti savo mimikų. Vis tik naujas tyrimas leidžia manyti, kad geriausias žmogaus draugas galbūt labai gerai žino, kokią šeimininko reakciją sukels jo piktas žvilgsnis ar šypseną primenanti išraiška. „Atrodo, kad rezultatai patvirtina parodymus..., jog išraiškos gali būti sąmoningas jų bandymas bendrauti“, – sako viena tyrimo autorių Juliane Kaminski Portsmuto universiteto. Tyrimus su įvairių veislių naminiais šunimis atlikusi mokslininkų komanda pastebėjo, kad šie gyvūnai yra labiau linkę „judinti savo snukius“, kai žmonės atkreipia į juos dėmesį. Pakelti antakiai, dėl kurių jų akys pasidaro panašios į širdį tirpdančias mažo šunelio akeles, yra dažniausiai šunų naudojama išraiška, pastebėjo mokslininkai. Tačiau kai žmones užsiima savo reikalais ir nežiūri į savo augintinius, pastarųjų snukiai būna gerokai ramesni. Ir net nepriklausomai nuo to, ar jiems siūlomas koks nors skanėstas, ar ne. Ankstesni eksperimentai parodė, kad šunys gerai gali įvertinti žmogaus atidumą. Pavyzdžiui, per vieną iš tyrimų paaiškėjo, kad šunys dažniau yra linkę vogti maistą, kai žmonės yra nusigręžę arba užmerkia akis. „Mes žinome, kad šunys daro daugiau įvairių veido išraiškų, kai žmogus kreipia į juos dėmesį“, – kalbėjo J. Kaminski. Tačiau kol kas dar anksti tvirtai teigti, kad šunys suvokia, ką galvoja arba jaučia žmogus. Tai būtų didelių, žmonėms būdingų protinių gebėjimų ženklas, pridūrė komanda. Ankstesni primatų, išskyrus žmones, tyrimo rezultatai leidžia manyti, jog kai kurie iš mūsų tolimųjų giminaičių taip pat suvokia, kad kiti gali suprasti jų mimikas ir jas dažniau daro kam nors žiūrint.