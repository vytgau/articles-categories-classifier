Naujas tyrimas atskleidė, kad priklausomybė nuo telefonų yra kur kad didesnė problema nei manyta iki šiol. Manote, kad ir jūs kenčiate nuo šio sutrikimo? Palyginkite savo įpročius su šia statistika. Mokslininkai apklausė 1700 žmonių, kad išsiaiškintų, ar žmonės gali lengvai atsiskirti nuo savo telefonų ir interneto. Paaiškėjo, kad labai daug žmonių yra priklausomi nuo technologijų ir toli nuo jų nueiti negali. Tiesą sakant, problemos mastai nustebino net ir tuos, kurie seniai įspėjo dėl technologijų poveikio sveikatai. Tyrimas atskleidė, kad socialinės normos laužomos nuolat, vien tam, kad žmogus gautų savo kelias sekundes su ekranu. „iPass“ apklausa parodė, kad net 72 proc. žmonių telefonu naudojasi atlikdami gamtinius reikalus, 36 proc. taip elgiasi pasimatymuose, beveik 11 proc. nesibodėtų išsitraukti telefono ir laidotuvių metu, o beveik 7 proc. tai padarytų ir užsiimdami seksu. Nekalbama apie priimtus skambučius ar kitus svarbius reikalus – šie žmonės tiesiog nori porai sekundžių pasitikrinti savo telefonus, net jei jie jokių signalų apie gautas žinutes, laiškus ar kitus pranešimus nesiunčia. Du trečdaliai apklaustųjų pripažino, kad be interneto jaučia nerimą. Tiksliau, tokį nerimą, kad jo tiesiog negali atsisakyti. 61 proc. apklaustųjų teigė, kad jiems neįmanoma atsisakyti interneto. Palyginimui – 58 proc. tą patį sakė apie seksą, 42 proc. – apie greitą maistą. Kitaip tariant, daugiau žmonių negali gyventi be interneto nei be sekso. Pamenate, kai žmonės ieškodavo restorano su vaizdu? Tai irgi nebėra svarbu – tol, kol ant durų kabo „Free WiFi“ lipdukas, tol žmonės patenkinti. Jau mažai ką stebina tai, kad susitikę draugai ilgą laiką praleidžia bendraudami su savo išmaniaisiais prietaisais, o juk dar ne taip seniai ir tai buvo laikoma psichologinių problemų požymiu. Specialias terapijas jau siūlo ir psichologai, jas vadinantys ne kaip kitaip, o gydymu nuo priklausomybės išmaniesiems telefonams. Šis sutrikimas prisideda prie nerimo augimo, neleidžia susikaupti, kenkia emocinei raiškai, smukdo produktyvumą. Tikriausiai, sėkmingai nuo jo pasveikti galima ir patiems, bet pirmiausia reikia pripažinti problemą.