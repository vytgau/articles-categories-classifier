Anksčiau Komisija siūlė tarptinklinio ryšio mokesčius panaikinti tik iš dalies – buvo numatyti apribojimai dėl laiko ar apimties. Tačiau šis pradinis Komisijos siūlymas buvo kritikuojamas kaip nepalankus vartotojams. Dar prieš kelias savaites vadovaudamasi „sąžiningo naudojimo“ (angl. fair use) taisykle Komisija siūlė tarptinklinio ryšio mokesčių leisti nemokėti tik 90 dienų per metus ir ne ilgiau kaip 30 dienų iš eilės. Šio pasiūlymo taip pat buvo atsisakyta. Naująja tvarka siekiama užtikrinti, kad visi keliautojai, besinaudojantys valstybėje narėje, kurioje gyvena arba su kuria turi nenutrūkstamų ryšių, veikiančio operatoriaus SIM kortele, tarptinkliniu ryšiu visoje ES teritorijoje galėtų naudotis tokiomis pačiomis sąlygomis, kokiomis naudojasi savo šalyje. Tačiau prognozuodama, kad panaikinus tarptinklinio ryšio mokesčius tikėtinas piktnaudžiavimas (pavyzdžiui, masinis pigias paslaugas teikiančių operatorių SIM kortelių naudojimas už šalies, kurioje yra jas išduodantis operatorius, ribų), Komisija siūlo numatyti pakankamą operatorių interesų apsaugą. Sulaukusi Europos elektroninių ryšių reguliuotojų institucijos, valstybių narių ir visų suinteresuotų šalių nuomonės, galutinio pasiūlymo versiją Komisija turi priimti iki gruodžio 15 d. Primintina, kad tarptinklinio ryšio mokesčiai jau šiuo metu yra gerokai sumažinti. Nuo šių metų balandžio mėnesio maksimali suma, kurią prie teikiamų nacionalinių paslaugų kainos gali prisidėti operatoriai, yra 5 euro centai už inicijuoto skambučio minutę, 1,14 euro centų už priimto skambučio minutę, 2 euro centai už trumpąją žinutę ir 5 euro centai už 1 MB duomenų (neįskaitant PVM).