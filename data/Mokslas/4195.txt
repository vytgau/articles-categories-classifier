Nagrinėjamas pavyzdys yra nedidelis, rudas, o jo amžius siekia 133 mln. metų. Tyrėjai mano, kad tai yra dinozauro smegenų dalis, padengta plonu, jau sukietėjusiu minkštojo audinio sluoksniu. Apie atradimus Londono geologijos draugijos atstovai pranešė Stuburinių paleontologijos draugijos susitikime Jutos valstijoje (JAV). „Smegenys turi iškilimus, kurie yra gana charakteringi dinozaurams“, – tvirtino paleobiologas ir Kembridžo universiteto Alexas Liu. Mokslininkai tiki, kad rasta smegenų dalis turėjo priklausyti dideliam augalėdžiam dinozaurui iguanodontui. Radinys buvo atrastas apie 80 km nuo Londono 2004 m. Jo atradėjas – fosilijų rinkėjas Jamie'is Hiscocksas. Pamatęs, kad atrastoji fosilija atrodo šiek tiek keistesnė, jis ją pristatė Oksfordo universiteto paleobiologui Martinui Brasierui. „Net savo drąsiausiose svajonėse nebuvau įsivaizdavęs, kad savo gyvenime teks pamatyti kažką panašaus“, – sakė J. Hiscocksas „National Geographic“. Nors tai yra netiesa: šis žmogus jau yra radęs seniausią pasaulyje voratinklį. Galimybė, kad „dinozauro smegenimis“ galėjo būti palaikytas ir kažkoks kitas audinys ar medžiaga, vis dar egzistuoja. „Tai yra reikšmingas pareiškimas, nes smegenų audinys, mirus gyvūnui, suyra pirmiausia“, – įvertino mokslininkų pasisakymus paleontologas, besispecializuojantis dinozaurų galvos minkštųjų audinių srityje, Lawrence'as Whitmeris. Šis faktas neįtikino ir keleto kitų paleontologų. 