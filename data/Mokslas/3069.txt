Pakartotinis raketos nešėjos „Falcon 9" paleidimas pradėjo naują kosminių skrydžių erą. Dabar visi pakilimai į orbitą atpigs, ir taip „Falcon 9" kūrėja – „SpaceX" kompanija – galės pakviesti naujų užsakovų. Tuo tarpu Rusijos kosminė pramonė rizikuoja galutinai prarasti savo konkurencinį pranašumą, nepaisant gan nebrangių raketų paleidimų. Kad tai to neįvyktų, specialistai kuria savo daugkartinių raketų variantus. Pasak mokslininko ir konstruktoriaus Boriso Katorgino, Rusija sieks sukurti į Žemę grąžinamą pirmąją pakopą per ateinančius trejus metus. Specialistas pažymėjo, kad daug kas priklausys nuo projekto finansavimo ir tuo užsiimsiančių specialistų skaičiaus. Tam tikrą daugkartinio naudojimo raketų kūrimo patirtį ekspertai turi – SSRS kūrė daugkartinę raketą „Energija II“ (dar vadinamą „Uragan“). Centrinis „Uragano“ blokas turėjo po starto nusklęsti ir nutūpti aerodrome. Baigusis Šaltajam karui, projektas buvo nutrauktas. Rusija taip pat kūrė daugkartinio naudojimo vertikalaus pakilimo ir nusileidimo raketas „KORONA“. Naudingojo krovinio masė – iki 7 tonų. Dabar jos kūrimas sustabdytas. Didžiausios Rusijos kosminės pramonės viltys siejamos su raketa „Angara“, o tiksliau, su nauja raketų nešėjų šeima. „Angarai“ konkuruoti su „Falcon 9" bus itin sunku. 2014 metų gruodį šios raketos paleidimas buvo pigesnis už sunkiosios amerikiečių „Delta IV Heavy", tačiau dvigubai brangesnis už „Proton–M“. Tuo tarpu pirmosios pakopos grąžinimo koncepcija „Flacon 9" startus padarys daug pigesnius už „Proton–M“. Tuo tarpu europiečiai nusprendė eiti Elono Musko keliu ir sukurti daugkartinio naudojimo sistemą. Tai bus iš dalies daugkartinio naudojimo įtaisas, kuris kils kaip raketa, o tūps kaip lėktuvas. 