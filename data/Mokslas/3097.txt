V.Lašas yra užkūręs iniciatyvą prisikviesti JAV elektromobilių gamintoją „Tesla“ Lietuvoje statyti savo Europoje planuojamą gigafabriką, o gegužės 16 d. jis susitiks su šios kompanijos įkūrėju ir jį pasveiks gavus tarptautinį verslo Taikos apdovanojimą „Oslo Business for Peace Award“. „Su Elonu Musku esame bendravę ir anksčiau tiek gyvai, tiek „Singularity“ aplinkoje, o dabar „Tesla“ planuoja plėtrą į Europą, o mane domina jo sugalvotos technologijos „Hyperloop“ diegimas ir plėtojimas, kai žmonės ir kroviniai gali keliauti labai dideliu greičiu“, - kalbėjo V. Lašas. - Be to, E. Muską pakviesiu apsilankyti Lietuvoje, nors tai esu daręs ir anksčiau." Verslininkas dėstė, kad turint omenyje E. Musko užimtumą, suplanuoti jo vizitą į Lietuvą nėra lengva. „Manau, kad anksčiau ar vėliau pasiseks, tai – laiko klausimas“, - apibendrino V. Lašas. Pašnekovas primena, kad „Hyperloop“ technologijos esmė – kelionės vakuume, pasinaudojant magnetine pagalve, kai kapsulė su kroviniu ar keleiviais juda iki 1000 km/h greičiu. „Tai reikštų apie 30 min. trukmės keliones tarp Vilniaus ir Helsinkio, tarp Helsinkio ir Stokholmo“, - kalbėjo DELFI jis. Pati JAV kompanija atkreipė dėmesį kol kas į vienintelės šalies Europoje – Lietuvos – pastangas pritraukti į savo šalį gigafabriko statybas ir savo „Twitter“ paskyroje parašė: „Lietuva žino kelią į mūsų širdį: Gigafactory2 pristatymas panaudojant Minecraft“.  Iniciatyvaus Lietuvos jaunimo įgyvendintas projektas „Minecraft Gigafactory LT“, kurio metu lietuviai Kruonio LEZ teritorijoje pastatė virtualų „Tesla“ gigafabriką, per užsienio žiniasklaidą pasiekė didesnę negu 5 mln. pasaulio gyventojų auditoriją – lietuvių žinia buvo paskelbta „The New York Times“, „Mashable“, „Engadget“ ir kituose įtakinguose leidiniuose. Projekto video medžiagą peržiūrėjo daugiau nei pusė milijono žmonių. Iniciatyva Lietuvoje statyti „Tesla Motors“ gigafabriką sulaukė didžiulio Lietuvos visuomenės ir užsienyje gyvenančių lietuvių palaikymo. Kūrybinėse dirbtuvėse diskutavę įvairių sričių profesionalai nustatė, kad Lietuva turi tam reikiamus resursus – žmogiškuosius išteklius, logistinius, gamybinius ir kitus pajėgumus. Vienintelis dalykas, kurį dar reikia sustiprinti – patikėti šiuo ambicingu tikslu.