Kaip tvirtina agentūra, praėjusiais metais „Yahoo“, gavusi slaptą nurodymą, sukūrė specialiąją programą, skirtą vartotojų elektroninių laiškų analizei. Reikalavimas tikrinti vartotojų susirašinėjimą gautas arba iš Nacionalinio saugumo agentūros, arba iš Federalinio tyrimų biuro (FTB), skelbia „Reuters“, remdamasi trimis šaltiniais, du iš kurių – buvę „Yahoo“ darbuotojai. Agentūrai nepavyko išsiaiškinti, ar kitos interneto bendrovės taip pat yra sulaukusios analogiškų nurodymų. „Yahoo“ – teisės aktų besilaikanti bendrovė, ji laikosi Jungtinių Valstijų įstatymų“, – teigiama „Yahoo“ pareiškime, skirtame BBC tarnybai. JAV įstatymai leidžia specialiosioms šalies tarnyboms prieiti prie vartotojų duomenų, jeigu, tarnybų manymu, tokios priemonės gali užkirsti kelią teroro išpuoliams. Bendrovės gali užginčyti tokius nurodymus už uždarų durų Užsienio žvalgybos priežiūros teisme. Tačiau, kaip rašo „Reuters“, „Yahoo“ nusprendė to nedaryti, nes mananti, kad pralaimės. Bendrovės sprendimas nesikreipti į teismą nuvylė dalį „Yahoo“ darbuotojų, priduria agentūra. Buvęs amerikiečių žvalgybininkas Edwardas Snowdenas iškart sureagavo į straipsnį ir parašė savo „Twitter“ paskyroje: „Naudojatės „Yahoo“? Jie slapta peržiūri viską, ką jūs kada esate parašę... panaikinkite savo paskyrą šiandien“.