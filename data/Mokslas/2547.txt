Planuojama, kad 43 metrų aukščio raketa pakils prieš 17 val. 30 min. vietos (15 val. Lietuvos) laiku iš pietinės Šryharikotos salos – vieno iš dviejų kompleksų, naudojamų Indijos kosmoso tyrimų organizacijos (ISRO) palydovams leisti. Naujausio modelio raketoje įtaisytas galingas variklis, kurtas Indijoje daug metų. Programos vadovai tikisi, kad ši technologija sumažins šalies priklausomybę nuo Europoje gaminamų variklių, naudotų anksčiau leistose Indijos raketose. Raketa „GSLV Mk III“ turėtų iškelti į aukštąją orbitą aplink Žemę daugiau kaip tris tonas sveriantį palydovą. Jeigu skrydis bus sėkmingas, jis žymės svarbu pasiekimą, nes Indijai iki šiol sunkiai sekėsi varžytis su kitomis kosminių technologijų milžinėmis sunkiųjų krovinių gabenimo srityje. „Tai svarbus momentas Indijos kosmoso technologijoms – bus paleista vietinės gamybos sunkioji raketa“, – sakė naujienų agentūrai AFP Ajay Lele, dirbantis Delyje įsikūrusiame Gynybos studijų ir analizių institute. „Ryšių palydovai būna gana sunkūs, o anksčiau galėdavom iškelti iki dviejų tonų (krovinį). Indijai tai bus dvigubas žingsnis į priekį“, – aiškino jis. Sėkmingas 640 tonų raketos paleidimas būtų dar vienas svarbus pasiekimas ISRO mokslininkams, 2014 metais laimėjusiems lenktynes, kuri iš Azijos šalių pirmoji pasieks Marsą. Tąsyk Indija nuskraidino į Raudonąją planetą savo zondą, o ši programa daugelį nustebino savo maža kaina – apie 73 mln. JAV dolerių. Palyginimui, amerikiečių Marso zondo MAVEN misijai NASA išleido 671 mln. dolerių. ISRO dabar taip pat svarsto galimybes paleisti zondus Jupiteriui ir Venerai tirti. Pasiekti žvaigždes Indija tikisi atsiriekti didesnį klestinčio komercinių palydovų skraidinimo sektoriaus pyrago gabalą, telefonų, interneto ir kitoms bendrovėms siekiant užsitikrinti aukštesnės klasės ryšius ir platesnę jų aprėptį. Vasarį Indija pasiekė rekordą, kai viena jos raketa iškėlė net 104 palydovus. Ankstesnis rekordas šioje srityje priklausė Rusijai, 2014 metų birželį paleidusiai 39 palydovus. Pagrindinis tos indų raketos krovinys buvo 714 kg Žemės stebėjimų palydovas, bet taip pat buvo paleisti 103 mažesni „nanopalydovai“, iš jų beveik visi – priklausantys kitoms šalims. Pastaraisiais metais Indija sėkmingai iškeldavo lengvesnius palydovus, bet naujausia raketa pajėgi į aukštąją orbitą nuskraidinti keturių tonų krovinį – dvigubai sunkesnį, negu galėdavo gabenti jos pirmtakės, sako ISRO. Kosmoso agentūra ankstesnio modelio GSLV išbandė 2014-ųjų gruodį, kai tebebuvo eksperimentuojama su kriogeniniu varikliu. Tąsyk raketa skraidino kapsulę, atsiskyrusią ir nukritusią Bengalijos įlankoje prie Indijos rytinių krantų, praėjus apie 20 minučių po starto. Ši Indijos sukonstruota kapsulė pritaikyta skraidinti iki trijų astronautų, bet ISRO pažymėjo, kad šis projektas dar bus tobulinamas mažiausiai septynerius metus, kad būtų galima į kosmosą nugabenti žmonių. Indija nori būti ketvirta šalimi po Rusijos, JAV ir Kinijos, įgijusia galimybę skraidinti į kosmosą astronautus, bet jos pilotuojamųjų skrydžių programa ne kartą buvo stabdoma ir vėl atnaujinama.