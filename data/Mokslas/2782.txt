Viešai apie atliktas procedūras jau yra kalbėjusi ne viena pramogų pasaulio žvaigždė, kuriai žadama paviešinti informacija apie krūtinės korekciją neatrodo gąsdinanti, taip pat apie odontologines procedūras yra kalbėję krepšininkai, kurie sako, kad paviešinus šią informaciją jų tai niekaip nepaveiks. Tai yra tik keletas pavyzdžių, kai žmonės neketina bendradarbiauti su nusikaltėliais ir leisti jiems užsidirbti. Renginių organizatorė Kristina Kaikarienė DELFI pasakojo taip pat sulaukusi terorizuojančios žinutės, kurios turinys buvo agresyvus, su nuoroda, kaip skelbta, į pavogtus duomenis, tačiau ji sako, kad neva pavogti duomenys yra visai ne jos. „Pati pirmoji nuotrauka, kurią aš pamačiau, buvo gana stambaus sudėjimo moters, kuriai, matyt, buvo planuojama ar atlikta ar tai riebalų nusiurbimo, ar tai lytinių organų operacija. Žiniasklaidoje mano nuotraukos pasirodo praktiškai kas savaitę, tad žmonės, mane žinodami, gali įsitikinti, kad niekada nebuvau net panašaus sudėjimo, tuo labiau, kad aš niekada nesu dariusis nei tokios, nei panašios operacijos“, - kalbėjo moteris. Pašnekovė sako, kad nusikaltėliai siekia bet kokiu būdu pasipelnyti. „Be abejo, aš nemokėsiu, raginu ir kitus nemokėti, o duomenis persiųsti teisėsaugai, - pataria ji. - Aš esu pakankamai viešas žmogus, mano telefonas žinomas ir taip, o adresą aš esu nurodžiusi ir servise, kuriame taisausi automobilį. Tikrai nestresuosiu, tegul viešina.“ Žinoma moteris sako, kad su šantažuotojų provokacijomis yra susidūrę ir jos pažįstami, draugai. „Mano draugė, kuri buvo užsiregistravusi konsultacijai, bet neatvyko į kliniką dėl kažkokios priežasties, gavo žinutę, kad „jūsų šlykštūs papai bus paviešinti internete“. Iš tokių pranešimų ima juokas, taip, duomenys yra, pavyzdžiui, telefonas, vardas pavardė, bet tai ir viskas. Toks elgesys kaip mažų šuniukų, kad nors į kulną įkąsti. Tai yra bjauru“, - sakė K. Kaikarienė. Ji pasakoja, kad yra ir daugiau klinikos pacientų, kurie yra pasidarę kai kurias chirurgines procedūras ir apie tai yra ne sykį kalbėję viešai. „Dauguma garsių žmonių ne tai, kad nebijojo, bet jie ir viešinosi, ir pasakojo, kaip viena ar kita operacija paveikė jų gyvenimo komfortą, kaip Jurga Anusauskienė, kuri negalėjo dirbti kompiuteriu, nes jos vokai buvo užkritę tiek, kad blakstienos raižė akies obuolį. Ji apie tai kalbėjo dar prieš 2-3 metus ir skatino moteris tokios procedūros nebijoti“, - dėstė K. Kaikarienė. Versli moteris sako, kad jai bjauru ir tai, kad savo paslaugas ėmė siūlyti kai kurios teisinių paslaugų bendrovės, bet jos tai darė naudodamosios vagių duomenų baze. „Žinutę iš nusikaltėlių gavo ir mama, kurios vaikui buvo operuotos atlėpusios ausys, o vaikas yra mažuliukas, procedūra atlikta tėvų sprendimu, tad jos nėra nei ko bijoti, nei ko slėpti“, - sakė K. Kaikarinė. Tačiau kartu ji sako, kad apie nusikaltėlių etika šiuo atveju net nėra ko kalbėti, o klinikos dėl patirtos atakos ji nesmerkia. Atlikėjas Vaidas Baumila pritaria pareigūnų rekomendacijoms nesileisti šantažuojamiems nusikaltėlių. „Pavogę duomenis siekia išjudinti visuomenę ir, jei ne iš klinikos, tai gauti pinigų iš žmonių. Jų tikslas, kiek matau, ne viešumas, o pinigai“, - sakė informacinių technologijų ekspertas Marius Pareščius. DELFI skelbė, kad tarp tu, kurių duomenys pavogti, pateko ir stilistė Agnė Stumbrė, tačiau moteris dėl to per daug nesijaudina. „Šiomis dienomis turbūt visi labiausiai linksniuojame „Grožio chirurgijos“ kliniką, kalbame apie tai, kas įvyko ir kodėl įvyko. Į sąrašą patekau ir aš“, – anksčiau sakė A. Stumbrė. Moteris teigė, kad jai pikta dėl programišių veiksmų, tačiau ant klinikos ji nepyksta ir ten lankėsi dar kartą. Ji ir anksčiau yra viešai kalbėjusi apie jai atliktas procedūras. „Man pakeisti implantai, pakelta krūtinė ir pakoreguota pasmakrė. Aš esu laiminga, o už klaidas juk visi mokame skaudžiai“, – kalbėjo moteris.  Pasidomėjus, ar A. Stumbrė dėl šantažo pranešė policijai, moteris patikino, kad kreipėsi ir į policiją, ir į advokatą. DELFI anksčiau skelbė, kad klinika „Grožio chirurgija” patyrė kibernetinį incidentą, kurio metu nusikalstamu būdu buvo gauta prieiga prie klinikos saugomų pacientų asmens duomenų, dėl to yra pradėtas ikiteisminis tyrimas. Bendrovė prašo visuomenės bendradarbiauti ir gavus informacijos iš šantažuotojų, ją perduoti policijai arba klinikai.Prašoma pasidalinti turimomis žiniomis apie platinamas nuorodas, kurios leidžia pasiekti pavogtus duomenis. Pavogę pacientų duomenis ir nuotraukas, grasina, kad visi duomenys bus paskelbti viešai birželio 30 d., jei įmonė neįvykdys jų reikalavimų. Vykdantys nusikalstamą veiką savo surinktus duomenis pristato anglų kalba, nėra aišku, ar tai – Lietuvos gyventojai. Taip pat nėra aišku, ar tie, kurie šantažuoja įmonę yra ir tie, kurie gavo duomenis. Reikalaujama išpirka už visus pacientų duomenis, DELFI kalbinto saugumo eksperto skaičiavimu, siekia apie 300-350 tūkst. eurų bitkoinus konvertavus į eurus, nes bitkoino kaina keičiasi kasdien. Pavogę duomenis pacientams siūlo išsipirkti savo duomenis atskirai. Svarbu atminti, kad atsiskaitymus bitkoinais labai sudėtinga susekti, o sumokėjus kartą to gali nepakakti. Pareigūnai įspėja su nusikaltėliais nebendrauti ir pinigų nemokėti. Pirmadienį klinikos „Grožio chirurgija” serveriai antrą kartą per keletą dienų buvo puolami DDoS ataka, pirmadienį bendrovės tinklalapis dėl to buvo nepasiekiamas. Antradienį jo veikla atnaujinta. „Grožio chirurgija” prašo visų, turinčių bet kokios informacijos apie šį nusikaltimą, kreiptis į: Kauno apskrities VPK vyriausiąją tyrėją Jūratę Banionienę, Tel. +370 37 303079, el. pašto adresas: jurate.banioniene@policija.lt.