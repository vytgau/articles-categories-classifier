„LT Game Jam“ žaidimų kūrimo maratonas kviečia susiburti visus kūrėjus, kurie kada nors svajojo apie žaidimų kūrimą. Iš pradžių, išskirtinai žaidimų kūrėjams skirtas renginys, jau eilę metų į žaidimų kūrimo pinkles vilioja ir kitų industrijų profesionalus bei mėgėjus – dailininkai, garso ir grafikos dizaineriai, programuotojai ir kiti savo sričių specialistai, susirinkę renginio erdvėse, gauna tradicinę metų temą, ir per 48 valandas stengiasi sukurti veikianti kompiuterinio ar stalo žaidimo prototipą. „Margas dalyvių būrys garantuoja, kad „LT Game Jam“ niekada nebūna nuobodus. Vienas moka piešti, kitam puikiai sekasi programuoti, o trečias tiesiog kupinas originalių idėjų. „LT Game Jam“ padeda šiems žmonėms susiburti į komandas ir per gan trumpą laiką sukurti kažką nuostabaus“, – dalinosi patirtimi vienas iš renginio organizatorių Liudas Ubarevičius. Pasak L. Ubarevičiaus, vieną ar kitą žaidimo kūrimo aspektą mokantys renginio dalyviai noriai dalinasi patirtimi su jaunesniaisiais kolegomis, profesionalai moko pradedančiuosius ir panašiai. Yra atvejų, kuomet, „LT Game Jam“ užsimezgę projektai ir pažintys transformavosi ir į naują verslo idėją. „LT Game Jam“ metu galima kurti ir stalo žaidimus. Renginio organizatoriai pabrėžia, kad jau eilę metų pastebimas ir padidėjęs sukurtų stalo žaidimų skaičius. „Nemokantys dirbti su skaitmeniniais žaidimų kūrimo įrankiais neturėtų ignoruoti „LT Game Jam“, nes kasmet sulaukiame ir keleto dalyvių, kurie pasirenka žaidimą kurti, naudodamiesi popieriumi, žirklėmis ir pieštukais, o į tokio žaidimo kūrybos procesą gali įsitraukti beveik bet kas“ – pasakojo L. Ubarevičius. 4 miestai – 4 naujos vietos kurti žaidimus Per savo istoriją „LT Game Jam“ dažniausiai rinkdavosi įvairias mokymo įstaigas didžiausiam žaidimų kūrimo maratonui rengti. Šie metai ne išimtis. „LT Game Jam“ vyks 2017 m. sausio 20-22 dienomis. Sostinėje renginys įsikurs Lietuvos nacionalinėje Martyno Mažvydo bibliotekoje. Kaune žaidimų kūrėjai net dviems dienoms užims Kauno technologijos universiteto socialinių, humanitarinių mokslų ir menų fakulteto pastatą. Pajūrio regiono žaidimų kūrėjai dar kartą bursis Klaipėdos mokslo ir technologijų parke, o pirmasis renginys Šiauliuose bus surengtas Šiaulių valstybinės kolegijos Verslo ir technologijų I-iuose rūmuose. „Labai džiaugiamės, kad „LT Game Jam“ pagaliau atvyksta ir į Šiaulius. Tai svarbu ne tik mums, Šiaulių valstybinei kolegijai (ŠVK), mūsų studentams, kurie domisi žaidimų kūrimo technologijomis. Kolegijoje susiburs žaidimų kūrėjai iš viso regiono, neabejojame, kad jiems šis renginys bus ne tik įdomus, tačiau ir labai naudingas. Juk žaidimų kūrimo asai 48 valandas dalinsis idėjomis ir lavins savo gebėjimus. Šiaulių valstybinę kolegiją užvaldys kūrybos dvasia! Kolegijos studentai ir dėstytojai šiam pasaulinio lygio žaidimų kūrimo maratonui jau ruošiasi, tai bus iššūkis mums visiems“, – sako Šiaulių valstybinės kolegijos Informatikos inžinerijos katedros vedėja Ingrida Morkevičienė. „Didėjant renginio apimčiai ir dalyvių skaičiui ieškome ne tik didesnių erdvių, tačiau norime šį amatą parodyti ir platesnei auditorijai. – pasakojo Lietuvos žaidimų kūrėjų asociacijos pirmininkas Gediminas Tarasevičius. Pasak jo, šių metų renginio erdvių pasirinkimą lėmė noras į žaidimų kūrimo šventę privilioti dar daugiau smalsių praeivių. Garbinga „LT Game Jam“ istorija Lietuviška „Game Jam“ renginių istorija tęsiasi jau daugiau nei 13 metų. Sekdami renginio sumanytojų Chris Hecker ir Sean Barret pavyzdžiu, Lietuvos žaidimų kūrimo industrijos entuziastų grupė, pasivadinusi „Nesnausk“, dar 2002-aisiais metais suorganizavo antrąjį „Game Jam“ pasaulyje. 2003 metais šis renginys buvo pakartotas, tačiau pirmųjų renginių organizatorių įsitraukimas į žaidimų industrijos sūkurį lėmė, kad renginių serija nutrūko. 2009-aisiais metais „LT Game Jam“ idėja buvo atgaivinta, kaip pasaulinės iniciatyvos dalis ir nuo to laiko susidomėjimas šiuo renginiu Lietuvoje kasmet vis augo. 2014-aisiais metais renginių organizavimą perėmė Lietuvos žaidimų kūrėjų asociacija, o pernykštis renginys atsidūrė rekordų knygoje, surinkęs net 640 dalyvių trijuose didžiausiuose Lietuvos miestuose. „Metai iš metų „LT Game Jam“ renginių mastas vis didėja, o Lietuva gali didžiuotis būdama viena iš nedaugelio valstybių, kurioje šis pasaulinis renginys sulaukia tokio dėmesio. Pernai mūsų šalis buvo trečioje vietoje pasaulyje, jei skaičiuosime renginio dalyvius šalies sostinėje, tačiau svarbu nepamiršti, kad „LT Game Jam“ tuo pat metu vyko ne tik Vilniuje, bet ir Kaune bei Klaipėdoje, kur sukūrėme net 91 žaidimą. Šiemet šį skaičių tikimės dar padidinti, nes renginį pirmą kartą rengsime ir Šiauliuose“ – pasakojo G. Tarasevičius. Daugiau informacijos apie renginį galima rasti oficialioje „LT Game Jam 2017“ interneto svetainėje.