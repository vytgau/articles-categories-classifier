Dainuojantis robotas ir prieš 244 metus sukurtas ir vis dar veikiantis Sidabrinės gulbės (angl. Silver Swan) darbinis modelis – tai du labiausiai intriguojantys ir lankytojus į naują Londono mokslo muziejuje pristatomą parodą atvykti viliojantys eksponatai. Ši paroda apima 500 metų trukusias žmonijos paieškas, siekiant sukurti „protingus“ mechanizmus. Šį mėnesį duris atveriančioje parodoje pavadinimu „Robotai“ bus galima pamatyti daugiau nei 100 eksponatų, kuriuos muziejaus atstovai vadina reikšmingiausia kada eksponuota robotų humanoidų kolekcija. Vienas įspūdingiausių objektų – Jungtinėje Karalystėje (JK) sukurtas „RoboThespian“ – natūralaus dydžio robotas humanoidas, atliekantis garsines užduotis, judantis ir kas 20 min. lankytojus stebinantis teatrališkais pasirodymais. Sidabrinės gulbės robotą riedučius sukūręs Johnas Josephas Merlinas pirmą kartą smalsuoliams šį objektą pristatė 1867 m. Paryžiuje vykusioje parodoje, kur eksponatą išvydęs amerikiečių rašytojas Markas Twainas vėliau jį aprašė savo romane „The Innocents Abroad“. Dar keli dėmesio verti parodos eksponatai – originalus roboto T-800, naudoto filmuojant kino juostą „Terminatorius: išsigelbėjimas”, skeletas, „Honda“ kūrinys robotas humanoidas ASIMO ir „Inkha“ – robotizuota galva, lankytojams pateikianti šelmiškų mados patarimų. Moderniesiems robotams skirtoje parodos salėje lankytojams siūloma prisiminti distopinį filmą „Aš – robotas“, kuriame robotai ir dirbtinis intelektas sukėlė rimtą pavojų žmonijos išlikimui. Lankytojai įdomią parodą aplankyti galės nuo vasario 8 iki rugsėjo 3 d., o išskirtinį eksponatą – Sidabrinę gulbę – bus galima pamatyti tik šešias artimiausias savaites.