Raketa nešėja H-IIA ketvirtadienio rytą pakilo iš Tanegašimos kosminio centro Japonijos pietuose ir iškėlė į orbitą 2-ąjį „Michibiki“ palydovą. „Paleidimas buvo sėkmingas“, – sakė ministrų kabineto administracijos atstovė. Palydovinės vietos nustatymo sistemos, pirmiausiai sukurtos JAV kariuomenei, dabar yra itin plačiai naudojamos civilinėms reikmėms – pradedant automobilių palydovinės navigacijos prietaisais, baigiant išmaniųjų telefonų interneto ryšiu. Japonija naudojasi JAV valdoma Pasauline vietos nustatymo sistema (angl. Global Positioning System, GPS). Ketvirtadienį paleistas palydovas bus vienas iš keturių Kvazizenitinės palydovų sistemos (angl. Quasi-Zenith Satellite System, QZSS) elementų. Jie turėtų smarkiai padidinti GPS geolokacijos tikslumą Japonijoje ir platesniame regione – geografines koordinates bus galima nustatyti kelių centimetrų tikslumu. Pirmasis QZSS palydovas buvo iškeltas į orbitą 2010 metų rugsėjį. Trečiasis ir ketvirtasis turėtų būti paleisti iki 2018 metų kovo – tada ši sistema galės būti įjungta. Vis dėlto Japonijos kuriama sistema savarankiškai negali užtikrinti tikslios geolokacijos ir turi veikti kartu su GPS. Amerikiečių sistema Japonijoje yra plačiai naudojama, bet šaliai svarbu turėti papildomų palydovų, užtikrinančių patikimą vietos nustatymą kalnuotose vietovėse ir tarp aukštų pastatų, slopinančių GPS signalus. „Michibiki“ galės aprėpti Azijos ir Okeanijos regionus; šios sistemos paskirtis – civilinė. „Kai sukursime keturių palydovų tinklą, jos naudojimas galės būti išplėstas autonominių automobilių srityje, žemės ūkyje, statybose ir kitose srityse“, – naujienų agentūra „Jiji Press“ citavo už kosmoso politiką atsakingą vyriausybės pareigūną Yosuke Tsuruho. Japonija planuoja iki 2023 metų QZSS palydovų skaičių padidinti iki septynių.