Sekmadienį Japonijoje pasibaigė kasmet vykstanti Tarptautinė Tokijo žaislų paroda, kurioje buvo pristatyti įvairūs žaislai su įdiegtomis aukštosiomis technologijomis. Paroda sutraukia išmaniųjų technologijų mėgėjus iš viso pasaulio. Keturias dienas trukusioje parodoje buvo eksponuojama apie 35 tūkstančiai žaislų, į ją susirinko daugiau nei 16 tūkstančių lankytojų iš viso pasaulio. Žaisliniai lėktuvėliai nuo seno yra mėgstamiausi vaikų žaislai. Prieš dvejus metus šioje parodoje Japonijos žaislų gamintoja įmonė CCP pristatė mažiausią pasaulyje nuotoliniu būdu valdomą žaislinį sraigtasparnį, o šiemet įmonė šį mini sraigtasparnį patobulino. Į jį buvo įdiegtos mikroschemos ir infraraudonųjų spindulių jutikliai, tad dabar žaislinis sraigtasparnis gali automatiškai nustatyti savo šeimininko buvimo vietą ir sekti paskui jį. Parodoje naują žaislą po daugiau nei dešimtmečio pertraukos pristatė Japonijos elektronikos gigantė „Sony“. Naujasis žaislas, pavadintas „Toio“, yra pagamintas iš dviejų kubų su varikliais, prie jo pridedami žiedo formos nuotoliniai pultai. Judesio jutikliai vartotojų rankose leis jiems rankos pasukimu kontroliuoti kubų kryptį. „Sony“ naujos produkcijos skyriaus vadovas Tetsunori Nakayama pareiškė, kad vaikai skatinami atrasti naujus būdus, kaip žaisti su šiuo žaislu. Didžiausia Japonijos žaislų gamintoja, įmonė „Takara Tomy“ taip pat pristatė naują žaislą žmonėms, turintiems augintinių. Vartotojas gali įvesti savo šuns informaciją į mobiliąją programėlę ir pritvirtinti įrenginį ant jo antkaklio. Išvedęs šunį pasivaikščioti, šeimininkas savo išmaniajame telefone galės stebėti augintinio žingsnių ir judesių skaičių.