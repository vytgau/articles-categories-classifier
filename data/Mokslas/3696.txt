Žinoma, jokių stebuklų čia nėra ir nusikaltėlių iš mirties prikėlinėti nebus bandoma. Tačiau per pastaruosius kelerius metus JAV visuomenėje kilo pasipiktinimas, kuomet į viešumą iškilo istorijos apie itin kraupias mirties bausmės procedūras. Ne vienas nuteistasis ilgai kankinosi, kol galiausiai mirė, o tai, žinoma, pažeidžia žmogaus teises ir pagrindinius JAV įstatymus. Todėl norima turėti priemones, kurios, reikalui esant, galėtų mirties bausmės vykdymą atšaukti procedūrai jau prasidėjus. Šiuo metu Ohajuje naudojama trijų dalių injekcija. Pirmasis preparatas šiame kokteilyje yra midazolamas, kuris pakeitė anksčiau naudotą pentobarbitalį, kai jo gamintojas nebeleido šios medžiagos naudoti mirties bausmės vykdyme. Dėl kai kurių kitų priežasčių mirtinų preparatų tiekimas yra labai sudėtingas ir daugelis valstijų savo šaltinius laiko paslaptyje. Midazolamas, kaip teigiama, yra anestetikas, kuris turi priversti nuteistąjį netekti sąmonės, kad kiti du naudojami preparatai galėtų sustabdyti žmogaus kvėpavimą ir širdies plakimą. Nors atrodytų, kad bėdų kilti neturėtų, midazolamo panaudojimas užsitarnavo prastą reputaciją. 2014 m. Claytonas Lockettas pabudo egzekucijos vykdymo metu. Procedūrą buvo bandyta nutraukti, tačiau į nuteisto vyro kūną jau buvo patekę nemažai kitų preparatų. Bausmės vykdytojai pasimetė ir visiškai nebekontroliavo situacijos, svarstė vežti nuteistąjį į ligoninę, tačiau jis, prasikankinęs bent 40 minučių, mirė ištikus širdies smūgiui. Panašus incidentas pasikartojo ir 2016 metais, todėl midazolamo naudojimas buvo vis labiau kritikuojamas. Buvo svarstoma, kad šio preparato sukeliama būsena nėra pakankama net operacijoms atlikti, todėl netinka ir mirties bausmei. Todėl dabar, kuomet ruošiamasi atlikti dar vieną mirties bausmę, Ohajo kalėjimai nori turėti priešnuodžių, kurie atšauktų midazolamo poveikį. Tai yra, flumazenilis galėtų būti panaudotas, kad nuteistajam visiškai sugrąžintų sąmonę. Tiesa, kai kurie gydytojai iš karto sukritikavo tokią idėją, nes midazolamo problema yra ta, kad nuteistasis miega nepakankamai giliai ir gali jausti skausmą. Jį pažadinant problema tik paaštrės. Juolab, kad problema Claytono Locketto bausmės vykdyme kilo ne dėl netinkamų anestetikų. Lemtingą dieną nuteistasis buvo agresyvus ir susilaukė elektros šoko. Vėliau, atėjus laikui, seselė ir gydytojas ilgai ieškojo tinkamos venos ir niekaip negalėjo įvesti kateterio. Vėliau, kuomet kateteris jau buvo kūne ir dalis midazolamo pateko į nuteistojo organizmą iš dalies atimdami vyro sąmonę, buvo paleisti ir kiti du preparatai, tačiau kateteris pajudėjo iš vietos ir nuteistasis pradėjo judėti ir kalbėti. Farmakologijos profesorius Craigas Stevensas teigia, kad midazolamas apskritai negali būti naudojamas, nes jis nepriverčia žmonių netekti sąmonės. Jo manymu, vaistas veikia tik kaip stiprus raminamasis, o jo poveikis kartais gali būti supainiojamas su tikrų anestetikų. Kitais žodžiais tariant, žmogus skausmą vis tiek jaučia, nors ir yra ramesnis. Dar daugiau - kai kurie žmonės, kuriems suleidžiamas midazolamas, pasidaro agresyvūs. Tam, manoma, ir yra reikalingas priešnuodis. Tačiau net jei ir taip, jis padėtų tik daliai nuteistųjų, kurie rodytų sąmoningumo ženklus. Kiti ir toliau mirtų kankindamiesi, nors aplinkiniai to galbūt ir nepastebėtų.