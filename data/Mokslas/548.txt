Visi žino, kad akių spalvą galima koreguoti labai paprastai – spalvoti lęšiai yra lengvai prieinami ir net nelabai brangūs. Juos įprastai renkasi merginos, tačiau ir vyrai vis dažniau sugalvoja vienam vakarui pasikeisti akių spalvą. Visgi, tai ne visiems atrodo optimaliausias sprendimas. Kai kurie žmonės tiesiog yra įsitikinę, kad jų genų nulemta akių spalva netinka jų išvaizdai ar įvaizdžiui. Pasirodo, jau visai greitai sprendimas bus prieinamas daugeliui žmonių. JAV užpatentuota, bet dar nepatvirtinta procedūra, galės rudas akis paversti mėlynomis. 20 sekundžių trukmės procedūros metu rainelė bus apšviesta lazeriu. Taigi, žmogus vos po poros minučių galės palikti kabinetą ir eiti namo, tačiau nauja akių spalva dar džiaugtis negalės. Kelias savaites rainelės lėtai natūraliai atsikratys viršutinės audinio dalies, kuri turi daug melatonino. Akys po truputį ims keistis ir galiausiai taps visiškai mėlynomis. Pati procedūra, nors gali būti nestipriai skausminga, nepakenks regėjimui. Tačiau taip akių spalvą įmanoma pakeisti tik iš rudos į mėlyną – tai nėra būtent tai, ko tikisi dauguma žmonių. Visgi, egzistuoja ir dar viena JAV dar nepatvirtinta procedūra, kurios metu per 15 minučių rainelė yra uždengiama spalvotu lęšiuku. Šis implantas akių spalvą pakeičia iš karto, tačiau tam reikalingas pjūvis, kas niekada nėra malonu. Sintetinis spalvotas lęšiukas akių spalvą pakeistų visam laikui, nebent žmogus sugalvotų implantuos pašalinti. Teigiama, kad abi šios procedūros būtų saugios, tačiau komplikacijų tikimybė visada egzistuoja. Negalima atmesti infekcijos rizikos, nemalonaus randinio audinio susidarymo ar net glaukomos. Dėl to šios procedūros dar nėra patvirtintos – reikalingi papildomi tyrimai ir metodų ištobulinimas. Visgi, greičiausiai šios procedūros bus patvirtintos, tik kažin, ar bus populiarios. Nors daugybė žmonių yra susidomėję savo išvaizdos tobulinimu ir netgi ryžtasi akies baltymo tatuiruotei, akies spalvos korekcija nebus maloni procedūra. Spalvoti lęšiai tiesiog yra patogesnis ir pigesnis būdas trumpam pakeisti akių spalvą.