Turkijos pareigūnai paskelbė atitinkamą administracinį nurodymą, o apie 5 val. Grinvičo (8 val. Lietuvos) laiku pastebėta, kad šioje šalyje „Wikipedia“ tinklapiai visomis kalbomis tapo nepasiekiami, sakoma organizacijos „Turkey Blocks“ pranešime. Stambulo gyventojai šeštadienio rytą negalėjo prieiti prie jokių „Wikipedia“ išteklių nesinaudodami virtualiaisiais privačiais tinklais (Virtual Private Network, VPN), sakė naujienų agentūros AFP korespondentai. „Turkey Blocks“ ir Turkijos žiniasklaida, įskaitant dienraštį „Hurriyet“, skelbia, kad „Wikipedia“ tinklalapis yra užblokuotas pagal laikiną administracinį įsaką, kurį per kelias ateinančias dienas galutinai turėtų patvirtinti teismas. „Po atliktos techninės ir teisinės analizės, atsižvelgiant į įstatymą nr. 5651, šiam tinklalapiui buvo pritaikyta administracinė priemonė“, – pranešė Turkijos informacijos ir ryšių technologijų tarnyba. Kodėl tokių veiksmų buvo imtasi būtent prieš „Wikipedia“ nenurodoma, tačiau kiti tinklalapiai, įskaitant populiariausius socialinius tinklus, veikia normaliai. „Turkey Blocks“ pažymi, kad „Wikipedia“ puslapis yra užblokuotas naudojantis skirtingų interneto teikėjų paslaugomis. Turkija pastaraisiais metais jau ne kartą yra trumpam blokavusi populiarių tinklapių, tarp jų feisbuką ir tviterį, po svarbių įvykių, pavyzdžiui, masinių protestų ar teroro išpuolių. Tačiau sumanūs interneto vartotojai paprastai apeina šį blokavimą, naudodamiesi VPN tinklais. Visgi neseniai pasirodė nusiskundimų, kad ši priemonė nebegelbsti. Turkijos valdžia pabrėžia, kad tokios priemonės visuomet yra laikinos ir kad jų neva reikia imtis nacionaliniam saugumui užtikrinti. Kritikai savo ruožtu sako, kad tai dar vienas prezidento Recepo Tayyipo Erdogano valdžios įvestas pilietinių laisvių apribojimas. Valdžios sprendimas blokuoti „Wikipedia“ sukėlė pasipiktinimą socialiniuose tinkluose: žmonės liejo pyktį ir smerkė sprendimą blokuoti prieigą prie vieno populiariausių pasaulyje interneto puslapių. Kai kas mano, kad šį sprendimą paskatino faktas, kad po balandžio 16 d. Turkijoje įvykusio referendumo, kuomet buvo smarkiai išplėstos prezidento galios, R. T. Erdogano kritikai ėmė koreguoti straipsnį apie jį „Wikipedia“ puslapyje savo kritiškais komentarais. Turkijos valdžia teigia, kad naujoji prezidentinė valdymo sistema, įsigaliosianti 2019 metais, leis padidinti efektyvumą. Tačiau kritikai baiminasi, kad ji nuves į autoritarinį valdymą.