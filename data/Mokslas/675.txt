Ministerijos pranešime sakoma, kad kruopštus skenavimas truks savaitę ir kad bus siekiama patikrinti prielaidą, jog tame kape esama kažkokių slaptų patalpų. 2016 metais atliktas preliminarus Tutanchamono kapo skenavimas parodė, kad ten galbūt yra „dvi paslėptos patalpos už laidojimo kriptos“. Tąsyk senienų apsaugos ministras Mamdouhas Damaty sakė žurnalistams: „Taip, ten esama tam tikrų tuštumų, bet ne visiškai tuščių – ten esama organinių medžiagų ir metalo.“ M. Damaty sakė manantis, kad tose kriptose gali būti kurio nors Tutanchmono šeimos nario kapas, bet atsisakė spėlioti, ar ten galėtų būti palaidota Nefertitė. Ji buvo viena iš faraono Echnatono žmonų, bet tikriausiai nebuvo Tutanchamono motina. Iškilaus britų archeologo Nicholas Reeveso vienoje studijoje keliama prielaida, kad Nefertitės kapas gali būti slaptoje kriptoje šalia Tutanchamono kapo Karalių slėnyje. N. Reevesas, Arizonos universiteto archeologijos profesorius, įsitikinęs, kad vienos durys Tutanchamono kape galbūt slepia Nefertitės palaidojimo vietą. Pasak jo, Tutanchamonas, kuris mirė netikėtai, būdamas labai jaunas, buvo paskubomis palaidotas požeminiame kape, kuris galbūt nebuvo jam skirtas. Tikėtina, kad jam mirus žyniai buvo priversti atverti 10 metų anksčiau mirusios Nefertitės kapą, nes mauzoliejus jaunajam faraonui dar nebuvo pastatytas. Tutanchamonas mirė 1324 metais prieš mūsų erą, būdamas 19 metų ir praėjus tik devyneriems metams po įžengimo į sostą. Jo kapą 1922 metais rado britų egiptologas Howardas Carteris.