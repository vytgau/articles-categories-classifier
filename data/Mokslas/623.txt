Nauja Avionikos bakalauro studijų specializacija – Bepiločiai orlaiviai – yra universiteto atsakas į sparčiai populiarėjančią technologiją ir augantį šių specialistų poreikį, rašoma pranešime žiniasklaidai. Pasak dr. Justo Nugaro, VGTU Antano Gustaičio aviacijos instituto dekano ir naujos studijų specializacijos kūrėjo, bepiločiai orlaiviai yra vienas ryškiausių ketvirtosios pramonės revoliucijos pavyzdžių. „Dronai jau dabar intensyviai naudojami logistikos, žemės ūkio, statybų, filmavimo technologijų sektoriuose, nuolat ieškoma naujų jų pritaikymo sričių. Investicijos į šių technologijų plėtrą kasmet auga, visame pasaulyje steigiami tyrimų centrai, bandymų poligonai, kuriamos naujos studijų programos. Savo mokslinį potencialą privalome išnaudoti ir mes“, – studijų atsiradimo priežastis vardino instituto vadovas. Šis universiteto žingsnis atitinka ir strateginius Lietuvos tikslus tapti investuotojams patrauklia aukštųjų technologijų šalimi. Prieš priimdamos sprendimą investuoti, kompanijos itin atidžiai vertina jiems reikalingų specialistų rengimo galimybes. Bepiločių orlaivių studijos išsiskirs savo tarpdiscipliniškumu – studentai įgis aeronautikos, mechatronikos, elektronikos, robotikos, IT žinių, bus lavinamas į problemos sprendimą orientuotas mąstymo būdas, kuris būtinas dirbant komandose ir valdant sudėtingus projektus. Puikiai išmanydami dronų aerodinamines savybes, šie specialistai gebės tinkamai parengti droną užduočiai atlikti, ieškoti naujų šios technologijos taikymo sričių – tai bus ypač aktualu netolimoje ateityje. Studijų absolventai taip pat gebės patys kurti naujus dronus, prižiūrėti jau esamus ir pritaikyti juos darbui, kaip, pavyzdžiui, sparčiai populiarėjančioms krovinių taksi paslaugoms. Bus siekiama, kad išeidami iš universiteto, jie jau turėtų drono valdytojo licenciją. Asmeninėms reikmėms naudojamiems dronams taikoma daug skrydžio ir saugumo apribojimų, tad norint vykdyti profesionalias užduotis, licencija yra būtina. Profesionalių dronų specialistų įsidarbinimo galimybės itin plačios: jie yra laukiami logistikos, dronų paslaugų įmonėse, verslo, karinėse ir viešojo saugumo struktūrose. Pasak dr. J. Nugaro – tai ateities specialybė. „Bepiločiorlaivių technologija yra pakankamai nauja, jos plėtrą stabdo teisinio reglamentavimo trūkumas, tačiau akivaizdu, jog stovime ant revoliucijos slenksčio. Stebime JAV rinką, bendraujame su pasauliniais dronų gamintojais – visi sutaria, kad per artimiausius metus sulauksime šio sektoriaus plėtros šuolio. Tad ir dronų specialistų paklausa tik augs“, – teigia naujos specializacijos kūrėjas. Europos komisijos duomenimis per ateinančius 20 metų bepiločių orlaivių sektorius sukurs daugiau kaip 100 000 darbo vietų o su naujomis paslaugomis susijusios plėtros poveikis ekonomikai sieks 10 mlrd. eur. Pristačius Bepiločių orlaivių specializaciją, įtvirtinama ir VGTU A. Gustaičio aviacijos instituto, kaip bepiločių orlaivių kompetencijų centro, lyderystė. Institute planuojamas steigti bepiločių orlaivių tyrimų centras ir bandymų poligonas Kyviškių aerodrome, šiuo metu jau vyksta kompleksiniai tyrimai ir kuriama sistema, padėsianti užkirsti kelią neteisėtiems ir kenkėjiškiems bepiločių orlaivių veiksmams, bendradarbiaujama su advokatų kontora „Ellex Valiunas“, kuriant šios srities teisinį reglamentavimą ir įstatyminę bazę.