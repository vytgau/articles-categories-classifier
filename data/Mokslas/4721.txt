Neįprastas signalas sklido iš žvaigždės, kuri spindi Heraklio žvaigždyne, o nuo Žemės nutolusi 94 šviesmečius. Neįprastą signalą dar 2015 m. gegužės 15 d. aptiko tarptautinė astronomų grupė, vadovaujama N. N. Brusilovo. Radijo signalas apibūdintas kaip „stiprus ir sklindantis iš planetinės sistemos, kuri skrieja aplink žvaigždę HD164595.“ Atradimas bus svarstomas 2016 m. rugsėjo pabaigoje vyksiančioje Tarptautinės Astronomų Asociacijos (IAA) nuolatinio SETI komiteto konferencijoje. Savaime suprantama, pernelyg anksti svaidytis pareiškimais, kad signalą skleidžia nežemiška civilizacija, tačiau tyrėjai teigia, kad signalas yra pakankamai rimtas, kad mokslininkai minėtą planetinę sistemą imtų stebėti nuolat. Žvaigždės HD164595 planetinė sistema yra beveik tokio pat dydžio ir amžiaus kaip ir Saulės sistema. Kone identiška Saulei ir minėtos žvaigždės cheminė sudėtis. Maža to, nuo Žemės ji nutolusi mažiau nei 100 šviesmečių. Įvertinę signalo parametrus, mokslininkai pareiškė, jog jei toks signalas sklistų iš įvairių dangaus sričių, t.y., jei jį skleistų izotropinis radijo siųstuvas, ko gero, jis būtų sukurtas II Kardaševo tipo civilizacijos. Kitaip tariant, tokio tipo civilizacijos būtų visiškai įvaldžiusios gimtosios žvaigždės energijos eksploatavimo principus ir tokį milžinišką potencialą išnaudotų maksimaliai. Jei signalas būtų nukreiptas tik į mūsiškę Saulės sistemą, jį galėtų transliuoti I Kardaševo tipo civilizacija, kurios individai pajėgūs eksploatuoti praktiškai visus gimtosios planetos energetinius šaltinius. Be abejo, labai didelė tikimybė, kad signalas – tiesiog dar viena gamtos anomalija, kokia yra ir foninis triukšmas. Prancūzų astronomas Jeanas Schneideris mano, kad HD164595 veikiausiai sustiprina foninį radijo triukšmą gravitacinio mikrolęšiavimo procesais. Norėdami tęsti tyrimus ir tikslinti savo versijas, mokslininkai privalės aprobuoti signalo kokybės ir integralumo parametrus ir atsijoti mažai tikėtinas galimybes.