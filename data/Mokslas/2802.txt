Žinutėje rašoma „Tavo asmens duomenys ir ligos istorija – INTERNETE! Išsipirk kol dar ne per vėlu“, žinutė rašoma be lietuviškų simbolių, siunčiama iš numerio 4769462447, DELFI pranešė nukentėjusieji. Siuntėjas pasivadinęs „groziochir". Greičiausiai, tai yra trumpųjų SMS žinučių siuntimo programėlė, nes šiuo numeriu paskambinti nepavyksta. „Antradienį, „Grožio chirurgiją“ šantažuojantys nusikaltėliai, įvykdė naują ataką prieš kliniką. Jos klientams buvo išsiųstas didelis kiekis trumpųjų žinučių su nuorodomis, galimai vedančiomis į pavogtus jų asmeninius duomenis, reikalaujant juos išpirkti. Naudodamiesi šia situacija klinikos klientams taip pat skambina asmenys, prisistatantys teisininkais, ir siūlo savo paslaugas. „Grožio chirurgija“ prašo klientų atsargiai elgtis su žinutėse pateiktomis nuorodomis – jos gali būti pavojingos kitų duomenų saugumui. Klientams šiuo metu gali kilti sunkumų bandant susisiekti su „Grožio chirurgija“ – klinika šiuo metu sulaukia itin didelio srauto skambučių. Klientų, gavusių tokio pobūdžio žinutes, prašome kreiptis į policiją – ekrano nuotraukas su gautomis žinutėmis perduoti Kauno apskrities VPK vyriausiajai tyrėjai Jūratei Banonienei el. paštu jurate.banioniene@policija.lt“, - komentavo klinikos „Grožio chirurgija” direktorius Jonas Staikūnas. Netrukus policija taip pat išplatino pranešimą, ragindama nemokėti išpirkų „Pastarosiomis dienomis Grožio klinikos pacientai, kurių duomenys buvo pavogti, į savo mobiliuosius telefonus ar elektroninio pašto dėžutes gavo žinutes, su siūlymu susimokėti už jų pavogtų duomenų paviešinimą. Tyrimą atliekantys Kauno apskrities vyriausiojo policijos komisariato Nusikaltimų nuosavybei tyrimo valdybos pareigūnai ragina klinikos pacientus, gavusius tokias žinutes, nemokėti jokių išpirkų, o kreiptis į policiją. Pareigūnai prašo žmonių išsaugoti gautas SMS žinutes ar elektroninius laiškus ir juos pateikti tyrėjams per policijos elektroninių paslaugų portalą www.epolicija.lt", - rašoma pranešime. DELFI anksčiau skelbė, kad klinika „Grožio chirurgija” patyrė kibernetinį incidentą, kurio metu nusikalstamu būdu buvo gauta prieiga prie klinikos saugomų pacientų asmens duomenų, dėl to yra pradėtas ikiteisminis tyrimas. Bendrovė prašo visuomenės bendradarbiauti ir gavus informacijos iš šantažuotojų, ją perduoti policijai arba klinikai. Bendrovė prašo pasidalinti turimomis žiniomis apie platinamas nuorodas, kurios leidžia pasiekti pavogtus duomenis. Pavogę pacientų duomenis ir nuotraukas, grasina, kad visi duomenys bus paskelbti viešai birželio 30 d., jei įmonė neįvykdys jų reikalavimų. Vykdantys nusikalstamą veiką savo surinktus duomenis pristato anglų kalba, nėra aišku, ar tai – Lietuvos gyventojai. Taip pat nėra aišku, ar tie, kurie šantažuoja įmonę yra ir tie, kurie gavo duomenis. Reikalaujama išpirka už visus pacientų duomenis, DELFI kalbinto saugumo eksperto skaičiavimu, siekia apie 300-350 tūkst. eurų bitkoinus konvertavus į eurus, nes bitkoino kaina keičiasi kasdien. Pavogę duomenys pacientams siūlo išsipirkti savo duomenis atskirai. Svarbu atminti, kad atsiskaitymus bitkoinais labai sudėtinga susekti, o sumokėjus kartą to gali nepakakti. Pareigūnai įspėja su nusikaltėliais nebendrauti ir pinigų nemokėti. Pirmadienį klinikos „Grožio chirurgija” serveriai antrą kartą per keletą dienų buvo puolami DDoS ataka, pirmadienį bendrovės tinklalapis dėl to buvo nepasiekiamas. Antradienį jo veikla atnaujinta. „Grožio chirurgija” prašo visų, turinčių bet kokios informacijos apie šį nusikaltimą, kreiptis į: Kauno apskrities VPK vyriausiąją tyrėją Jūratę Banionienę, Tel. +370 37 303079, el. pašto adresas: jurate.banioniene@policija.lt.