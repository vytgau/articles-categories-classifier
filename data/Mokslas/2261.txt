Pasirodo, kaip pastebėjo Businessinsider.com, Billo Gateso prognozės apie ateitį tikrai pildosi. Štai 15 Billo Gateso prognozių iš 1999 metų, kurios jau tapo tiesa. 1. Kainų palyginimo svetainės 1999 metais B. Gatesas sakė: „Bus sukurtos automatinės prekių palyginimo paslaugos, leidžiančios žmonėms vienu metu matyti produktų kainas skirtingose parduotuvėse, tai leis neįdedant pastangų surasti pigiausią pasiūlymą“ Dabar kainų palyginimus pateikia ne viena svetainė, o didžiausios elektroninės parduotuvės vienu metu pateikia kelių pardavėjų kainas. 2. Mobilūs išmanieji įrenginiai B. Gatesas 1999 m. sakė, kad ateityje turėsime mobilius prietaisus, leidžiančius bendrauti, daryti verslą, užsakyti skrydžių bilietus, skaityti naujienas, sekti finansų rinkas ir t. t. Dabar turime išmaniuosius telefonus ir laikrodžius, kurie atlieka dar daugiau nei manė verslininkas. 3. Finansinės paslaugos ir gydytojo konsultacijos internete B. Gatesas tuomet sakė, kad žmonės internetu apmokės sąskaitas, tvarkys savo finansus ir konsultuosis su gydytojais. Su sąskaitomis ir kitomis finansinėmis paslaugomis susijusios prognozės jau išsipildė. Nors gydytojų konsultacijos dar revoliucijos taško nepasiekė, daugybė paslaugų taip pat persikėlė į internetą. Pavyzdžiui, registracijos vizitams ar gydytojų paieška. Kai kurios svetainės jau samdo gydytojus tam, kad atsakytų į lankytojų klausimus. 4. Asmeniniai asistentai ir daiktų internetas Jis manė, kad ateityje pagrindiniai daiktai bus sujungti į internetą, o visus reikalus padės tvarkyti elektroniniai asistentai. Pavyzdžiui, tereikės pasakyti, ką norite pasigaminti pietums, o asistentas pasakys, ką reikia įsigyti parduotuvėje – jis žinos ir receptą, ir ką jau turite virtuvėje. Daiktų internetas tampa vis artimesne realybe. Kai kurios kompanijos jau siūlo asmeninius asistentus, padedančius sužinoti orus, užsakyti prekes ir atlikti kai kuriuos kitus darbus. Prie interneto prisijungiantys šaldytuvai taip pat jau nebėra mokslinė fantastika, todėl tik laiko klausimas, kad Gateso vizija bus išsipildžiusi visiškai. 5. Namų stebėjimas internete B. Gatesas teigė, kad namų apsauga stipriai pasikeis – tereikės prisijungti prie interneto, kad galėtume pamatyti, kas vyksta namuose. Taip pat galėsime matyti, kas buvo atėjęs, kol mūsų namie nebuvo. Ši prognozė išsipildė visiškai. Išmanūs durų skambučiai leidžia ne tik sužinoti, kas buvo atėję, bet juos ir įsileisti į namus. O IP kameros leidžia namus stebėti iš bet kurio pasaulio krašto. 6. Socialiniai tinklai Verslininkas teigė, kad ateityje internete bus gausu asmeninių svetainių, leidžiančių bendrauti su artimaisiais ir planuoti renginius. Socialiniai tinklai iš esmės yra tai, apie ką tuomet galvojo Gatesas. Tik tiek, kad jie nėra asmeniniai. 7. Automatinis nuolaidų ir akcijų siūlymas Jis teigė, kad elektroninės sistemos žinos, kada žmonės keliauja ir kur keliauja, ir pateiks pasiūlymus: ką veikti, ką būtinai reikia pamatyti, kokiomis nuolaidomis galima pasinaudoti. Ši pranašystė taip pat išsipildė su kaupu. Mūsų išmanieji telefonai žino, kada keliausime ir kur keliausime, o į elektroninį paštą nuolat gauname pasiūlymų, susijusių su mūsų būsimomis kelionėmis. Tam yra ir specializuotų programėlių. 8. Diskusijos prie tiesioginių sporto transliacijų B. Gatesas prognozavo, kad ateityje galėsime ne tik stebėti tiesiogines sporto renginių transliacijas, bet ir jas komentuoti bei bendrauti su kitais sporto mėgėjais visame pasaulyje. Tai daro ne vienas puslapis ir socialiniai tinklai. 9. Protinga reklama Verslininkas numanė, kad ateityje reklama bus pritaikyta vartotojui pagal jo pirkinius, paieškas internete ir kitas charakteristikas. Taip veikia pagrindinės reklamos tarnybos, pritaikydamos reklamą internete prie konkretaus žmogaus elgesio internete. 10. Tiesioginės transliacijos turės nuorodas į svetaines B. Gatesas teigė, kad tiesioginės renginių transliacijos turės nuorodas į internetines svetaines. Tai išsipildė jau seniai – net per televiziją rodomos transliacijos dažnai turi tokias nuorodas. 11. Internetinės diskusijos vietos bendruomenėms Gatesas manė, kad ateityje nereikės susirinkti vietos problemoms spręsti – rajono ar gyvenvietės bendruomenės galės tartis internete. Tai, žinoma, išsipildė su kaupu, ypač, su socialinių tinklų iškilimu. 12. Į pomėgius nukreiptos internetinės bendruomenės Jis prognozavo, kad internete kursis tarptautinės bendruomenės niekaip nesusijusios su konkrečia žmonių buvimo vieta. Internete jau seniai gausu įvairių forumų ir globalių svetainių, suburiančių entuziastus iš viso pasaulio. 13. Programinė įranga projektams vykdyti B. Gatesas jau 1999 manė, kad ateityje turėsime programinę įrangą, skirtą darbui organizuoti. Šiandien turime galybę programų, skirtų komandiniam darbui internete – keli žmonės gali vienu metu pildyti vieną dokumentą ar tartis viename iš daugelio internetinių forumų. 14. Įdarbinimas internete Verslininkas teigė, kad ateityje žmonės darbo ieškos internete. Jie ne tik naršys skelbimus, bet ir patys pateiks savo įgūdžius, žinias ir patirtį potencialių darbdavių įvertinimui. Vėlgi, tai išsipildė su kaupu. Dabar dauguma darbuotojų surandami per internete pateikiamus skelbimus, o ir darbo pokalbiai naudojantis viena iš bendravimui skirtų programų jau nieko nebestebina. 15. Kompanijos ieškos partnerių internete B. Gatesas prognozavo, kad ateityje verslo įmonės neturės samdyti darbuotojų ar pasirašinėti sutarčių dėl trumpalaikių projektų įgyvendinimo. Jo nuomone, kompanijos galės tiesiog paskelbti apie reikiamus partnerius internete ir greitai surasti tai, ko jiems reikia. Dabar verslo santykiai taip pat yra persikėlę į internetinę erdvę. Ten vyksta didžiausios derybos ir potencialių partnerių paieška. Tie, kurie plačiau naudojasi šiuo procesu, įgyja konkurencinį pranašumą. Žinoma, kai kurios iš Gateso prognozių nebuvo labai konkrečios, todėl joms išsipildyti nebuvo taip jau sudėtinga. Visgi, verslininko spėjimai parodo, koks įžvalgus yra šis žmogus – tai viena iš Gateso savybių, padėjusių jam užsitikrinti turimas rinkos pozicijas.