Jų duomenimis, planas, pavadintas „iniciatyva Kalamata“, kol kas tik rengiamas. Jis įtrauktas į bendrą strategiją, kuria siekiama gerinti „Apple“ įrenginių, įskaitant kompiuterius, išmaniuosius telefonus „iPhone“ ir planšetinius kompiuterius „iPad“, sąveiką. „Apple“ perėjimas prie savo gamybos lustų neturėtų padaryti didesnio poveikio „Intel“ finansiniams rodikliams, nes iš bendradarbiavimo su „Apple“ „Intel“ gauna tik maždaug 5 proc. savo įplaukų, rodo „Bloomberg“ duomenys. Tuo tarpu „Apple“ įgis galimybę naujus „Mac“ modelius leisti pagal savo planus ir uždavinius, nesitaikydama prie naujų „Intel“ procesorių pasirodymo rinkoje. Be to, „Apple“ taps vienintele stambia asmeninių kompiuterių gamintoja, kuri savo įrenginiuose diegs savo gamybos lustus. HP, „Lenovo“, „Dell“ ir „Asus“ procesorius perka iš „Intel“ – absoliučios šios rinkos lyderės. Tarp didžiausių pagal įplaukas asmeninių kompiuterių gamintojų „Apple“ užima trečią vietą. „Apple“ atsisakė komentuoti šį „Bloomberg“ pranešimą. Tuo tarpu „Intel“ akcijų kursas pirmadienį krito daugiau kaip 7,5 procento.