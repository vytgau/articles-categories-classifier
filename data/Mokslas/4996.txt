Pranešime žiniasklaidai rašoma, kad jeigu savo išmaniajame telefone jau bandėte pagauti pokemoną ir jūs, turėjote pastebėti, kad ši pramoga įrenginio bateriją iškrauna labai greitai. „Samsung Electronics Baltics“ mobiliųjų įrenginių naudojimo instruktorė Karolina Slepčenkienė teigia, kad „Pokomen Go“ net ir naujausio išmaniojo įrenginio bateriją gali iškrauti per pusdienį, nes žaidimui reikalingas GPS signalas bei telefono kamera. Žaidimo fanams specialistė pataria iš namų išeiti tik su pilnai įkrauta telefono baterija bei įsigyti išorinį akumuliatorių, o taip pat atskleidžia daugiau gudrybių, padėsiančių prailginti populiaraus žaidimo laiką. 1. Įjunkite baterijos taupymo režimą „Pokemon Go“ kūrėjai numatė, kad gaudyti pokemonus gali sutrukdyti greitai senkanti telefono baterija, todėl žaidime įdiegė baterijos taupymo režimą. Tam, kad aktyvuotumėte šią funkciją, tereikia ekrane spustelėjus ant pokemonų rutulio nueiti į nustatymus – ten nesunkiai rasite „Battery Saver“ funkciją. Įjungus funkciją, galite ramiai savo įrenginį nešiotis kišenėje – baterijos taupymo režimo metu ekranas yra išjungiamas, o apie netoliese esantį pokemoną jums bus pranešta telefonui vibruojant. Tiesa, ši funkcija gali būti naudojama tik reikalui prispyrus, nes, pripažinkime, papildytos realybės vaizdai įkvepia ir skatina vaizduotę. Su išjungtu ekranu mėgautis žaidimu ir išnaudoti visas jo teikiamas galimybes tampa sunkiau. 2. Turėkite išorinę bateriją K. Slepčenkienė primena neišeiti iš namų be pilnai įkrautos telefono baterijos, tačiau jeigu vis dažniau tenka nutraukti žaidimą pačiame jo įkarštyje, su savimi vertėtų turėti išorinę įrenginio bateriją. Ji neužima daug vietos, yra patogi ir per ypač trumpą laiką gali įkrauti jūsų telefoną, nesvarbu, kur bebūtumėte. 3. Sumažinkite ekrano ryškumą Didelis ir ryškus ekranas – viena pagrindinių priežasčių, kodėl telefono akumuliatorius greitai išsikrauna, ypač mėgaujantis žaidimais. Todėl jeigu nenorite netikėtai nutraukti gaudynių, sumažinkite ekrano ryškumą ir žaidimu galėsite mėgautis gerokai ilgiau. 4. Išjunkite nereikalingas programėles Prieš įsijungdami „Pokemon Go“ įsitikinkite, kad visos artimiausiu metu nenaudojamos programėlės būtų išjungtos. Nepamirškite išjungti „Bluetooth“ ir kitų funkcijų, kurios tuo metu nėra reikalingos. Galite net ir visiškai išjungti garsą – tai prisidės prie dar ilgesnio telefono baterijos gyvavimo laiko. 5. Naudokite žaidimams draugiškus įrenginius Tam kad išsikrovus telefonui kuo skubiau vėl galėtumėte ieškoti pokemonų, pasinaudokite telefono greito įkrovimo funkcija. Ją gali pasiūlyti naujausi išmanieji įrenginiai. Paskutinis patarimas žaidėjams – būkite atidūs jus supančiai aplinkai ir pasirūpinkite savo saugumu realiame gyvenime. 