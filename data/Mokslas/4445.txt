Bendrovė taip pat paskelbė nutraukianti savo išmaniųjų telefonų gamybą. Kitados rinkos lydere buvusi bendrovė pastaruoju metu sunkiai gali atremti tokių bendrovių kaip „Apple“ ir „Samsung“ konkurenciją, praneša naujienų tarnyba BBC. Gegužę „BlackBerry“ generalinis direktorius Džonas Čenas sakė, kad iki rugsėjo paaiškės, ar yra vilčių, kad techninės įrangos kūrimas taps pelningas. Dabar „BlackBerry“ žada perduoti techninės įrangos kūrimą partneriams. Kanados išmaniųjų telefonų gamintojos „BlackBerry“ grynieji nuostoliai antrąjį ketvirtį siekė 372 mln. dolerių, arba 71 centą vienai akcijai, pajamos sudarė 334 mln. dolerių, – 147 mln. dolerių buvo nurašyta išlaidoms, susijusioms su restruktūrizacija, ir tai atsispindėjo finansinėje įmonės ataskaitoje, praneša „Reuters“. Prieš metus „Blackberry“ uždirbo 51 mln. dolerių pelno, arba 24 centus vienai akcijai, o pajamos šiuo laikotarpiu siekė 490 mln. JAV dolerių.