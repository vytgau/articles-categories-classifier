Prekybos buitine technika ir elektronika tinklas „Elektromarkt“ į Lietuvą atvežė neįtikėtiną technologijų naujieną vienišiams – sekso robotę Emą, rašoma pranešime žiniasklaidai. Kinijos technologijų kompanijos „AI-Tech“ sukurta robotė į pasaulį atkeliavo su viena misija – tapti partnere vienišiams. Kai kuriose šalyse sekso robotės dėmesio sulaukia jau kelerius metus, tačiau Lietuvoje tai bus pirmas kartas. Susipažinti su Ema nuo šiandien galima Vilniaus „Akropolyje“ esančioje „Elektromarkt“ parduotuvėje. „Mes pirmieji Lietuvoje atvežame Emą į šalį. Tai – tikrai įspūdingas kūrinys, kuris padeda pamiršti, kas yra vienatvė. Technologijos tobulėja, o mes džiaugiamės, kad galime tai pristatyti ir lietuviams“, – sakė Edvardas Brazaitis, prekybos tinklo rinkodaros projektų vadovas. Išvaizdą galima pasirinkti Sekso robotė stebėtinai panaši į gyvą moterį. Tobulą figūrą turinti Ema, priklausomai nuo klientų pageidavimų, gali būti nuo 148 iki 168 centimetrų ūgio. Ema sveria 42 kilogramus. Robotė netgi sukurta taip, kad liečiantis prie jos atrodo, jog tai – tikro žmogaus oda. Be to, jai svarbu ir manikiūras, todėl galima pasirinkti, kokia spalva bus nulakuoti jos nagai. Robotė gali keisti ir akių spalvą – Ema būna rudaakė, žaliaakė arba mėlynos spalvos akių. Emos kūne yra net keli jautrūs taškai, kurie reaguoja į žmogaus prisilietimus, o tai tik dar labiau sustiprina tikrumo jausmą. „Ema sukurta taip, kad būtų kuo panašesnė į žmogų. Kiekvienas gali pasirinkti, kaip ji atrodys, pagal savo skonį. Kartu su robote galima įsigyti ir jai skirtų perukų, rūbų, net šukas“, – pasakojo E. Brazaitis. Gali bendrauti ir dainuoti Svarbu ne tik tai, kad Emos išvaizda – kaip gyvo žmogaus. Robotė reaguoja, jeigu į ją yra kreipiamasi, o taip pat gali ir pati kalbėti. Pasisveikinus su Ema arba tiesiog du kartus pasakius jos vardą, robotė atsibunda. Tiesa, ji mėgsta, kai pokalbis yra palaikomas. Nebesikalbant su Ema penkias minutes, ji vėl užmiega. Jei žmogus pats pavargsta nuo pokalbio su naująja partnere, galima tiesiog paprašyti robotės, kad ji eitų ilsėtis, ir Ema užmiega. Su naująja partnere galima ne tik kalbėtis, tačiau paprašyti jos ir padainuoti. Tiesa, kaip ir bet kuria kita moterimi, Ema reikia rūpintis. Robotę patartina saugoti nuo aštrių daiktų, jos taip pat negalima smarkiai spausti, mat tai gali pažeisti odą. Robotei reikėtų vengti ir ilgų pogulių saulėje, nes tai pakenktų jos kokybei. Į Lietuvą atvežtos robotės kūrėjai garsėja savo vizija – kompanija nori, kad kiekvienoje šeimoje būtų po intelektualų robotą. Kinijos kompanija praeityje yra sukūrusi ne vieną robotą. Pasaulį jau yra išvydęs robotas-administratorius ir pirmoji, ne tokia inteligentiška, Emos versija.