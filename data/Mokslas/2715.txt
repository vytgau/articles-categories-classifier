Konkursą vasaros stažuotėms laimėjo 4 Kauno technologijos universiteto ir 2 Vilniaus universiteto studentai, rašoma pranešime spaudai. „Tai šiais metais rekordinis NASA ekspertų atrinktų studentų skaičius iš Lietuvos. Iš 12 siūlomų kandidatūrų, kurios buvo pateiktos NASA ekspertams įvertinti po nacionalinės atrankos, net šešiems pasiūlyta stažuotis pagal vasaros programą. Labai džiugu, kad NASA vietoj 3 planuotų studentų, atsirinko daugiau jiems tinkamų kandidatų. Tačiau tuo šiųmetinė atranka nesibaigia – laukiama ir daugiau gerų žinių dėl rudens stažuočių. Tikėtina, kad kvietimus pradėti stažuotes rudenį taip pat sulauks keletas studentų iš Lietuvos“, – pasakojo MITA direktorius Kęstutis Šetkus. NASA Ames tyrimų centro atstovai itin aukštai vertina mūsų šalies siunčiamus studentus ir jų kvalifikaciją. Tarptautinių stažuočių projektų ir studentų koordinatorė Krisstina Wilmoth išreiškė padėką Lietuvai bei pagyrė, kad mūsų šalies studentai yra talentingi, puikūs savo srities specialistai, turintys daug žinių. Šiemet konkurse dėl NASA vasaros ir rudens stažuočių rungėsi net 38 studentai. Aktyviausi šiame konkurse buvo Kauno technologijos universiteto studentai – net 19 pretendentų panoro išbandyti jėgas dėl prestižinių stažuočių programos. Vilniaus universiteto studentai pateikė 11 paraiškų, Vilniaus Gedimino technikos universiteto – 7, Kauno kolegijos – 1. Numatoma vasaros stažuotės trukmė – 10 savaičių (2017 m. birželio 5 d. – 2017 m. rugpjūčio 11 d.), o rudens stažuotės trukmė – 16 savaičių (2017 m. rugpjūčio 28 d. – gruodžio 15 d.). Jos metu atrinkti stažuotojai iš įvairių pasaulio šalių dirbs prie konkrečių tyrimų projektų ir turės galimybę prisidėti prie pačių pažangiausių mokslinių tyrimų vykdymo ir kosminių technologijų kūrimo. Stažuotės remiamos Švietimo ir mokslo ministerijos lėšomis. Nacionalinę atrankos procedūrą kasmet organizuoja MITA. Konkursą vasaros stažuotėms laimėję studentai: Martynas Lendraitis, Kauno technologijos universiteto Aeronautikos inžinerijos studijų programos magistro 1 kurso studentas Donatas Miklušis, Kauno technologijos universiteto Elektronikos inžinerijos studijų programos magistratūros 1 kurso studentas Kristijonas Kerekeš, Kauno technologijos universiteto Mechatronikos studijų programos bakalauro 2 kurso studentas Povilas Piartli, Kauno technologijos universiteto Mechatronikos studijų programos bakalauro 2 kurso studentas Dominykas Murza, Vilniaus universiteto Biochemijos studijų programos bakalauro 2 kurso studentas Paulius Venclovas, Vilniaus universiteto Taikomosios fizikos studijų programos bakalauro 2 kurso studentas