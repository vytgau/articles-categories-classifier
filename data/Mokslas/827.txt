Tiesa, tai tik vienas iš dažniausių gedimų, nuo kurių, pasak „Mobiliųjų telefonų techninio centro“ (MTTC) technikos skyriaus vadovo Andriaus Mieželio, galima apsidrausti, rašoma pranešime žiniasklaidai. „Ekranas yra labiausiai pažeidžiama telefono vieta, kurią, deja, yra sudėtinga apsaugoti. Išmaniųjų dėklai, priklausomai nuo jų tipo, gali gerokai pagerinti ekrano apsaugą, bet ir jie jos negarantuoja. Geriausias sprendimas norint užsitikrinti sveiką ekraną įrenginio eksploatacijos laikotarpiu šiandien yra telefono draudimas. Turint jį bet kokie ekrano pažeidimai tvarkomi keičiant seną ekraną nauju“, – teigia A. Mieželis. Jis priduria, kad daugiau nei 60 proc. negarantinio remonto atvejų yra susiję būtent su ekrano pažeidimu. Negarantiniais gedimais laikomi tie, kurie atsiranda dėl vartotojo kaltės. Kalbėdamas apie dažniausius garantinius gedimus, atsirandančius ne dėl vartotojo kaltės, jis išskiria nusiskundimus dėl lėto telefono veikimo. Nors tokios problemos būna susiję su procesoriaus pajėgumų ar operatyvinės atminties trūkumu, dažniausiai įrenginiai lėtai pradeda veikti dėl atsisiųstų mobiliųjų programėlių kaltės. Tai programiniai veikimo sutrikimai, kurie gali būti sutvarkomi tiesiog atnaujinant gamyklinius parametrus. Garantija galioja ir įkrovikliams Tarp kitų dažniausių gedimų labiausiai išsiskiria krovimo problemos. Šio tipo sutrikimai dažniausiai yra susiję su įkrovimo jungtimi, telefono įkrovikliu ar jo laidu, kuris nebefunkcionuoja dėl susidėvėjimo. „Telefonų gamintojai originaliems krovikliams suteikia garantiją, tačiau pastebime, jog mažai kas ja naudojasi. Pravartu žinoti, kad sutrikus įkroviklio veikimui dėl susidėvėjimo garantiniu laikotarpiu jį galima pasikeisti nauju, – pasakoja A. Mieželis, – Susidėvėjimas yra ir įkrovimo jungčių bėda. Šiuolaikinius telefonus tenka įkrauti dažnai – kartai po kelis kartus per dieną. Dauguma žmonių įkrovimo metu naudojasi telefonu. Įkrovimas sutrinka, kai dėl dažno junginėjimo ir jungties klibinimo atsiranda problemos su kontaktais. Norint apsisaugoti nuo šio gedimo reikia keisti įpročius – įkrovimo metu patartina nesinaudoti telefonu“. Nėra amžino akumuliatoriaus Kiekvienas išmanusis telefonas anksčiau ar vėliau susiduria su akumuliatoriaus veikimo sutrikimais. Jei akumuliatoriaus bėdos išryškėja garantiniu laikotarpiu, jis yra pakeičiamas nauju. Tuo tarpu pasibaigus garantijai žmonės turi apsispręsti keisti bateriją ar įsigyti naują telefoną. „Baterijų sutrikimai neretai išryškėja besibaigiant garantiniam laikotarpiui arba vos jam pasibaigus. Deja, bet baterijos tikriausiai yra mažiausiai amžinas telefono komponentas, nes jų tarnavimui yra numatytas tik tam tikras įkrovimo/iškrovimo ciklų skaičius. Kitaip sakant, visos baterijos anksčiau ar vėliau susidėvi, todėl belieka jas keisti naujomis. Verta atkreipti dėmesį į tai, jog daugeliui šiuolaikinių telefonų su integruotomis baterijomis garantijos laikotarpis yra toks pat, kaip ir paties įrenginio“, – sako MTTC technikos skyriaus vadovas A. Mieželis. Visgi nusidėvėjimas nėra vienintelė baterijų problema. A. Mieželis pasakoja, jog pasitaiko atvejų, kai telefono baterijos išsipučia: „Šis gedimas įvyksta dėl cheminių reakcijų baterijos viduje ir nebūtinai priklauso nuo vartotojo. To priežastys gali būti įvairios, bet garantiniu laikotarpiu tai dažniausiai traktuojama kaip gamyklinis brokas ir baterija nemokamai keičiama nauja“. Kiti dažniausi gedimai Į MTTC sudarytą dažniausių gedimų sąrašą taip pat patenka su telefonų neįsijungimu ir persikrovimu, garso bei ryšio problemomis susiję atvejai. Jų priežastys gali būti nustatytos tik atlikus išsamią techninę patikrą. Neretai tokie telefono veikimo sutrikimai pasireiškia įvykus stipriam fiziniam kontaktui, pavyzdžiui, nukritus ant kieto paviršiaus ar drėgmei patekus į telefono vidų. „Jei telefonas pradeda persikrovinėti, prastai gaudyti ryšį arba blogai atkurti pašnekovo balsą, tuomet gedimo reikia ieškoti įvairiuose elementuose. Tai gali būti susiję su pagrindinės plokštės veikimu, po smūgio atšokusiomis jungtimis, nebeveikiančiu siųstuvu/imtuvu ir daugiau. Tiesa, kartais problemos nebūtinai yra kritinės. Pavyzdžiui, prastai girdimas pašnekovo balsas dažnai būna tiesiog dulkėmis užsikimšusio vidinio garsiakalbio pasekmė“, – sako A. Mieželis. Jo teigimu, garantiniu laikotarpiu ne dėl naudotojo kaltės atsiradę sutrikimai šalinami nemokamai keičiant pažeistas ar sugedusias detales. Dažniausiai naudojamos detalės yra sandėliuojamos Lietuvoje, todėl įrenginių remontas yra greitesnis. Tuo tarpu retesnės detalės užsakomos tiesiai iš gamintojų ir yra siunčiamos į Lietuvą. Autorizuotas įrenginių priežiūros paslaugas teikianti MTTC visus su remontu susijusius darbus atlieka pagal griežtus gamintojų reikalavimus, turėdama specialią remontui reikalingą įrangą ir ISO kokybės sertifikatus. MTTC dirbantys specialistai nuolat dalyvauja mobiliųjų įrenginių gamintojų organizuojamuose mokymuose, todėl jie žino visus remonto reikalavimus net ir patiems naujausiems įrenginiams dar prieš jiems pasirodant prekyboje.