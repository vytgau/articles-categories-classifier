Pranešime žiniasklaidai rašoma, kad automobilis kelyje rieda tokiu greičiu, kokia toje vietoje yra mobilaus interneto sparta – megabitai per sekundę paverčiami į kilometrus per valandą. Lapkričio mėnesį šį automobilį galės nemokamai išbandyti vilniečiai ir Vilniaus svečiai. „Mūsų žiniomis, toks interneto greičiu važiuojantis automobilis yra pirmasis pasaulyje. Su susidomėjimu priėmėme „Tele2“ iššūkį, ir sukūrėme automobilio valdymo sistemą, kuri klauso ne vairuotojo, bet interneto“, – sako VGTU „LinkMenų fabrikas“ Mechanikos laboratorijos vedėjas ir šio projekto vadovas Mykolas Bistrickas. Pasak jo, didžiausias iššūkis kuriant sistemą – užtikrinti, kad vienas procesas nesikirstų su kitu. Pavyzdžiui, situacijoje, kai priešais atvažiuoja kitas automobilis, sistema nepradėtų staiga didinti greičio ar stabdyti ir nesukeltų pavojaus vairuotojui bei aplinkiniams. Automobilį eksperimentui suteikė automobilių gamintojas „Nissan“. Inžinierių ir programuotojų komanda naująją valdymo sistemą intensyviai kūrė ir testavo mėnesį, o vėliau kartu su „Tele2“ išbandė jį skirtingose kelio atkarpose tarp Vilniaus ir Ventės. 