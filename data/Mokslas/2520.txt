DELFI skelbė, kad įsigaliojus naujam reguliavimui, naršyti telefone esant užsienyje taps žymiai pigiau. Jei dabar už 1 GB užsienyje išnaudotų duomenų ES galima pakloti beveik 62 eurus, nuo birželio vidurio tai negalės kainuoti daugiau nei 7,7 euro pridėjus PVM, t. y. 9,32 euro, nebent mokėti daugiau sutiks patys vartotojai pasirašydami atskirus susitarimus. Operatoriams Ryšių reguliavimo tarnyba leido taikyti papildomas priemokas, su kuriomis vis tiek vartotojai nemokės daugiau nei nustatytos „lubos“, tačiau tai piktina vartotojus. Operatoriai paaiškina, kodėl jiems leista taikyti priemokas ir kaip jie dėl naujojo reguliavimo gali patirti nuostolių. „Pavyzdys: vienas populiariausių „Telia“ planų „Start L“ per mėnesį už 8,95 euro suteikia 150 min., neribotus SMS ir 4 GB duomenų. ES nuo birželio 15 d. visiems operatoriams nustatė tokias didmenines kainas (be PVM): 0,032 euro už pokalbio minutę ir 7,7 euro už 1 gigabaitą (GB) duomenų. Įsivaizduokime, kad „Start L“ planą turintis žmogus visam mėnesiui išvažiuoja į Olandiją ir išnaudoja visas 150 min., 150 SMS ir visus 4 GB“, - komentuoja bendrovės „Telia“ atstovas spaudai Audrius Stasiulaitis. Pasak jo, „Telia“ už tai Nyderlandų telekomunikacijų bendrovei sumokėtų 37,1 euro, sudėjus iškalbėtas 150 minučių, išsiųstus SMS ir 4 GB duomenų. „O mums klientas mėnesio gale sumokėtų 8,95 euro. Tai yra daugiau kaip 4 kartų skirtumas. Beje, tuose pačiuose Nyderlanduose labai panašus mobiliojo ryšio planas planas su 150 min., neribotais SMS ir 5 GB kainuoja 30 eurų per mėnesį be įsipareigojimo ir 23 eurus/mėn. su įsipareigojimu“, - kalbėjo A. Stasiulaitis. Kitą pavyzdį pateikia „Tele2“. „Imame, tarkime, mūsų siūlomą neribotų pokalbių ir SMS planą plius 2GB, kainuojantį 9,9 euro, - sakė bendrovės atstovas spaudai Andrius Baranauskas. - Ryšių reguliavimo tarnybos duomenimis, vidutiniškai vienas vartotojas Lietuvoje prašneka apie 240 minučių ir siunčia per 120 SMS žinučių per mėnesį. Nesunku suskaičiuoti, kad jei jis lygiai taip pat paslaugomis naudosis užsienyje, užsienio operatoriams turėsime sumokėti 7,68 eurų už pokalbius ir dar 1,2 eurų už trumpąsias žinutes, viso – 8,88 eurų. Jei vartotojas išnaudos dar ir duomenis, sumokėsime papildomus 7,7 eurų už gigabaitą, arba 15,4 eurų.“ Pasak jo, iš viso taip paslaugomis užsienyje pasinaudojęs klientas bendrovei kainuos 24,28 eurų vien tik užsienio operatoriams sumokamų mokesčių. A. Baranauskas sako, kad ir pritaikius Lietuvoje leistas priemokas šiuo konkrečiu atveju bus patiriamas nuostolius. „Tokiu atveju mūsų pajamos sieks 19,68 eurų, o sąnaudos vien užsienio operatoriams – 24,28 eurų, patirsime 4,6 eurų tiesioginį nuostolį, - kalbėjo A. Baranauskas. - Kuo didesnis bus klientų vartojimas ES šalyse, tuo daugiau nuostolių patirsime. Kalbame ne apie tūkstančius ir dešimtis tūkstančių, bet apie milijonus eurų.“ Kol kas tikslesnius skaičius paskelbusi bendrovė „Bitė“ skaičiuoja, kad dėl naujųjų taisyklių patirtų apie 6 mln. eurų nuostolių, kurių tik dalį padengs naujosios priemokos. „Pavyzdžiui, jei keliaujate į Prancūziją ir ten jungiatės prie vietinio operatoriaus tinklo bei naudojatės mobiliojo ryšio paslaugomis, „Bitė vėliau šiam operatoriui sumoka už kiekvieną prakalbėtą minutę, išsiųstą SMS ar išnaudotą megabaitą. Patvirtindama tarptinklinio ryšio reguliavimą ES nustatė keletą kartų didesnes didmenines tarptinklinio ryšio kainas nei dabar galiojančios mažmeninės mobiliojo ryšio kainos Lietuvoje. Tai reiškia, kad be to, ką sumokate už kiekvieną skambutį, SMS žinutę ir interneto duomenų megabaitą, išnaudotą keliaujant ES, Lietuvos mobiliojo ryšio operatoriai turi papildomai primokėti savo partneriams užsienyje“, - paaiškina „Bitės“ atstovai. Dėl šios priežasties ES numatė išimtį, pagal kurią mobiliojo ryšio operatoriai taiko reguliavimo skaičiavimo metodika nustatytus ir vietinio reguliatoriaus patvirtintus papildomus priemokų tarifus, kurie iki kitų metų birželio vidurio leisti ir Lietuvoje. Lietuvos ryšio operatoriai pasinaudojo suteikta teise taikyti papildomas priemokas už skambučius ir išnaudotus mobiliuosius duomenis ES šalyse, tačiau vieningai tvirtina, kad ir jiems leista priemoka dengia tik dalį jų sąnaudų, kurias patirs mokėdami didmenines kainas kitiems Europos operatoriams.