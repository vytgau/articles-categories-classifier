Įsivaizduokite, kad vos keliais spustelėjimais telefone ar kompiuteryje, nepakylant iš darbo vietos, galite užsivirinti vandens arbatai biuro virtuvėje. Arba dar važiuojant automobiliu į darbą telefonu įsijungti šildymą, kad atvykus jus pasitiktų jau pakankamai šiltos patalpos. Grupė IT studijų programų studentų, daugiausiai iš Vilniaus universiteto bei Vilniaus Gedimino technikos universiteto, dirbdami kartu keturias savaites sukūrė ir daugiau laiką taupančių daiktų interneto sprendimų, leidžiančių norimu laiku per nuotolį įjungti ar išjungti oro kondicionierių, apšvietimą patalpoje, stebėti ir reguliuoti patalpų drėgmę ar realiu laiku matyti tokią naudingą informaciją, kaip biuro patalpų užimtumas – pavyzdžiui, ar posėdžių kambarys yra laisvas ar užimtas ir pan., rašoma pranešime žiniasklaidai. Sukurti išmanius sprendimus, kurie jau dabar galėtų būti pritaikomi realiuose biuruose ar namų aplinkoje, jaunimą subūrė Skandinavijos kapitalo IT bendrovė „Tieto Lietuva“, šeštus metus iš eilės surengusi jaunųjų IT talentų programą „Mėnuo su IT“. Šiemet programoje dalyvavo dešimt jaunuolių – daugiausiai pirmo ir trečio kurso studentų. Programos dalyviai, padedami mentorių, keturias savaites tobulino programavimo įgūdžius bei siekė pagrindinio tikslo – sukurti išmanią biuro valdymo sistemą, kurios valdymas būtų pagrįstas daiktų interneto sprendimais. „Rezultatai mus maloniai nustebino – Lietuvoje turime daug gabaus jaunimo, kuris įrodė, kad vos per kelias savaites pradinė idėja gali virsti realiu verslo produktu, kurį dar kiek patobulinus būtų galima siūlyti ir rinkai, – sakė „Tieto Lietuva“ technologijų ekspertas Julius Uža. – Lietuva pasipildė būriu veržlių išradėjų ir mums buvo labai džiugu prie to prisidėti.“ Sistemai kurti buvo naudojami įvairūs sensoriai, kurie buvo išdėlioti patalpose ir sujungti su konkrečiais biuro įrenginiais. Tada į komandas pasiskirstę studentai suprogramavo dvi skirtingas sistemas bei baigiamojo renginio metu pademonstravo jų valdymo galimybes. Prisijungus prie sistemos kompiuteryje ar telefono ekrane galima matyti patalpos temperatūrą, drėgmės kiekį ar šviesos procentinę dalį ir taip pagal savo poreikius pasirinkti komfortiškiausią ir ramiausią vietą biure. Taip pat galima valdyti prie sistemos prijungtus įrenginius – užsikaisti virdulį, įjungti oro kondicionierių, išjungti šviesą ir t.t. Beje, tai galima daryti ir balsu – tiesiog ištarus per telefoną norimą užduotį (pvz., „įjungti šviesą“ ir pan.). Kompiuterio darbalaukyje taip pat galima matyti, koks kolega tą dieną švenčia gimtadienį, kada įvyks susirinkimas ar matyti bėgančią naujausių CNN žinių eilutę. Programos „Mėnuo su IT“ tikslas – atrasti ir ugdyti jaunuosius IT talentus. Dalyvaudami programoje studentai ne tik įgyja naujos profesinės patirties, bet ir turi galimybę atrasti savo karjeros kelią.