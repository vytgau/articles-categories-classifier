Kartais jis priartės vos per 7800 km nuo išorinio žiedų krašto – arčiau, nei bet koks kitas zondas. Panašus atstumas skiria Saturno paviršių nuo vidinio žiedo krašto, o išorinis žiedas nuo planetos pusiaujo nutolęs per 80 tūkstančių kilometrų. Tokiu atstumu dar turėtų būti ledo dalelių ir dulkių, kurios zondui daug pavojaus nesukels, bet jas bus galima tyrinėti nuodugniau, nei anksčiau pavyko stebėti žiedus sudarančius kūnus. Vėliau, nuo balandžio pabaigos iki rugsėjo 15-os dienos, „Cassini“ skraidys orbita, kuria pralėks tarp Saturno ir vidinio žiedo, priartėdamas per tūkstantį kilometrų prie Saturno viršutinio atmosferos sluoksnio. Galiausiai rugsėjo 15-ą dieną zondas bus numestas į Saturną ir ten sudegs, kad vėliau netyčia neužterštų Žemės mikrobais kurio nors Saturno palydovo.