Pranešime žiniasklaidai rašoma, kad „Omnitel“ klientai su naujais planais gauna ir papildomų naudų – prieigą prie lietuviškos el. knygų skaityklės „Milžinas“, telefono draudimą, m. parašą, „Spotify Premium“ bei galimybę Šiaurės ir Baltijos šalyse naršyti kaip namie. Be to, pristatomas ir naujas mobilaus interneto namams planas su neribotu duomenų kiekiu. „Naujieji planai privatiems klientams patiks visiems, kurie mėgsta duomenis ir jų vartojimo valdymą. Kad būtų patogiau, padarėme paprastą ir patogų papildomų duomenų užsakymą vos keliais mygtuko paspaudimais čia pat telefone. Tie, kuriems reikia neriboto interneto namuose, nuo šiol galės rinktis ir neriboto interneto planą“, – sako „Teo“ ir „Omnitel“ privačių klientų padalinio vadovas Norbertas Žioba. Naujuose planuose taip pat bus integruota ir naujoji lietuviška el. knygų platforma „Milžinas“. Joje yra beveik 1000 knygų, kurias klientai galės skaityti per penkis skirtingus mobiliuosius įrenginius. Milžinišką knygų biblioteką nemokamai galės išbandyti visi „Omnitel“ klientai, o užsiprenumeravusiems 4,95 eurų mėnesio mokestis bus įtrauktas į „Omnitel“ sąskaitą. Naujoji mobiliųjų planų sistema veikia labai paprastai: klientai galės rinktis iš dviejų bazinių planų – START (3 Eur/mėn.) ir SMART (7 Eur/mėn.), o tada pagal poreikį prisidėti mobiliųjų duomenų paketą su 50 MB (0 Eur/mėn), 2 GB (2,95 Eur/mėn), 4 GB (5,95 Eur/mėn.), 8 GB (8,95 Eur/mėn.) arba 16 GB (12,95 Eur/mėn.) mobiliųjų duomenų. Iki šiol „Omnitel“ siūlė tokius pačius bazinius planus: NERIBOTAI kainavo 7 Eur/mėn ir garantavo neribotą kiekį minučių ir SMS žinučių. Planas MANO kainavo 3 eurus per mėnesį (150 min, neribotas kiekis SMS). Naujuose planuose pakito tik pavadinimai, tačiau esmė liko tokia pati. Interneto duomenų kiekis pakito: planas S siūlė 50 MB (0 Eur/mėn.), panas M – 1 GB (2,5 Eur/mėn), planas L – 3 GB (5,5 Eur/mėn.), XL – 6 GB už 8,5 Eur/mėn., o XXL – 12 GB už 13 Eur/mėn. Panašu, kad pakilus leidžiamų išnaudoti gigabaitų skaičiui, dalis planų atpigo. Lentelėje pavaizduota, kiek kainavo vieno gigabaito kaina anksčiau ir kiek ji kainuos nuo šiol.  Visi duomenų planai (išskyrus 50 MB planą) suteikia neribotą prieigą prie „Teo Wi-Fi“ punktų visoje Lietuvoje. Be to, užsisakę naujuosius planus kartu su nauju telefonu, gauna nemokamą įrenginio draudimą (3 mėn.). Galimybė 3 mėnesius nemokamai naudotis „Spotify Premium“ paslauga suteikiama visiems, užsisakiusiems 4GB ir didesnius duomenų planus. Tarp naujųjų mobiliojo interneto planų nešiojamiems ar planšetiniams kompiuteriams yra ir neriboto interneto planas „Connect Home“. Už 19 eurų mėnesinį mokestį klientai savo namų adresu galės neribotai siųstis duomenis sparčiausiame ir didžiausios aprėpties Lietuvoje „Omnitel“ 4G mobiliojo ryšio tinkle. 200 GB duomenų suteikiantis planas „Connect 200“ už 19,90 Eur/mėn. leis mobiliuoju internetu naudotis bet kurioje Lietuvos vietoje. Jaustis kaip namuose keliaujant į Šiaurės bei Baltijos šalis galės visų dabar parduodamų mobiliųjų „Omnitel“ planų turėtojai. „Bitės“ atsakymas: lietuviški gigabaitai užsienyje „Labai svarbu paminėti, kad Bitėje visiems naujų planų savininkams suteikiama kol kas Lietuvoje vienintelė galimybė lietuviškus gigabaitus naudoti ir kelionėse po EE ir EEE šalis“, - sakė „Bitė Lietuva“ Korporatyvinių reikalų ir ryšių su visuomene vadovė Žana Jakevičienė. Ji teigė, kad „priklausomai nuo pasirinkto plano, iki 12 mėn. nemokamai suteikiamos tokios vertės: naujo telefono ekrano draudimas, Interneto apsaugos sprendimas ir mobilusis parašas, taip pat nemokami gigabaitai naudojantis Facebooku ir skaitant populiariausius lietuviškus naujienų portalus.“ DELFI yra rašęs apie šių metų vasarą pristatytus naujus planus: užsisakantiems šešis operatoriaus planus, pokalbių minutės ir SMS žinutės Lietuvoje – neribojamos. Užsienyje skambučiai ir SMS kainuos pagal reguliavimo taisykles. Žalsvą planą užsisakiusieji turės 2 GB duomenų, 150 nemokamų minučių pokalbių ir neribotas SMS. Duomenų planas užsienyje jiems negalios. Plano kaina – 6,85 eur/mėn. Gelsvo plano turėtojai gaus 1 GB duomenų, 100 nemokamų minučių pokalbių ir neribotus SMS, už kuriuos į mėnesį turės primokėti 1,25 euro. Neribotai naudotis savo turimais duomenimis užsienyje gelsvo plano turėtojai taip pat negalės. Šio plano kaina – 4,85 euro.