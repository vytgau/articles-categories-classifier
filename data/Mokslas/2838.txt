Pirmą kartą šie garsai buvo įrašyti balandžio 26 d., kai bepilotis aparatas „Cassini“ pranėrė tarp Saturno žiedų. Tąkart pro žiedus „Cassini“ pranėrė maždaug 77 tūkst.mylių (124 tūkst.km) per valandą greičiu planetos atžvilgiu. Antrą kartą bepilotis aparatas pranėrė gegužės 2 d. Įrašas (autorinės teisės – NASA/JPL-Caltech/Ajovos universitetas):  NASA savo pareiškime teigė, kad kai „Cassini“ skriejo tarp Saturno žiedų, jame esančiu instrumentu, kaip ir tikėtasi, buvo aptikta šimtai žiedų dalelių, tačiau aparatui įskriejus į tarpą tarp žiedų ir planetos, pasidarė neįprastai tylu. Patikslinama, kad „Cassini“ esantis įrenginys tiesiogiai, kaip diktofonas, garso neįrašinėja – įraše girdimi garsai yra aptiktos radijo ir plazmos bangos, konvertuotos į garsą. Gautas rezultatas – galime girdėti dulkių daleles, atsitrenkiančias į instrumento antenas. Šie garsai kontrastuoja su įprastu švilpimu ir girgždėjimu, kuriuos kosmose sukelia kitos dalelės. „Cassini“ misija yra bendras NASA, Europos kosmoso tyrimų agentūros (ESA) ir Italijos kosmoso tyrimų agentūros projektas; erdvėlaivis startavo iš Žemės 1997 metais ir aplink Saturną skrieja nuo 2004 metų.