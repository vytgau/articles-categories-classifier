„Cambridge Analytica“ šiuo metu yra įklimpusi į tarptautinį skandalą dėl galimai neteisėtai rinktų ir panaudotų milijonų „Facebook“ vartotojų duomenų. Į BBC žurnalistų rankas pateko brošiūra, ne vėliau nei 2014 m. išleista „Cambridge Analytica“ patronuojančiosios įmonės „SCL Elections“. „Cambridge Analytica“ įkurta 2013 m., daug senesnės „SCL Elections“ pagrindu. Šiame dokumente tvirtinama, kad įmonė 2007 m. organizavo mitingus Nigerijoje, siekdama susilpninti paramą šios šalies opozicijai. Tais metais vykusius Nigerijos prezidento rinkimus stebėtojai iš Europos Sąjungos apibūdino kaip vienus nepatikimiausių kada nors stebėtų rinkimų. Jungtinės Karalystės užsienio reikalų ministerija teigia nežinojusi apie įtariamas „SCL Elections“ veiklas, nors įmonė 2008 m. su britų vyriausybe sudarė sutarčių. Brošiūroje įmonė tvirtino, kad jos potencialūs klientai gali susisiekti per bet kurią Britanijos ambasadą. Savo dokumente „SCL Elections“ pasakoja tyčia pasinaudojusi etnine įtampa Latvijoje, kad per parlamento rinkimus 2006 m. padėtų savo klientui. Įmonė taip pat tvirtina prieš parlamento rinkimus Trinidade ir Tobage surengusi neva šalies jaunimo inicijuotą „ambicingą politinių grafičių kampaniją“ tam, kad jos klientė, politinė partija, galėtų tvirtinti įsiklausanti į „susivienijusio jaunimo“ balsą.