Prancūzas kosmoso naujokas, 38 metų Thomas Pesquet, pakils iš Baikonūro kosmodromo Kazachstane kartu su veteranais amerikiete Peggy Whitson ir rusu Olegu Novickiu. TKS jie praleis pusę metų. Buvusiam komercinių lainerių pilotui ši kelionė į kosmosą bus pirmoji. Šiai progai paminėti jis su savimi pasiims geriausių Prancūzijos virėjų Alaino Ducasse'o (Aleno Diukaso) ir Thierry Marxo (Tjeri Markso) pagamintų patiekalų. Tarp jų bus jaučio liežuvis su trumais ir žąsų kepenėlių paštetu bei lėtai kepta anties krūtinėlė. „Stotyje turėsime maisto, kurį pagamino „Michelin“ žvaigždėmis įvertinti šefai. Turime maisto didžiausioms šventėms: Kalėdoms, Naujiesiems metams ir gimtadieniams. Švęsime du gimtadienius – mano ir Peggy“, – sakė prancūzas. Be to, jis pasiimti į orbitą ruošiasi saksofoną. Rusija šiuo metu yra vienintelė valstybė, rengianti pilotuojamus skrydžius į Tarptautinę kosmoso stotį. Raketa „Sojuz“, šios šalies kosminės progamos „darbinis arkliukas“, startuos iš Baikonūro kosmodromo Kazachstane. Th. Pesquet, O. Novickis ir P. Whitson turėtų pakilti penktadienį 2 val. 20 min. vietos (ketvirtadienį 22 val. 20 min. Lietuvos) laiku. Planuojama, kad jų erdvėlaivis susijungs su TKS lapkričio 19 d. 22 val. 1 min. Grinvičo (lapkričio 20 d. 0 val. 1 min. Lietuvos) laiku. Th. Pesquet savo pirmajam skrydžiui į kosmosą ruošėsi septynerius metus, o kartu keliausiantys jo kolegos turi didesnę patirtį. Darbas kartu 56 metų P. Whitson ši kelionė į kosmosą bus jau trečioji. Jai taip pat priklauso ilgiausiai kosmose išbuvusios moters rekordas. Amerikietė perims TKS kapitono pareigas nuo 2017 metų kovo. 45 metų O. Novickis į kosminę stotį vyksta jau antrą kartą. P. Whitson, labiausiai patyrusi NASA astronautė, sakė, kad prancūziškas maistas, be abejo, bus laukiamas. „Mano nuomone, didžiausias skrydžių į kosmosą išbandymas – kad trūksta įvairesnio maisto“, – sakė amerikietė, jau antrą kartą vadovausianti TKS. 2007 metais ji tapo pirmąja moterimi, vadovavusia TKS. Tačiau svarbiausia, jos manymu, yra TKS pabrėžiamas tarptautinis bendradarbiavimas. „Man atrodo, bene svarbiausias dalykas (TKS projekte) yra demonstracija, ką žmonės gali nuveikti kartu“, – sakė ji. Atidėti paleidimai O. Novickis pritarė jos nuomonei. „TKS yra ir namai, ir darbovietė. Taip pat tai yra draugystės vieta, skirta parodyti pasauliui, kad galime dirbti kartu ir gerai sutarti“, – sakė jis. Tarptautinės trijulės kelionė buvo atidėta dviem dienoms – panašiai kaip spalį įvykęs raketos startas, dėl techninių kliūčių atidėtas beveik mėnesiui. Tąkart į TKS išskrido amerikietis astronautas Shane'as Kimbrough ir rusai kosmonautai Sergejus Ryžikovas bei Andrejus Borisenka. Th. Pesquet bus pirmasis nuo 2008 metų prancūzas, Europos kosmoso agentūros (ESA) išsiųstas į TKS. Jis sakė vis dar „negalįs patikėti“, kad greitai skris į kosmoso stotį. „Turiu būti pasodintas kabinoje ir pajusti vibraciją paleidimo metu“, – sakė jis. Techniniai trikdžiai sujaukė planus pratęsti laikotarpius, per kuriuos TKS dirba pilnai sukomplektuota šešių astronautų komanda. TKS nuo 1998 metų skrieja Žemės orbitoje maždaug 28 tūkst. km per val. greičiu. Kelionės į kosmosą tebėra viena iš nedaugelio sričių, kuriose Rusijos ir Vakarų tarptautinio bendradarbiavimo nepablogino Ukrainos krizė.