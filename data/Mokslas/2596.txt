„Tyrimas užbaigtas, byla perduota teismui. Mes iki šiol to neskelbėme“, – antradienį žurnalistams sakė Lietuvos kriminalinės policijos biuro viršininko pavaduotojas Andžejus Roginskis. Jis antradienį sakė, kad buvo nustatyti trys įtariamieji, du iš jų – Lietuvos piliečiai. Dar vienas įtariamasis yra neįvardijamos užsienio šalies pilietis, jis perduotas šiai valstybei. Pernai balandžio pabaigoje valstybės įmonės „Infostruktūra“ saugomam Informacinės visuomenės plėtros komiteto serveriui susidūrus su kibernetine ataka nukentėjo keliolikos valstybinių institucijų informacinių technologijų sistemos. Atakas patyrė Seimo, Prezidentūros, Vyriausybės, didžiosios dalies ministerijų, įvairių valstybinių institucijų, tarp jų - Valstybinės mokesčių inspekcijos, Centrinės projektų valdymo agentūros tinklalapiai. Specialistų vertinimu, didžiausio masto atakos Lietuvoje buvo rengtos gana mėgėjiškai, tačiau stebina jų turėti resursai - nuotoliniu būdu valdyti kompiuterius leidžiantis vadinamasis botnet tinklas, apėmęs beveik 8-10 tūkst. kompiuterių, kitos priemonės, kurioms įsigyti reikėjo ir nemažai lėšų. Valstybės saugumo departamentas grėsmių ataskaitoje yra įvardijęs, kad didžiausią grėsmę šalies nacionaliniam saugumui kelia su Rusija susiję kibernetiniai įsibrovėliai, įskaitant Rusijos žvalgybos ir saugumo tarnybas.