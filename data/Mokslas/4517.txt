Pasitelkus DNR tyrimus, dabar tikimasi gauti daugiau informacijos apie mirusįjį. Antikinis prekybinis laivas, statytas pirmajame amžiuje prieš Kristų, greičiausiai nuskendo per audrą.  Skeletai jūroje randami labai retai, nes kūnai dažniausiai išplaunami į krantą arba juos suėda žuvys. Tik retais atvejais jie išsilaiko dešimtmečius, dar rečiau – šimtmečius. Skeletas – dalis kaukolės, trys dantys, du rankos kaulai, keli šonkauliai ir du šlaunies kaulai – rasti po 50 cm smėlio ir molinių šukių sluoksniu. „Kaulai neatrodo lyg būtų 2 000 metų senumo“, – sakė Danijos gamtos pažinimo muziejaus DNR analizių ekspertas Hannesas Schroederis. Tai esą greičiausiai jauno žmogaus skeletas. Mokslininkai davė jam vardą – Pamfilas. Toks vardas buvo užrašytas ant vyno ąsočio, rasto laivo nuolaužose. DNR tyrimui dar turi pritarti Graikijos vyriausybė. Mokslininkai iš jo tikisi informacijos apie mirusiojo plaukų ir akių spalvą, taip pat jo kilmę. Prekybinio laivo nuolaužas beveik 50 metrų gylyje 1900 metais aptiko narai. Nuo tada jos keliskart buvo tiriamos. Naujausi darbai vyksta šiuo metu.