Mokslininkai mano, kad rado seniausio žmogaus protėvį, mikroskopinį, į krepšį panašų jūros padarą, kuris gyveno prieš 540 mln. metų. Pavadintas Saccorhytus dėl savo į maišą panašių bruožų, elipsės formos kūno bei didelės burnos, ši rūšis yra nauja mokslui ir buvo rasta tyrinėjant mikrofosilijas Kinijoje. Manoma, kad tai yra primityviausias „antriniaburnių“ pavyzdys, kuris apima didelę biologinę kategoriją, jungiančią keletą pogrupių, įskaitant ir stuburinius. Jei žurnale „Nature“ (liet. „Gamta“) publikuotoje studijoje daromos išvados yra teisingos, tuomet Saccorhytus buvo bendras daugelio rūšių protėvis. Šis padaras buvo apie 1 milimetro dydžio, ir, tikėtina, gyveno tarp jūros dugno smėlio smiltelių. Rastos fosilijos yra tokios mažos, kad, anot Kembridžo universiteto profesoriaus Simono Conway Morriso, plika akimi jos atrodė kaip maži juodi grūdai. Tačiau, pritraukus mikroskopu, radinys atėmė žadą. Mokslininkams pavyko išsiaiškinti, kad Saccothytus yra padengtas tampria oda ir turi raumenis. Tačiau didžiausią nuostabą tyrėjų komandai padarė gyvūno burna, kuri, palyginti su visu kūnu, yra labai didelė. Be to, gyvūnas neturi išangės, todėl prieita prie išvados, kad jis per tą pačią angą ir maitinosi, ir tuštinosi.