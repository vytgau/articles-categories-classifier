Rugsėjo viduryje kompanija išleido patobulintą vieno populiariausių savo telefonų „Coolpad Modena 2“ versiją. Šis telefonas yra daug tobulesnis už savo pirmtaką. Bent jau taip aiškina bendrovės atstovai Europoje. DELFI yra rašęs, kad senasis „Coolpad“ telefonas atrodo visai neblogai, tačiau pradėjus juo naudotis, viena bėda lindo po kitos. Dabar jau sakoma, kad visos tos anksčiau egzistavusios problemos „Coolpad Modena 2“ modelyje ištaisytos. Taigi palyginkime du telefonus – išleistą prieš maždaug metus ir šiandien pristatytąjį.  2015 lapkritį telefonas „Coolpad Modena“ kainavo apie 180 eurų. Naujesnė jo versija, kuri Lietuvoje pasirodys po keleto dienų, Lietuvoje kainuos 169 eurus. „Naujasis telefonas nekainuoja brangiai, lyginant su tuo, kaip jis sukurtas“, – sakė „Coolpad“ projektų ir kainodaros vadybininkas Marko Bojadziskis. Jis pabrėžė, kad viena naujųjų telefono ypatybių, kurias verta paminėti, yra telefono dizainas: auksinės ir juodos spalvos rėmelis yra plastikinis, tačiau dėl specialios 3D plastiko apdirbimo technologijos, telefono nugarėlė atrodo it metalinė. Telefono įstrižainė yra 5,5 colių, o storis – 7,8 mm. 2,5D stiklo ekranas ekranas užima daugiau kaip 73 procentus viso telefono korpuso. Tuo „Coolpad“ atstovai didžiuojasi. „Telefonas skirtas jauniems žmonėms, taigi tikime, kad jie naudosis ir mylės asmenukių kamerą: juk jaunimas daug daugiau keliauja, daug daugiau fotografuojasi su draugais“, – sakė M. Bojadziskis. Dėl to asmenukių kamera gavo tiek pat megapikselių kaip ir pagrindinė telefono kamera – 8 Mpx. Kaip pabrėžė kompanijos atstovas, tokia raiška ir gana platus kameros objektyvas leis telefonu daromoje nuotraukoje sutilpti visiems. Lyginant su modeliu „Modena“, kameros šviesos pralaidumas beveik 50 proc. didesnis (f/2,2), tai reiškia, kad bus galima daryti geresnes ir ryškesnes nuotraukas tamsesnėse aplinkose. Kompanijos atstovai pripažino, kad telefonas yra kiek per didelis valdyti viena ranka. Dėl to pridėtos papildomos jo valdymo galimybės, keletas patogumo patobulinimų. Tarkime, „Android“ sistemoje, kaip ir „iOS“, galima kurti tos pačios kategorijos programėles vienijančias bylas. „Coolpad Modena 2“ telefone nereikia įsijunginėti atskirų bylų: iš vienos bylos į kitą galima pereiti slenkant jau atvertos bylos langą į kairę arba į dešinę. Be to, pagrindinis nustatymų meniu atsiranda ne braukiant pirštu nuo viršaus į apačią, bet iš apačios į viršų. Jei nematote reikiamos ikonos, slinkitės į greta esantį langą. Kaip ir daugelyje telefonų įdiegta galimybė reguliuoti norimas matyti ikonas. Daugiau papasakota ir apie (c) ženklą: nustatę patogią jo vietą, visada galėsite lengviau naviguoti tarp jums reikalingų programėlių ir nustatymų. Telefone įdiegta tokia pati baterija, kaip ir ankstesnėje jo versijoje: 2500 mAh. Jos turėtų užtekti 4 valandas trunkančiam pokalbiui, budėjimo trukmė gali siekti iki 180 val.