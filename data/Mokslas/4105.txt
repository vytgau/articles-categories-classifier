Pranešime žiniasklaidai rašoma, kad SAP verslo paslaugų platforma HANA analizuos Kosmoso agentūros palydovų surinktą informaciją ir pateiks verslui būtinas išvadas. Planuojama, kad ši paslauga bus itin aktuali draudimo bendrovėms, energetikos įmonėms ir žemės ūkio bendrovėms. „Miškų gaisrai kasmet pasaulyje paliečia tūkstančius žmonių, naikina jų namus, verslą, gamtą. Ugnies plitimą nuspėti yra labai sunku, bet SAP technologijos galės įvertinti Europos kosmoso agentūros teikiamus duomenis ir leis mums tiksliai įvertinti miško gaisrų kaštus bei riziką ir net numatyti būsimų gaisrų tikimybę. Visa tai sumažins mūsų klientų išlaidas“, – sako vienos didžiausių pasaulyje draudimo bendrovių „Munich Re“ geo-erdvinių sprendimų padalinio vadovas Andreas Siebert. 2016 m. pradžioje bendradarbiauti pradėjusios SAP ir Europos kosmoso agentūra ieško galimybių palydovų surenkamus duomenis paversti verslui lengvai prieinama ir naudinga informacija. HANA programinė įranga nuolat analizuoja istorinius ir esamu laiku Kosmoso agentūros palydovų perduodamus duomenis ir padeda atsakyti į verslui svarbius klausimus, tokius kaip kur, pavyzdžiui, geriau tiesti naujas elektros tiekimo linijas, kada nuimti derlių ar kokia yra draudžiamųjų įvykių rizika. „Europos kosmoso agentūros „Sentinel“ misijos palydovai yra didžiausias pasaulyje Žemės stebėjimo tinklas. Didžiausias iššūkis yra visus šiuos duomenis paversti žmonėms reikalinga ir naudinga informacija. Partnerystė su SAP ir jos teikiamos analizės galimybės leis teikti svarbius duomenis verslui, valstybės institucijoms, miestams ir aplinkosaugos organizacijoms“, – sakė Europos kosmoso agentūros Žemės stebėjimo programos vadovas Josef Aschbacher. Nemokamai išbandyti Žemės stebėjimo analizės paslaugos prototipą iki 2016 m. gruodžio 31 d. galima čia. Planuojama, kad vartotojams paslauga bus pasiūlyta 2017 m. pirmajame ketvirtyje.