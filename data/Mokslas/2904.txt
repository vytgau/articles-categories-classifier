Šiek tiek daugiau kaip savaitę naudojęsis naujuoju „Samsung Galaxy S8+“ mobiliuoju buvau gerokai nustebęs, kai pamačiau, kad per tokį trumpą laiką išnaudojau 12GB mobiliųjų duomenų (į mano plano mokestį įeina tik 4GB), tad tai kainuoja apie 20 eurų papildomai. Įdomiausia – kodėl taip atsitiko. Iš pradžių pamaniau, kad fone veikiančios programėlės leido sau daugiau nei aš norėčiau.  Naudojant „Android” įrenginį visus duomenis galima sinchronizuoti ir saugoti „Google“ paskyroje. Taip įsigijus naują išmanų įrenginį galima tiesiog atkurti duomenis ir vėl visą informaciją turėti jau kitame telefone ar planšetėje. Prieš pradedant naudotis „Samsung“ telefonu taip pat reikia prisijungti prie „Samsung“ paskyros norint išnaudoti visas telefono suteikiamas funkcijas. Problema, su kuria susidūriau aš, tai „Samsung Cloud“ paslauga, kuri saugo mano duomenis savo paskyroje. Naujasis „Samsung Galaxy S8+“ turi nemažai funkcijų („Bixby“, „Galaxy Apps“, „Samsung Health“, „Saugus aplankas“ ir kt.), kurios veikia tik prisijungus prie „Samsung“ paskyros. Sinchronizuojant duomenis jie automatiškai saugomi debesų saugykloje, kurioje yra 15GB laisvos vietos. Saugant adresatus, kalendoriaus ar užrašinės informaciją, mobiliųjų duomenų išnaudotas kiekis tikrai neperžengs ribos, bet jei saugosite savo nuotraukų galeriją labai greitai galite užpildyti tuos 15GB. Būtent taip man ir nutiko. Keisčiausia tai, kad norint išvengti tokio nesusipratimo, pagrindiniuose nustatymuose reikia išjungti sinchronizuojamą turinį, o „gilesniuose“ nustatymuose reikia įjungti turinio informaciją, kad sinchronizuotų naudojant tik „Wi-Fi“. Jei norite sumažinti mobiliųjų duomenų naudojimą, reikia leisti programai sinchronizuoti naudojant „Wi-Fi“. Kažkoks nesusipratimas – išjungti ar įjungti? Kaip viską padaryti teisingai, gana painu, todėl visi naujųjų „Samsung“ flagmanų vartotojai, nenorintys kitą mėnesį gauti išsipūtusią sąskaitą, turėtų būti itin akyli ir teisingai pakeisti telefono nustatymus. Mat naujo aparato nustatymai automatiškai leis sinchronizuoti jūsų duomenis „Samsung Cloud“ sistemoje, todėl kiekviena padaryta nuotrauka naudos jūsų mobiliuosius duomenis. Kitos debesų paslaugos, tokios kaip „Google Drive“ arba „Onedrive“, yra paprastesnės ir aiškesnės. Svarbiausia, kad pradedant jomis naudotis, nustatymuose perkėlimas įjungtas naudojant tik „Wi-Fi“ ryšį, o norint pakeisti reikia eiti į nustatymus. „Samsung Cloud“ paskyra atvirkščiai – nustatyta kelti naudojant mobiliuosius duomenis. Keista ir tai, kad „Samsung Galaxy S7“ modelyje po atnaujinimo, pagrindiniuose nustatymuose sinchronizuojamas ne visas turinys, o paslėptuose nustatymuose sinchronizuojamas visas turinys per mobilius duomenis. Svarbu atminti, kad prieš pradedant naudotis naujuoju „Samsung“ flagmanu, privaloma pasitikrinti nustatymus. „Samsung“ atstovai Lietuvoje komentarą dėl „Samsung Cloud“. Bendrovės atstovai teigia, kad „Samsung Cloud“ yra produktas, kuriame saugoma informacija yra neprieinama pašaliniams asmenims. „Šią informaciją ar jos atsargines kopijas galima sinchronizuoti su kitais „Samsung“ įrenginiais – telefonais arba planšetiniais kompiuteriais. Įvairius telefone esančius duomenis su „Samsung Cloud“ galima sinchronizuoti naudojant tiek Wi-Fi ryšį, tiek mobiliuosius duomenis. Svarbu paminėti, kad vaizdo įrašai ar nuotraukos, t.y. duomenys, kurie užima daugiau vietos nei paprasti mažos apimties failai, pagal gamyklinius įrenginio nustatymus sinchronizuojami tik per Wi-Fi ryšį", - rašoma komentare. Jame nurodoma, kad jeigu jokių duomenų sinchronizavimui nenorite naudoti mobiliųjų duomenų, šią funkciją turėtumėte išjungti. „Tai galima padaryti telefono nustatymuose prie atsarginės kopijos parametrų – klientas gali įjungti funkciją, kad atsarginė kopija duomenis sinchronizuotų tik per Wi-Fi ryšį", - rašoma atsakyme. Primenama, kad standartinės paskyros talpykla yra 15GB. „Norint ją praplėsti, reikia nueiti į nustatymuose esančią „Samsung Cloud“ skiltį, joje pasirinkti „Tvarkyti debesų saugyklą“ ir, galiausiai, „Keisti saugyklos planą“. Jeigu nenorite padidinti esamos savo paskyros talpos, vietos visuomet galite atlaisvinti ištrynę dalį joje esančių failų. Tvarkyti „Samsung Cloud“ saugomus failus galite telefono nustatymų skiltyje „Tvarkyti debesų saugyklą“: ant jos paspaudę visada matysite, kokie duomenys yra sinchronizuojami, pavyzdžiui, Galerija. Paspaudę ant jos užrašo, šiuos duomenis galėsite ištrinti iš saugyklos", - nurodė atstovai.