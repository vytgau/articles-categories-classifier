Eksperimento, kuris pavadintas „Prisijaukiname šaltį 2018“ (lenkų kalba – „Oswajamy mróz 2018“), tikslas – sužinoti, kaip žmogaus kūnas reaguoja į šaltį. Projekto idėja kilo sportininkui V. Romanovskiui. Sumanymas yra pasiruošimo dalis dar vienam Guinnesso rekordui – Jakutijoje, kur užfiksuota žemiausia pasaulio temperatūra (65 laipsniai šalčio) kalnų dviračiu nuvažiuoti iš taško A į tašką B. Būtent ten sportininkas pernai jau pasiekė tris rekordus, važiuodamas 12, 24 ir 48 valandas be sustojimo. „Tai bus mokslinis ir sportinis ekperimentas. Krokuvos technikos universitete įrengtoje šalčio kameroje bus sniego, o specialūs pūtikliai pūs šaltą vėją. Taip bus bandoma atkurti natūralias gamtines sąlygas, kurios būna šalčiausiuose Žemės kampeliuose. Dėl pūtiklių jutiminė temperatūra kameroje gali nukristi ir iki -65 laipsnių. Kartu su ne vieną Guinnesso rekordą pasiekusiu Valerjanu kameroje bus ir projekto vadovas Wawrzyniec Kuc bei alpinistas Piotr Śliwiński. Juos stebės mokslininkai ir medikai, bus tiriama, kaip šaltis veikia žmogaus organizmą. Tokių tyrimų nėra labai daug, vieni mano, kad šaltis žmogui yra pražūtingas, kiti tikina, kad prie šalčio žmogaus kūnas gali prisitaikyti. Tikimės, kad po šio eksperimento turėsime daugiau atsakymų“, – DELFI sakė pasiruošimą eksperimentui stebintis žurnalistas Darijušas Malinovskis. Be organizmo reakcijų bus stebima ir tai, kokie rūbai geriausiai apsaugo nuo žvarbos. Pasak D. Malinovskio, šalčio kamera yra gana įspūdinga: 8 metrų aukščio, 20 metrų ilgio ir 8-9 metrų pločio. „Čia dažnai testuojama sunkioji technika, pavyzdžiui: traukiniai ar karinė technika. Žiūrima, kai ji reaguoja į šaltį. Kalnų gelbėtojai taip pat užsuka čia pasigrūdinti“, – pasakoja žurnalistas. Eksperimentas prasidės vasario 6 dieną ir truks keturias dienas.