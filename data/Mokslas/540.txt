Šias retas rūšis atrado Susanne Lockhart, Antarkties biologė, nusileidusi į jūros dugną povandeniniu laivu per „Greenpeace“ surengtą ekspediciją, rašoma theguardian.com. S. Lockhart papasakojo, kad jai pavyko aptikti neįtikėtiną gyvų organizmų įvairovę. „Įvairiausių spalvų ir formų koralai, gaubtagyviai, jūrų žvaigždės, vorai – jūros dugnas atrodo lyg nuostabiausias sodas. Gerai įsižiūrėjus galima pamatyti besislepiantį aštuonkojį ar žuvį. Tikrai stebinanti gyvių įvairovė“, – savo įspūdžiais dalijosi mokslininkė. Aptikti floros ir faunos atstovai, o taip pat keletas valandų vaizdo medžiagos bus ištirta laboratorijoje. S. Lockhart tikisi, kad jai pavyks atrasti ir naujų iki šiol nežinomų rūšių. Ji taip pat pabrėžė, kad gauti duomenys „itin svarbūs Pietinio vandenyno ateičiai“. Jau 25 metus Antarktidą tyrinėjanti biologė tikina, kad tai buvo įspūdingiausias atradimas per visą jos karjerą.