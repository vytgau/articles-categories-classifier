Telefonų gamintojai tai puikiai žino, todėl vis labiau gerina išmaniųjų kameros parametrus. Pasakyti, kuris geriausias – labai sudėtinga. Dabartiniai flagmanai fotografuoja ir filmuoja labai gerai. Šiais metais didžiausios kompanijos jau pristatė savo flagmanus, o man pasitaikė proga išbandyti Lietuvos pirkėjui pasiekiamus modelius: „Samsung Galaxy S8+“, Huawei P10“ ir „Sony Xperia XZs“. Kad nebūtų nuskriausti „iPhone“ naudotojai, kameros galimybes palyginsiu su praėjusių metų „iPhone 7 Plus“ modeliu. „iPhone 7 Plus“ – dvigubai arčiau Šiuo telefonu naudojuosi ilgiausiai lyginant su kitais šios apžvalgos modeliais. Tai pirmasis „iPhone“ modelis su dviguba 12MP kamera. Viena – plataus kampo, kita su teleobjektyvo. Dvigubas optinis priartinimas labai pasiteisino, nes kartais labai norisi šiek tiek „pritraukti“ objektus, o skaitmeninis nuotraukos rezultatas dar nėra toks geras, kaip norėtųsi. Pati kameros programėlė paprasta ir naudotis ja labai lengva. Fotografuoti galima tik auto režimu, todėl norint naudotis rankiniais nustatymais, reikia parsisiųsti atskirą kameros programėlę. Nepatiko, kad kameros nustatymai yra ne pačioje programėlėje, o atskirai – bendruose telefono nustatymuose. Pasirinkti galima tik filmavimo kokybę: 4K 30 kadr./s, 1080p HD vaizdo įrašymas 30 kadr./s arba 60 kadr./s ir 720p HD vaizdo įrašymas 30 kadr./s. Taip pat yra galimybė filmuoti sulėtintai 1080p 120 kadr./s arba 720p 240 kadr./s. Fotografuojant galima pasirinkti „Live Photos“ (angl. „atgyjančios nuotraukos“), bet man ši funkcija nelabai nepatiko. Mano nuomone, nuotrauka yra sustabdyta akimirka, kuri turi perduoti emociją nejudančiu kadru. Fotografuojant galima pasirinkti filtrą, nors tą sėkmingai galima padaryti ir vėliau, redaguojant nuotraukas. „Portreto“ režimas – naujovė šiame „iPhone“ modelyje, bet, mano manymu, rezultatas nusileidžia „Huawei P10“ modeliui. Paspaudus ir palaikius fotografavimo mygtuką, padaroma serija nuotraukų, iš kurių galima išsirinkti geriausią. Asmenukėms skirta 7MP kamera. Filmavimas tik Full HD raiška, o ekrano apšvietimas naudojamas kaip blykstė. „iPhone 7 Plus” kamera greita ir paprasta. Nieko per daug galvoti ar nustatyti nereikia, tiesiog įjungus kameros programėlę „pyškini“, kas tau patinka. Nuotraukos, lyginant su kitais modeliais, man atrodė blankiausiai, nors spalvos ir natūraliausios, lyginant su kitais telefonais. Kai kuriuose nuotraukose būdavo per daug geltonos ir žalios spalvos. Kituose telefonuose tokiais atvejais galima rankiniu būdu nusistatyti reikiamą šviesos balansą. Žinoma, visas nuotraukas galima apdoroti vėliau. Nepatiko, kad telefonas neturi greito kameros paleidimo galimybės mygtukai, o reikia tradiciškai braukti per ekraną. Kartais trumpam pakibdavo kameros programėlė, o „Huawei P10” modelyje paspaudus du kartus garsumo mažino klavišą, ne tik greitai pasileidžia kamera, bet ir padaroma nuotrauka - per 0,6 sekundes. Gera savybė – dvigubas optinis priartinimas. Dažnai objektai būna per toli, o taip norisi priartinti norimą daiktą kai negali prieiti arčiau, todėl ši funkcija naudinga. Kol kas hibridinis ar skaitmeninis priartinimas išmaniuosiuose telefonuose manęs nedžiugina. Filmavimo kokybė patiko, nes nesimatydavo drebėjimo, kaip pasitaiko kituose mobiliuose. Optinis vaizdo stabilizavimas vienas geriausių tarp išmaniųjų, todėl išgelbės jus nuo drebančių kadrų. Tačiau noriu įspėti, kad gali pasitaikyti keblumų norint apdoroti filmuotą medžiagą kompiuteriu. „iPhone“ telefonai filmuoja .MOV formatu, todėl labiau pritaikyti dirbti su MAC kompiuteriais ir „iOS“ operacine sistema nei su „Windows“. „Huawei P10“ – tobuliausi portretai „Huawei“ ir „Leica“ bendradarbiavimas davė teigiamų rezultatų mėgstantiems šios kompanijos išmaniuosius telefonus. Dvi 12MP ir 20MP kameros gali lygiuotis su pagrindinių konkurentų kameromis. Tai jau antros kartos „Leica“ kamera „Huawei“ telefone. Jei „Samsung Galaxy S7“ ir „S8+“ rezultatas labai panašus, tai „ Huawei P9“ ir „P10“ telefonų skirtumas labiau matomas. Kameros programėlė kaip ir „Samsung Galaxy S8+“ modelyje siūlo įvairių fotografavimo režimų: „Nakties režimas“, „Ilgieji intervalai“, „Portreto režimas“, „Geras maistas“ ir kitų. Fotografuojant taip pat galima pasirinkti spalvų režimą: standartinį, švelnų ar ryškų. Prideda daugiau spalvų ir belieka dalintis socialiniuose tinkluose. „Portreto režimas“ yra ir „iPhone 7 Plus” modelyje, tačiau „Huawei P10” darytos portretinės nuotraukos laimi prieš kitus telefonus. „Samsung“ ir „Sony“ turi tik „Selective focus“ funkciją, kai pasirenkamas norimas objektas. „Huawei P10”, „Samsung Galaxy S8+” ir „Sony Xperia XZs“ fotografuojant viską galima valdyti rankiniu būdu ir nereikia papildomai siųstis kameros programėlės. Nors ši funkciją rečiau naudojama, ji kartais praverčia norint sufokusuoti objektą, pasirinkti spalvos balansą ar išlaikymą. Pasirinkimas visada yra gerai, nors daugeliui priimtinas ir auto režimas. Fotografuojant rankiniu nustatymu „Huawei P10” modelyje nuotraukas galima išsaugoti ir RAW formatu. Jos užima daugiau vietos nei įprastas JPEG formatas, tačiau vėliau apdorojant galima išgauti tobulesnį rezultatą ir išdidinti nuotrauką pasikabinant namuose ant sienos. Tuo naudojasi profesionalus fotografai, tad kodėl nepabandžius ir kitiems. Kai įrenginys užrakintas, kamerą galima įjungti 2 kartus paspaudus garsumo mažinimo klavišą, todėl galima „pagauti“ netikėtai pastebėtas situacijas. Tokia pat galimybė yra ir „Sony Xperia XZs“ modelyje, tačiau veikia lėčiau nei „Huawei P10”. Filmuoti galima 4K raiška, tačiau H.265 kodekas yra naujesnis nei plačiau naudojamas H.264, todėl norint susikarpyti video failus kompiuteriu, gali kilti tam tikrų nepatogumų. Ne visos montavimo programos tokį formatą priima, o brangiai kainuojančias programas ne kiekvienas gali leisti sau įsigyti. Teko konvertuoti filmuotą medžiagą, kad galėčiau palyginti su kitais telefonais taip pat siūlančiais geriausią 4K raišką telefone. Gaila, kad optinis vaizdo stabilizavimas veikia filmuojant tik Full HD raiška 30 kadr./s., nors tada lengviau apdoroti tokį failą kompiuteriu. Priekinė kamera 8MP skirta vaizdo skambučiams ir asmenukėms. Užtenka nusišypsoti ir nuotrauka padaryta. „Samsung Galaxy S8+“ - greitai ir tiksliai Naujausio „Samsung Galaxy S8+“ flagmano pagrindinė kamera naudoja 12MP dvigubą pikselių jutiklį. Gaila, kad ji liko tokia pat kaip praėjusių metų „Samsung Galaxy S7“ modelio, tik su keliais patobulinimais. Niekam ne paslaptis, kad „S7“ buvo geriausias praėjusių metų fotografuojantis telefonas, naujasis modelis nelabai patobulėjo. „Galaxy S8+“ telefono kamera labai greita. Kartais net nesuprasdavau, ar jau nufotografavau, ar dar ne. Du kartus paspaudus telefono įjungimo/išjungimo mygtuką greitai paleidžiama kamera, todėl paprastai galima užfiksuoti visus „netikėtus“ įvykius. Pati kameros programėlė funkcionalesnė nei „iPhone 7 Plus“. Yra keletas pagrindinių fotografavimo režimų, bet taip pat yra galimybė parsisiųsti ir papildomų: „Sportas“, „Animuot. Gif“, „Gražus veidas“ ar kitas. Pasirinkus „Pro Mode“ režimą, viską galima valdyti rankiniu būdu. Labiau įgudusiems, tai naudinga ir praktiška norint išgauti tobulesnį rezultatą. Naudojantis „Pro Mode“ režimu nuotraukas galima saugoti RAW ir JPEG formatais. Svarbiausia, kad visi nustatymai yra pačios kameros programėlėje ir nereikia klaidžioti telefono nustatymuose. Filmavimo kokybę galima rinktis nuo VGA iki geriausios 4K (3840x2160) 30 kadr./s. Ankstesniuose modeliuose filmuojant geriausia kokybe nebuvo galima pasirikti vaizdo stabilizavimo. Dabar filmuojant veikia elektroninis vaizdo stabilizavimas, bet ne optinis. Jis veikia filmuojant tik VGA ar 1:1 režimu. Tiesa, tam tikros funkcijos filmuojant geriausia kokybe yra apribojamos (HDR, įrašo efektai ar „sekamasis AF“). Asmenukėms skirta 8MP kamera su galimybe filmuoti 2K raiška. Taip pat veikia skaitmeninis vaizdo stabilizavimas. Galima valdyti balsu ar pakėlus delną. Tamsoje ekrano apšvietimas naudojamas kaip blykstė. „Sony Xperia XZs“ - gyvenimas sulėtintai „Sony“ – daugiausiai „panašių“ telefonų modelių siūlanti kompanija. Kas 6 mėnesius kompanija pristato šiek tiek „patobulintą“ flagmaną ar vidutinės klasės išmanųjį. Ilgą laiką savo flagmanuose „Sony“ naudojo 23MP kamerą, tačiau naujausiame modelyje šiek tiek sumažino pikselių skaičių iki 19MP. Didelio skirtumo vartotojai nepastebės ir sunerimti dėl to neverta. Su „Sony“ telefonais esu susipažinęs mažiausiai, todėl užtruko, kol pripratau prie kameros programėlės ir jos siūlomų funkcijų. Anksčiau bandytas „Sony Xperia X“ modelis nudžiugino filmavimo kokybe ir stabilumu, nors ir nebuvo galimybės filmuoti 4K raiška. „Sony Xperia XZs“ modelyje ne tik yra 4K filmavimas, bet ir galimybė rinktis kokiu kodeku tai daryti – H.264 ar H.265. Šis „Xperia XZs“ modelis išsiskiria iš visų rinkoje esančių išmaniųjų telefonų, nes pirmasis suteikia galimybę filmuoti sulėtintai 960 kadr./s, kai kiti siūlo 120 kadr./s arba 240 kadr./s. Tiesa, kokybė nėra pati geriausia, tik 720p, tačiau tai – nauja, o socialiniams tinklams to pakanka. Verta paminėti, kad siekiant išgauti geros kokybės vaizdą reikia labai gero apšvietimo. Filmuojant šiuo telefonu vaizdas yra priartinamas, todėl reikia šiek tiek atsitraukti nuo objekto nei filmuojant įprastai. Fotografuojant kameros kampas – plačiausias, lyginant su kitais modeliais. Kadre tilps didesnė kompanija ar norimas objektas ir nereikės labai atsitraukti. Gerai keliaujant ir fiksuojant lankytinas vietas, kur lankosi daug turistų. Pati kameros programėlė siūlo auto, rankinį ir keletą kitų režimų. „Motion Eye“ fotokamera naudoja „Predictive Capture“ technologiją, kuri išsaugo judesį prieš padarant nuotrauką. Paspaudus fotoaparato mygtuką padaroma nuotrauka, o jei nespėjote užfiksuoti norimo judesio, išsaugomos dar trys nuotraukos prieš paspaudus mygtuką. Svarbu nustatymuose pasirinkti objektų sekimą, kad galėtumėt naudotis šia technologija. Asmenukėms skirta net 13MP kamera, lyg ir geriausia iš palyginimui pasirinktų telefonų, tačiau tamsoje nėra blykstės ar ekrano apšvietimo, ką naudoja kiti trys modeliai. Išskirti, kuris telefonas geriausias tikrai būtų sunku. Kiekvienas yra įpratęs naudotis vieno ar kito gamintojo išmaniaisiais telefonais ir pasikeitimus ne visi mėgsta. Man patinka ieškoti, nes vienas telefonas geriau filmuoja, kitas greičiau fotografuoja, trečio spalvos ryškesnės. Kompanijos gerina telefonų kameros galimybes, nes tai neatsiejama kasdienybė. Svarbiausia pasirinkti tai, kas tenkintų jūsų lūkesčius. Fotografavimui man asmeniškai labiausiai patiko „Huawei P10” su savo galimybėmis ir pasirinkimais. „Sony Xperia XZs“ filmavimas sulėtintai 960 kadr./s patrauklu ir įdomu, bet video kokybė labiausiai patiko „Samsung Galaxy S8+“.