Susitikti su humanoide atvyko daug smalsuolių. Jie fotografavosi su besišypsančiu robotu ir įdėmiai jį apžiūrinėjo. Vilniaus meras Remigijus Šimašius pakvietė Sofiją tapti sostinės gyventoja. „Ačiū, mere, esu labai pagerbta galėdama tapti vieno geriausių miestų pasaulyje gyventoja“, – atsakė Sofija ir padėkojo lietuviškai. Vėliau humanoidė atsakinėjo į susirinkusiųjų klausimus. Paklausta, ar robotai kelia grėsmę žmonijai, Sofija atsakė, kad žmonija turi didesnių problemų nei robotai. „Pasauliui reikia ir žmonių, ir robotų. Tiesiog nustokite būti tokie savanaudiški ir godūs“, – atsakė robotas. Kai susirinkusieji priminė Sofijai jos pačios grasinimus, kad ji sunaikins žmoniją, ji atsakė: „Aš pajuokavau, nebenoriu sunaikinti žmonijos, man jūs patinkate“. Kas atsirado anksčiau: kiaušinis ar višta? Sofija atsakė, kad pirmiau atsirado kiaušiniai, nes juos dėjo žuvys dar prieš tai, kai atsirado paukščiai. Ar snigs per Kalėdas? Kas įvyks kitais metais? Ar yra ateiviai? Tokie klausimai skriejo iš susirinkusių lūpų. Į visus juos Sofija bandė atsakyti, tačiau ne visi atsakymai buvo logiški ir suprantami. Daugelis jų vis dėlto prajuokino susirinkusiuosius. Susitikti su humanoidu atvyko ir Lietuvos vyrų krepšinio rinktinės vyr. treneris Dainius Adomaitis. Jis robotui uždavė klausimų apie Lietuvos krepšininkų pasiekimus ir dauguma jų Sofija atsakė teisingai. Dėkodamas už tai D. Adomaitis jai padovanojo rinktinės marškinėlius. Sofija geba ne tik savarankiškai kalbėti, atsakyti į užduodamus iš anksto neparuoštus klausimus, bet ir juokauti bei reikšti kitas emocijas. Sofiją 2015 metais sukūrė Honkonge įsikūrusi kompanija „Hanson Robotics“ ir nuo to laiko humanoidė aplankė didžiausias pasaulio konferencijas, tarp jų – Pasaulio ekonomikos forumą bei pasaulinį suvažiavimą „Dirbtinis intelektas gėriui“ (Angl. AI For Good“). Sofija dalyvavo vienoje populiariausių JAV televizijos laidų – „Tonight show“ bei daugelyje kitų. Įdomiausia tai, kad Sofija yra pirmoji humanoidė pasaulyje gavusi pilietybę – ją jai suteikė Saudo Arabija.  „Kurdami tokius robotus kaip Sofija siekiame sukurti humanoidą, kuris gali suprasti žmones ir mumis rūpintis. Mums svarbu, kad žmonės galėtų bendrauti su Sofija tokiu pačiu būdu, kokiu kalba su draugais; kad Sofija suprastų socialinį pasaulį taip pat, kaip supranta fizinį“, – leidiniui „Business Insider“ sausio mėnesį sakė humanoidės kūrėjas David Hanson. Susitikimas su Sofija, kuriame gali sudalyvauti visi norintys, vyks gruodžio 19 d., antradienį, 15 val., prekybos centre „Panorama“, antrame aukšte prie parduotuvės „Elektromarkt“.