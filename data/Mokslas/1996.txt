„Ir tai – patvirtintas pagavimas“, – paskelbė NASA komentatorius, TKS kibernetiniam manipuliatoriui 6 val. 52 min. JAV Rytų pakrantės (13 val. 52 min. Lietuvos laiku) pagavus kapsulę. „Dragon“ pirmadienį pakilo iš Kanaveralo kyšulio Floridoje ir TKS astronautams atgabeno maisto, medžiagos mokslo eksperimentams ir kitos įrangos. Tai jau dvylikta „SpaceX“ misija pagal 1,6 mlrd. dolerių (1,44 mlrd. eurų) kontraktą su NASA. Svarbi krovinio dalis yra bendrovės „Hewlett Packard Enterprise“ (HPE) pagamintas superkompiuteris „The Spaceborne Computer“. Siekiama vienus metus - maždaug tiek pat laiko, kiek truktų astronautų skrydis į Marsą - vykdyti šio kompiuterio bandymus ir patikrinti, ar jis gali veikti atšiauriomis kosmoso sąlygomis. Jeigu kompiuteris atlaikys intensyvią kosmoso spinduliuotę, tokie aparatai gali padėti erdvėlaivių įguloms dirbti per ilgai trunkančius skrydžius į tolimąjį kosmosą. NASA tikisi surengti pirmąjį pilotuojamą skrydį į Marsą iki šio amžiaus 4-o dešimtmečio.