Vaterlo universiteto mokslininkai išbandė keturis būdus, kurie yra dažnai rekomenduojami besimokantiems. Tai buvo skaitymas tyloje, skaitymas balsu, klausymasis, kaip kas nors kitas skaito balsu, ar savo paties įrašyto balso perklausa. Buvo stengiamasi išsiaiškinti, kaip geriausia įsidėmėti rašytinę informaciją. Tai aktualu visiems, nors tikriausiai labiausiai ši informacija domina studentus. Tyrimas parodė, kad skaitymas balsu yra geriausias būdas atmintyje išsaugoti rašytinę informaciją. Taip tikriausiai yra dėl to, kad ji mus pasiekia keliais būdais. Visų pirma, mes matome simbolius, kuriais ši informacija išreiškiama. Antra, mes girdime savo balsą. Visgi mokslininkai nepataria jums nuo šiol visko skaityti garsiai, jei norite tai atsiminti. Mūsų smegenims nepatinka vienu metu įsidėmėti didelį informacijos kiekį. Taigi reikia pasirinkti svarbiausias detales. Mokslininkai pataria garsiai skaityti ne visą tekstą, o tik tas jo vietas, kurių labiausiai nenorite pamiršti. Tyrimo autoriai mano, kad šie rezultatai padės ne tik besimokantiems, bet ir senjorams, kurie stengiasi išlaikyti savo silpstančią atmintį. Pasakydami ką nors garsiai mes ne tik perskaitome, ištariame ir girdime žodžius, bet ir padarome šį tą neįprasto. Kitaip tariant, pertraukiama tyla ir įprasta rutina. Skaitant tyliai ar klausantis įrašų mintims nesunku nuklysti tolyn nuo temos – po kurio laiko žmogus tiesiog praranda koncentraciją. Tiesa, vien perskaityti kelių sakinių garsiai nepakanka. Intensyviai mokantis būtina pasirūpinti ir sveika mityba bei kokybišku miegu. Būtent miegant mūsų smegenyse įsitvirtina prisiminimai, todėl egzaminų sesijos metu nereikėtų mokytis iki paryčių.