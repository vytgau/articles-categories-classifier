„Maskvos teismams mes perdavėme septynis ieškinius ... ir iki savaitės pabaigos ketiname pateikti dar dešimt“, – agentūrai AFP sakė teisinių paslaugų firmos „NLF Group“ atstovas Maksimas Karpovas. Naujienų agentūra „Interfax“ anksčiau citavo Maskvos Tverės teismo atstovę, kuri sakė, kad iki antradienio buvo gauti du ieškiniai, kuriuose iš „Apple“ padalinio Rusijoje reikalaujama iš viso 800 tūkst. rublių (maždaug 11 500 JAV dolerių) kompensacijos. „NLF Group“ ir kitos ieškovams atstovaujančios teisininkų firmos – „Lex Borealis“ – teisininkai bendrame pranešime teigė, kad šiuo metu rengia „mažiausiai kelis šimtus“ skundų, susijusių su „keliomis dešimtimis milijonų rublių“. „Jeigu per kelias dienas mes gavome šimtus skundų, tai esu įsitikinęs, kad visoje Rusijoje bus tūkstančiai, – agentūrai AFP sakė M. Karpovas. – Mes telkiame savo dėmesį į Maskvą ir jos sritį, kad sumažintume išlaidas, tačiau niekas netrukdo mums ... imtis panašių veiksmų ir provincijose.“ Dėl vadinamojo „planuojamo senėjimo“ bendrovei „Apple“ taip pat gresia grupinis ieškinys Jungtinėse Valstijose ir Prancūzijoje. Praėjusį mėnesį po daugybės vartotojų skundų JAV technologijų milžinė „Apple“ atsiprašė už tyčinį tam tikrų „iPhone“ modelių veikimo lėtinimą. „Žinome, jog kai kurie iš jūsų jaučiasi taip, tarsi „Apple“ jus nuvylė, – teigta pranešime, paskelbtame įmonės svetainėje. – Atsiprašome už tai.“ Įmonė pažadėjo sumažinti baterijos keitimo paslaugos kainą ir į atnaujintą „iPhone“ operacinės sistemos versiją, kuri pasirodys 2018 metų pradžioje, įtraukti baterijos būklės sekimo funkciją. Šį mėnesį įvairius prietaisus testuojančios bendrovės „Geekbench“ įkūrėjas Johnas Poole‘as pranešė, jog, senstant baterijai, „iPhone 6s“ ir „iPhone 7“ modeliai ima veikti lėčiau. „Apple“ pripažino, kad „iPhone“ telefonų ličio jonų baterijos laikui bėgant silpsta ir esant kai kurioms sąlygoms, pavyzdžiui, naudojantis telefonu šaltyje ar senkant baterijai, nebesusidoroja su apkrova. Dėl to įrenginys gali atsijungti, nes tai numatyta siekiant apsaugoti „jo elektroninius komponentus“. Tam, kad užkirstų kelia tokiems „iPhone 6“, „iPhone 6s“ ir „iPhone SE“ atsijungimams, kurie sukėlė daugybę nusiskundimų, „Apple“ pakoregavo savo operacinę sistemą iOS, kad sulėtintų tam tikrų daugiausiai skaičiavimo išteklių reikalaujančių užduočių atlikimą. Viena iš tokių užduočių, pavyzdžiui, yra „Snapchat“ filtro sukūrimas. „Apple“ veiksmai sukėlė gausybę klausimų, be kita ko, dėl įmonės produktų kokybės ir dėl sumetimų, kuriais ji vadovavosi, kai priėmė sprendimą sulėtinti savo telefonų veikimą, anksčiau rašė JAV verslo dienraštis „Wall Street Journal“. „Apple“ pranešė, kad „iPhone 6“ ir vėlesnių modelių baterijos keitimo paslaugos kaina bus sumažinta nuo 79 iki 29 JAV dolerių. Atpigus šiai paslaugai, vartotojai turbūt galės ilgiau naudotis vienu įtaisu. Ši nuolaida galios nuo 2018 metų sausio pabaigos iki gruodžio pabaigos. Pastaruoju metu „Apple“ klientai ėmė ilgiau naudotis įsigyjamais „iPhone“ telefonais. „Guggenheim Partners“ duomenimis, turimą „iPhone“ naujesniu modeliu jie keičia kartą į trejus metus, o ne kartą į dvejus metus, kaip buvo anksčiau. Dėl to „Apple“ įtaisų pardavimų augimas sulėtėjo. Pavyzdžiui, 2017 finansiniais metais įmonė pardavė 216 mln. „iPhone“ telefonų, tuo tarpu 2015 finansiniais metais jų buvo parduota 231 mln. vienetų.