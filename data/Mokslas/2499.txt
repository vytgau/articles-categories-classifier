Kokie didžiausi mitai šiandien lydi profesiją, kuri žada daugiausiai naujų darbo vietų Lietuvoje artimiausią penkmetį, rašoma pranešime spaudai. 1. Sėkminga karjera IT neįmanoma, jei neturi IT mokslų diplomo Tai vienas dažniausiai girdimų mitų apie karjerą IT srityje, kurį į šipulius griauna sparčiai besikeičianti situacija rinkoje. IT bendrovės tiek Lietuvoje, tiek užsienyje jau kuris laikas stebi tendenciją, kad įmonėse vis labiau didėja specialistų proporcija, kurie sėkmingai daro karjerą net ir neturėdami diplomo IT srityje. Ir tai lemia ne vien darbuotojų stygius – priežastys yra kur kas gilesnės. Iišsilavinimas kitoje srityje, suderintas su tokiomis savybėmis, kaip strateginis mąstymas, gebėjimas vadovauti komandai ir noras tobulėti, gali plačiai atverti duris karjerai IT net ir neturint technologinių mokslų diplomo. Galima prisiminti ir tokias išskirtines asmenybes, kaip „Apple“ įkūrėjas Steve'as Jobsas ar „Microsoft“ imperijos pradininkas Billas Gatesas, kurie net ir nebaigę mokslų IT, bet būdami be galo kūrybingi ir kupini idėjų, sukūrė verslus, neabejotinai pakeitusius šiandieninį pasaulį. 2. Technologijų pasaulyje nėra vietos kūrybiškumui Apsmukę megztiniai, akiniai ir monotoniškas barbenimas pirštais į klaviatūrą – nors toks IT specialistų įvaizdis jau yra pasenęs ir spėjęs pabosti, šios profesijos atstovai ir šiandien dažnai yra apibūdinami būtent taip. Vis dėlto manyti, kad šiame darbe svarbu vien tik mokėti rašyti kodus, yra klaidinga. „Norint kurti inovatyvius sprendimus bei naujus technologijų produktus, būtina turėti stiprų kūrybiškumo geną – priešingu atveju šiuolaikinio vartotojo, kuris yra itin išrankus, neužkariausi“, - sako „Tieto Lietuva“ verslo plėtros vadovas Andrius Adamonis. Pasak jo, sprendimo dizainas ir vartotojo patyrimo išmanymas šiandien yra bene svarbiausi faktoriai technologijų pasaulyje, pritraukiantys potencialų vartotoją. 3. Darbas IT skirtas tik jauniems Taip, jaunimas daug greičiau perpranta visas naujoves ir inovacijas. Dar vienas neginčijamas faktas – sėkmingu specialistu IT srityje tampama tik nuolat mokantis, nes aktualios žinios technologijų srityje keičiasi pernelyg greitai. Vis dėlto amžius anaiptol nėra kliūtis sėkmingam darbui IT rinkoje – veikiau priešingai. Vyresnių žmonių patirtį bei gebėjimą pažvelgti į IT sprendimus kitu kampu – per gyvenimišką patyrimą, sėkmingiausios kompanijos paverčia dideliu privalumu. „Manau, kad mes, kaip bendrovė, labai daug laimime turėdami įvairaus amžiaus darbuotojų. Profesionalų komandoje turime ne vieną senjorą IT specialistą, tarp kurių, beje, yra ir vis dar studijuojančių žmonių – net ir sulaukę pensijos, jie ir toliau mokosi bei tobulėja. Tokie kolegos daugeliui kelia susižavėjimą“, - pasakojo A. Adamonis. Darbo rinkos ekspertai prognozuoja, kad vyresnių žmonių įsitraukimas į darbo rinką IT srityje ilgainiui didės ir dėl spartaus visuomenės senėjimo – jaunų specialistų bus paprasčiausiai per mažai, kad jie, vykstant didžiulei technologijų plėtrai, užpildytų visas čia atsirandančias darbo vietas. 4. Jei nesi komunikabilus, karjeros IT nepadarysi Tai ne visai mitas, o veikiau susiformavęs požiūris, kad tam tikrų visuomenės standartų neatitikimas (dėl pačių įvairiausių priežasčių) jau savaime yra didelė kliūtis sėkmingai karjerai. Augant IT profesijos prestižui, visuomenė vis dažniau jai klijuoja įvairias etiketes, kurios neretai neturi nieko bendra su realybe. „Pavyzdžiui, autizmo spektro sutrikimą turintys žmonės dažnai tampa iš tiesų puikiais IT specialistais – testuotojais, programuotojais, duomenų analizės ekspertais. Jei tik atranda specifinę sritį šiame darbe, kuri tinka jų geriausioms savybėms atskleisti, autistai tampa tikrais IT kompanijų genijais. Tokių pavyzdžių Vakaruose matome daug. Kalbama, kad tas pats S. Jobsas taip pat turėjo autizmo spektro sutrikimą“, - kalbėjo bendrovės verslo plėtros vadovas. 5. Moterims IT nėra ką veikti – tai vyriškas darbas Nepaisant to, kad kompiuterinio programavimo pradininkė buvo būtent dailiosios lyties atstovė – britė Ada Lovelace (1815-1852), kurios garbei pavadinta ir viena iš programavimo kalbų „Ada“, stereotipas, jog moterims IT srityje ne vieta, vis dar giliai įleidęs šaknis. Tiesa, siekiant sugriauti šį mitą, Europoje pastaruoju metu įgyvendinama daug iniciatyvų, skatinančių didesnį dailiosios lyties atstovių įsitraukimą į IT rinką. IT bendrovės pastebi, kad nors ir mažais žingsneliais, bet tendencijos iš tiesų keičiasi: pavyzdžiui, „Tieto Lietuva“ moterys šiuo metu sudaro 36 proc. visų darbuotojų, o tai yra šiek tiek daugiau nei ES vidurkis (30 proc.).