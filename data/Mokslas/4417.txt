Tikimybė, kad jis įvyks artimiausiomis dienomis – 1 iš 100. JAV Geologijos tarnyba stebėjo seriją žemės drebėjimų, kurie vyko netoli Bombei Bičo paplūdimio Kalifornijoje. Požeminių smūgių virtinė drebina Soltono ežero dugną ir apylinkes – nuo rugsėjo 26-osios (praėjusio pirmadienio) čia užfiksuota daugiau kaip 140 nestiprių požeminių smūgių, kurių galia siekia nuo 1,4 iki 4,3 balo pagal Richterio skalę. Seisminiai smūgiai registruojami 4-9 km gylyje. Seismologai būgštauja, kad tokia žemės drebėjimų serija gali būti ypač blogas pranašas. Požeminių smūgių virtinė užfiksuota prie ištiso skersinių sprūdžių masyvo, kuris jungiasi su piečiausiu Šv. Andriejaus sprūdžio segmentu. Baiminamasi, kad minėtame sprūdžių masyve vykstantys seisminiai neramumai gali persimesti ir į Šv. Andriejaus sprūdį. Skaičiavimai byloja – maksimali tikimybė, jog iki spalio 4 d. Šv. Andriejaus sprūdžio pietiniame segmente įvyks 7 ar daugiau balų galingumo žemės drebėjimas – viena iš šimto, minimali – viena iš trijų tūkstančių. Laimė, tikimybė su kiekviena diena vis mažėja. „Tokių virtinių šiame regione yra buvę ir anksčiau, tad pastarasis suaktyvėjimas nebūtinai turi būti traktuojamas kaip pavojaus signalas, tačiau būti gali visko“, – įspėja JAV Geologijos tarnyba USGS. Tai – trečioji požeminių smūgių virtinė šiame regione nuo tada, kai juos fiksuoja seismologų įranga, t.y., nuo 1932 m. Šįkart smūgiai buvo kur kas galingesni už ankstesnių virtinių smūgius, kurie buvo fiksuojami 2001-aisiais ir 2009-aisiais. Pietinė Šv. Andriejaus sprūdžo dalis nelūžinėjo nuo 1680-ųjų. Turint omenyje, kad Šv. Andriejaus sprūdį galingi drebėjimai supurto kas 150-200 metų, visai gali būti, jog pietinė jo dalis ims ir netrukus nubus. Baiminamasi, kad pietinės plyšio dalies lūžis gali sukelti domino efektą visame Šv. Andriejaus sprūdyje, tad žemės drebėjimas gali pasiekti ir Los Andželo apylinkes. Kita galimybė – Soltono ežero smūgių virtinė gali pažadinti kitą – San Džasinto – sprūdžių sistemą, kuri savo ruožtu suteiktų impulsą Šv. Andriejaus sprūdžio kolapsui. Prognostiniai modeliai nieko gero tokiu atveju nežada. Jie byloja, kad Kaliforniją supurtytų mažiausiai 7,8 balo žemės drebėjimas, kuris nusineštų apie 1,8 tūkst. gyvybių, dar 50 tūkst. žmonių būtų sužeista, o materialiniai stichijos nuostoliai viršytų 200 mlrd. dolerių.