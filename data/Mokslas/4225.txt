„Klausimui buvo iš esmės pritarta Vyriausybės pasitarime“, - žurnalistams sakė vidaus reikalų ministras Tomas Žilinskas. „Operatoriai turėtų, aišku, nusistatyti jiems tinkamą būdą, kaip jie galėtų suregistruoti ir iki šios dienos išduotas korteles, tai yra jau operatorių laisvė pasirinkti“, – teigė T.Žilinskas. Pataisas parengusi Vidaus reikalų ministerija (VRM) tikisi, kad naujovė padėtų kovoti su telefoniniais sukčiais. Be to, pasak ministro, tai prisidėtų prie kovos su terorizmu. „Tai padėtų irgi kovoti, manau, pakankamai efektyviai, matant, kas vyksta Europos Sąjungoje, kokios tendencijos su teroro aktų organizavimu“, – kalbėjo ministras. Pataisas teikdama VRM pažymi, kad planuojant ir vykdant nusikaltimus dažniausiai naudojamasi „Labas“, „Extra“ ar kitomis išankstinio mokėjimo SIM kortelėmis, kurias kartu su mobiliojo ryšio telefonų aparatais nusikaltėliai keičia kasdien, o neretai ir kelis kartus per dieną. Ministerijos teigimu, tokia padėtis labai sunkina ir lėtina atliekamus kriminalinės žvalgybos ir ikiteisminius tyrimus, nes tokių kortelių vartotojų asmenybėms nustatyti gaištamas laikas, o surinkti duomenys praranda aktualumą. Jos duomenimis, išankstinio apmokėjimo kortelės privalomai registruojamos Vokietijoje, Ispanijoje, Italijoje, Graikijoje, Slovakijoje, Bulgarijoje, Norvegijoje. Informatikos ir ryšių departamento duomenimis, per metus pasinaudojant mobiliaisiais telefonais padaroma apie 300 nusikalstamų veikų, o jų turtinė žala per metus vidutiniškai siekia 242 tūkst. eurų. Naujovę siūloma įgyvendinti nuo 2018 metų vidurio. Ryšių reguliavimo tarnybos duomenimis, šiuo metu šalyje yra 1,564 mln. išankstinio mokėjimo abonentų. Mobiliojo ryšio bendrovės nevienareikšmiai vertina siūlymą privalomai registruoti išankstinio mokėjimo SIM korteles. Bendrovė „Tele2“ teigia, kad naujovės sumažins konkurenciją ir padidins mobiliojo ryšio paslaugų kainas, „Omnitel“ tvirtina, jog privalomas SIM kortelių registravimas įtakos kainoms neturės, be to, kartu padės mažinti nusikalstamumą. Tuo metu „Bitė Lietuva“ aiškina pritarianti pačiai idėjai, tačiau teigia, kad ją įgyvendinti reikėtų visos ES mastu, nes nusikaltėliai galės nesunkiai įsigyti SIM korteles kaimyninėse valstybėse. „Iš esmės turime vieną prieštaraujantį operatorių“, - sakė ministras. „Tele2“: priėmus sprendimą, brangs paslaugos „Mano nuomone, VRM gavo nurodymą padiskutuoti ir ištaisyti įstatymo projekto trūkumus. Projekto rengėjai gavo pastabų iš Ūkio ministerijos, nes projekte numatytos tik administracinės išlaidos, nebuvo paskaičiuoti verslui teksiantys kaštai. Tai buvo priežastis, dėl kurios Ministras pirmininkas įstatymo projekto nepatvirtino: klausimą jis perkėlė į kitą savaitę“, – taip apie Vyriausybės posėdį pasakojo „Tele2“ korporatyvinės komunikacijos direktorius Andrius Baranauskas. Jis tvirtino, kad kaip ir anksčiau, taip ir dabar „Tele2“ pasisako prieš šį projektą. Pirmoji priežastis yra ta, kad tai brangiai kainuos. „Tele2“ bendrovei įstatymo įgyvendinimas atsieitų 8 mln. eurų. Tokios išlaidos neabejotinai turėtų įtakos telekomunikacijų operatoriaus kainodarai: ryšio kaina turėtų kilti. A. Baranauskas sakė, kad dalis klientų tikrai liks be ryšio: „Tikrai nesugebėsime suregistruoti beveik 1 mln. išankstinio mokėjimo SIM korteles naudojančių klientų: tikiu, liks senukų, vienišų žmonių, neįgaliųjų, kuriems patekti į rajono centrą ir užregistruoti savo telefono kortelę bus per sunku ar kainuos per brangiai. Tokiems klientams ryšys bus išjungtas“, – komentavo jis. „Be to, šis įstatymas savo tikslo nepasieks, nes Europos Sąjungoje vis dar yra šalių, kur SIM kortelės neregistruojamos. Žinant, kad visai netrukus įsigalios naujos ryšio užsienyje (angl. k. roaming) taisyklės, tas sukčiavimas tęsis, gal tik bus kiek sunkiau gauti neregistruotų SIM kortelių“, – sakė A. Baranauskas. „Omnitel“ neprieštarauja „Omnitel“ ir „Teo“ atstovas žiniasklaidai Audrius Stasiulaitis tvirtino, kad šio įstatymo įgyvendinimas bendrovei kainuotų kelis šimtus tūkstančių eurų. Jis pridūrė, kad „techniniu požiūriu tai sudėtingas procesas, todėl siekdami, kad įstatymas būtų veiksmingas nuo pirmosios taikymo dienos, mes siūlome suteikti laiko pasirengimui iki 2018 metų vidurio.“ „Išankstinio mokėjimo SIM kortelių registracija neturės įtakos mūsų teikiamai paslaugų kainai nei rinkos konkurencingumui“, – teigė A. Stasiulaitis. Jis patikino, kad jų registracija jau privaloma Lenkijoje, tą artimiausiu metu svarsto daryti ir Latvija. „Tikime, kad investicijos į SIM kortelių registracijos įgyvendinimą padės ir Lietuvos žmonėms mobiliuoju ryšiu naudotis saugiau“, – rašė jis. „Yra svarbių dalykų visuomenėje, kuriuos socialiai atsakingos įmonės tiesiog privalo daryti savo pelno sąskaita. Todėl dar kartą kartojame: mūsų klientams paslaugos dėl išankstinio mokėjimo kortelių registracijos nebrangs. Sąnaudas, kurių neišvengiamai patirsime dėl keičiamos tvarkos, „Teo“ ir „Omnitel“ yra apsispendusi prisiimti sau“, – teigė A. Stasiulaitis. „Omnitel“ turi apie 330 tūkst. išankstinio mokėjimo SIM korteles naudojančių klientų. „Bitė“ supranta, tačiau abejoja nauda „Bitė“ supranta tikslus, kurių siekiama norint pradėti registruoti išankstinio apmokėjimo korteles, tačiau mano, kad šių tikslų pasiekti galima tik kompleksinėmis priemonėmis visos ES mastu. „Labai abejojame, kad atskiroje šalyje (ar šalių grupėje) vien pradėjus registruoti išankstinio apmokėjimo SIM korteles bus pasiekta norimo rezultato. ES jau daug metų reguliuoja telekomunikacijų rinką ir jau kitąmet mobiliojo ryšio tarifai visoje ES bus labai panašūs, tad pradėjus griežčiau registruoti išankstinio apmokėjimo korteles vienoje šalyje, tokios kortelės tiesiog bus perkamos kitose šalyse, o problemos niekur nedings“, – sakė Korporatyvinių reikalų ir ryšių su visuomene vadovė Žana Jakevičienė. Paklausta, kad tai lemtų paslaugų pabrangimą klientams, „Bitė Lietuva“ atstovė sakė, kad viskas priklausys nuo konkrečių sprendimų, suteikto laikotarpio ir griežtumo lygio, taikomo SIM kortelių registracijai.Jei registravimo tvarka bus labai griežta (asmens tapatybės nustatymas, asmens duomenų registravimas), tai kainuos brangiau. Nė viena mobiliojo ryšio bendrovė nenorės prarasti klientų, todėl turės investuoti papildomas lėšas į pardavimo tinklo plėtrą ir personalo skaičiaus didinimą, ir galiausiai tai gali turėti įtakos ir paslaugų įkainiams. Pasak Ž. Jakevičienės, įtakos turės ir laikotarpis, per kurį reikės užregistruoti visas SIM korteles. Kuo trumpesnis laikotarpis, tuo brangiau kainuos jis mobiliojo ryšio bendrovėms: „Šiuo metu būtų per anksti atsakinėti į klausimą „kiek“, nes nėra aišku, kokio registravimo lygio gali būti pareikalauta.“ „Bitė Lietuva“ turi apie 400 tūkst. išankstinio mokėjimo SIM korteles naudojančių klientų.