Vokietijos „PTScientists“ planuoja nuleisti porą mėnuleigių, sukurtų bendradarbiaujant su „Audi“, šalia „Apollo 17“ nusileidimo vietos ir apžiūrėti lunomobilį, paliktą per paskutiniąją NASA misiją į Mėnulį 1972-aisiais. „Ar jį sudraskė į skutelius mikrometeoridai, ar jis stovi kur paliktas kaip naujas?“ – klausia komandos mėnuleigio vairuotojas Karsen Beckeris. „PTScientists“ dalyvauja „Google Lunar X Prize“ varžybose ir siekia tapti pirmąja privačiai finansuojama misija į mėnulį. Dabar varžybose dalyvauja 16 komandų, nors tik kelios, įskaitant PTScientists, jau turi kontraktą mėnuleigio nugabenimui prieš konkurso pabaigą 2017 – ji ne kartą buvo atidėliojama nuo pradinės, 2012-ųjų. K. Beckeris sako, kad jų komanda jau užsisakė skrydį per „Spaceflight Industries“ ir tikisi pakilti „SpaceX Falcon 9“ raketa 2017 metų gale arba 2018-ųjų pradžioje. Dabartinės „Apollo 17“ mėnuleigio būsenos tyrimai turėtų suteikti daugiau žinių apie ilgalaikį atšiaurių Mėnulio sąlygų poveikį. NASA nurodymu, Mėnulio misija turėtų nusileisti bent už 2 kilometrų nuo bet kurios „Apollo“ aplankytos vietos, ir neprisiartinti labiau nei per 200 metrų. K. Beckeris sako, kad jie nusileis už 3 – 4 kilometrų ir privažiavę „Apollo“ lunomobilį tyrinės iš 200 metrų atstumo. Komandos mėnuleigyje yra kamera su trimis lęšiais, kuriais bus galima vaizdą priartinti ir gauti tiriamo lunomobilio atvaizdą skirtingų šviesos bangos ilgių diapazone. K. Beckeris sako, kad komanda dar nori ir pakartoti gravitacijos matavimus, kuriuos atliko astronautai „Apollo 17“ nusileidimo vietoje. A private #Moon mission plans to revisit the #Apollo17 landing site https://t.co/1MxcIk0WCs pic.twitter.com/cM9KHDMBg1— Massimo (@Rainmaker1973) November 29, 2016  „Kai kurie duomenys atrodo keistoki ir niekas nežino, ar tai matavimo klaida, ar taip iš tiesų nutiko,“ – paaiškino jis. Jei rodmenys pasitvirtins, tai gali rodyti po paviršiumi esantį lavos kanalą. Dar planuojama išbandyti ateities 3D spausdinimo technologiją – lazeriu apšaudyti Mėnulio dirvą, taip ją sujungiant. Be to, bus bandoma prie mėnuleigio pritvirtintame konteineryje išauginti augalą.