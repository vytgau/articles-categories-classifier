Skelbiama, kad ES bendrovei nusiuntė laišką, kurio kopiją gavo agentūra AF. Laiške, kurį už teisingumą atsakinga Europos Komisijos narė Vera Jourova nusiuntė „Facebook“ veiklos direktorei Sheryl Sandberg, klausiama, kokių priemonių įmonė planuoja imtis, kad ateityje užkirstų kelią panašiems skandalams. „Būčiau dėkinga sulaukusi atsakymo per kitas dvi savaites“, – rašoma laiške. „Ar neseniai kilęs skandalas palietė kokius nors ES piliečių duomenis? – parašė V. Jourova, nurodžiusi vieną iš penkių pagrindinių klausimų. „Jeigu taip, kaip ketinate apie tai pranešti institucijoms ir naudotojams?“ – paklausė Komisijos narė. V. Jourova taip pat paklausė, ar socialinės žiniasklaidos platformoms, palyginti su tradicinėmis žiniasklaidos priemonėmis, reikalingos griežtesnės taisyklės ir ar įmonė pakeis savo požiūrį į skaidrumą naudotojų ir reguliavimo institucijų atžvilgiu. Praėjusią savaitę Briuselyje įvykusiame aukščiausiojo lygio susitikime ES lyderiai aptarė naująjį skandalą, kuris kilo paaiškėjus, kad Didžiosios Britanijos įmonė „Cambridge Analytica“, kuri buvo pasamdyta JAV prezidento Donaldo Trumpo rinkimų štabo, netinkamai naudojo „Facebook“ naudotojų duomenis. „Socialiniai tinklai ir skaitmeninės platformos turi užtikrinti skaidrią praktiką ir visapusišką piliečių privatumo bei asmens duomenų apsaugą, – buvo nurodyta po aukščiausiojo lygio susitikimo paskelbtame pranešime. – Turi būti laikomasi ES ir nacionalinių teisės aktų ir turi būti užtikrintas jų vykdymas.“ Duomenų privatumo klausimą ES vadovai toliau svarstys aukščiausiojo lygio susitikime, kuris gegužę įvyks Bulgarijos sostinėje Sofijoje. Tuo tarpu Europos Parlamento pirmininkas Antonio Tajanis taip pat pakvietė „Facebook“ vadovą Marką Zuckerbergą atsakyti į europarlamentarams rūpimus klausimus.