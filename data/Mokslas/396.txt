Iš pirmo žvilgsnio „Galaxy S9“ primena savo pirmtaką „S8“, bet taip gali pasirodyti tik iš pradžių. Naujasis flagmanas patogiau „jaučiasi rankoje“, nors yra kiek sunkesnis ir storesnis už ankstesnės kartos „Galaxy S“ serijos modelį. Tiesa, padėjus „S8“ ir „S9“ įrenginius vieną šalia kito sunku atrasti jų išorinius skirtumus. Taip yra dėl to, nes naujasis flagmanas labiau stebina savo techniniais bei programiniais patobulinimais nei radikaliais dizaino pakeitimais. Kaip ir „S8“, taip ir „S9“ turi „didesnįjį broliuką“ „S9+“, kuris išsiskiria didesniu ekranu, talpesne baterija, turi daugiau RAM atminties bei dvigubą kamerą. Pasak Linus, jį stebina, kad „S9“ turi tik vieną kamerą bei mažiau RAM atminties (4GB, o ne 6GB, kaip „S9+“) – „Samsung“ galėjo pagaminti tobulą, kompaktišką telefoną „S9“, rašoma pranešime žiniasklaidai. Pagrindinės telefono savybės AR emodžiai. Telefono priekinėje dalyje įrengta 8MP kamera ne tik puikiai įamžins norimą vaizdą, bet ir pagal žmogaus atvaizdą sukurs animuotus veikėjus. Vartotojui reikia tiesiog nusifotografuoti ir pasirinkus kameros funkciją susikurti panašius į savę emotikonus – animuotus veikėjus. Anot Lino, tai ne tik puikiai techniškai įgyvendinta funkcija, bet ir smagu tiesiog žaisti matant kaip naujieji „Galaxy“ telefonai tiksliai atkartoja žmogaus veido mimikas. Garsas. Linas pažymi, kad „Samsung“ pagaliau įdiegė dviejų garsiakalbių stereo garso sistemą abiejuose naujausiuose „Galaxy“ įrenginiuose. Garsas skamba puikiai. Daug geriau nei „Galaxy S8“, kuris turi tik vieną garsiakalbį. Piršto skaitytuvas. Regis, kad bendrovė atsižvelgė į vartotojų poreikius ir piršto antspaudo skeneris pagaliau yra tinkamoje vietoje – iškart po galine telefono kamera. Negana to, tuo pačiu metu galima rinktis bet kurį kitą telefono atrakinimo būdą – atrakinimo šabloną, PIN kodą, slaptažodį, akies rainelės skaitytuvą ar veido atpažinimą. Tiek veido, tiek rainelės skaitytuvų tikslumas ir greitis patobulėjo, net jei naudojate juos esant prastam apšvietimui. Linas rekomenduoja užregistruoti tiek savo veidą, tiek akies rainelę. Tokiu atveju telefonas naudos abi funkcijas vienu metu dar didesniam atrakinimo greičiui. Kamera. Kameros programėlė yra itin greita, kuomet ruošiamasi fotografuoti ar vartotojas renkasi skirtingus režimus. Pasak Linus, jo mėgstamiausias režimas – „Pro“, nes jis leidžia sureguliuoti net kelis kameros nustatymus. Vartotojų taip pat neturėtų nuvilti išmaniųjų telefonų kamerose įdiegtas objektyvas su kintama diafragma (nuo f/1.5 iki f/2.4). Jei vaizdus vartotojas fiksuos naudodamasis automatiniu režimu, šis pats nuspręs, kurią diafragmą pasirinkti, bet tai galima nustatyti ir pačiam naudojant „Pro“ režimą. Paprasčiau šią techninę naujovę galima būtų paaiškinti taip: kameros objektyvo veikimas primena žmogaus vyzdį. Jei esate tinkamai apšviestoje aplinkoje, vyzdys susitraukia, o esant prastam apšvietimui ar net aklinoje tamsoje, vyzdys išsiplečia. Būtent tokiu principu veikia ir į naujausiuose flagmanuose įdiegta kamera. Pažymėtina, jog naujieji „Samsung“ turi pačią didžiausią diafragmą kada nors įmontuotą telefone – f/1.5. Linas teigia, kad nuotraukų kokybė yra nuostabi, ko gero, geriausia kokią galime rasti telefone. Nuotraukos detalios, ryškios, dinaminis diapazonas nustatomas labai tiksliai. Taip pat dėka itin ryškios kameros diafragmos bei puikiai veikiančių programinės įrangos algoritmų, nuotraukų kokybė yra labai gera esant prastam apšvietimui. Naujieji „Samsung“ telefonai filmuoja itin aukštos kokybės 4K video. O vienas iš esminių kameros patobulinimų – 60 kadrų per sekundę fiksavimas net ir filmuojant tokia aukšta rezoliucija. „Super Slow-mo“ funkcija. Sulėtinto vaizdo filmavimo funkcija turėtų nustebinti ne vieną, nes ji gali užfiksuoti net 960 kadrų per sekundę. Operacinė sistema. „Galaxy S9“ serijos flagmanuose įdiegta naujausia „Android“ operacinės sistemos 8.0 versija. Naująjį išmanųjį išbandžiusio Lino teigimu, iš karto pastebima, kad „S9“ veikia sklandžiau ir greičiau, nei „S8“, nors pastarasis taip pat yra ypatingai greitas telefonas. Kaip ir buvo galima nuspėti, naujausi 3D žaidimai veikia be priekaištų ir telefonas per daug neįkaista net ir žaidžiant kiek ilgesnį laiką. Visa tai užtikrina naujausias „Exynos“ procesorius bei puiki techninės ir programinės įrangos sąveika. Ryšys. Kaip ir galima buvo tikėtis, skambučių kokybė naudojantis naujuoju flagmanu yra tiesiog nuostabi. Tą patį galima pasakyti apie kitus ryšio pasirinkimus, kaip bevielis ryšys, „Bluetooth 5“ ar GPS. Baterija. Maždaug 5-6 valandas vartotojas gali laisvai naudotis „S9“ telefonu, kuomet ekranas yra įjungtas („screen-on time“) ir išnaudojant visus prietaiso privalumus (naudojant telefoną intensyviai bei įsirašius bent 20 papildomų aplikacijų) arba 6-8 valandas, jei naudojate „S9+“. Pilnai įkrauti telefono bateriją galima per maždaug 90 minučių. Tai yra panašus rezultatas kaip ir „Galaxy S8“ bei „S8+“. Būtina pažymėti, kad baterijos veikimas yra subjetyvus, nes kiekvienas vartotojas naudoja telefoną skirtingai. Jeigu naudojate telefoną tik kelias valandas per dieną, galite tikėtis jį krauti tik kas 2 ar net 3 dienas. Naujajame flagmane išliko ausinių lizdas, micro SD kortelė, o IP68 standartas apsaugo nuo vandens ir dulkių. Pirkti ar ne? Naujuosius „Galaxy“ galima pamėgti dėl jų dizaino, puikaus ekrano, vienų geriausių specifikacijų, itin greito veikimo naudojant telefoną ir, žinoma, aukščiausios klasės kameros. Taip pat pagirtina, kad „Samsung“ šiuose įrenginiuose paliko ausinių ir microSD kortelės lizdus bei įdiegė stereo garso sistemą. O kas nepatiko? Mažasis „Galaxy S9“ turi tik vieną kamerą ir mažiau RAM atminties. Ištaisiusi šias funkcijas „Samsung“ galėjo sukurti tobulą ir kompaktišką telefoną. Technologijų apžvalgininko Lino nuomone dabar dėl šių papildomų ypatybių daugiau pirkėjų rinksis „S9+“. Taip pat nors baterija yra pakankamai gera, „Samsung“ vis tiek galėtų įdiegti jas talpesnes.