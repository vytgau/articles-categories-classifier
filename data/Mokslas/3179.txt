Vyriausybių paslaptis viešinantis tinklapis paskelbė jau antrąjį duomenų apie numanomą CŽV kibernetinio šnipinėjimo priemonių arsenalą paketą ir nurodė, kad ši agentūra tikriausiai nuo 2008 metų turi galimybę užkrėsti savo programomis naujus ir nenaudotus išmaniuosius telefonus „iPhone“, išnaudodama bendrovės „Apple“ tiekimo ir paskirstymo tinklą. Kovo 9-ąją paskelbtame pirmajame pranešime apie CŽV kompiuterinių įsilaužimų „įrankių dėžę“ ši su slaptumu kovojanti organizacija paskelbė tūkstančių puslapių apimties medžiagą, įskaitant instrukcijas ir programinio kodo blokus. Manoma, kad paviešinti dokumentai yra tikri, nors CŽV jų autentiškumo nėra pripažinusi. Kai šie dokumentai buvo paskelbti, Jungtinės Valstijos pradėjo kontržvalgybos tyrimą, kaip ši medžiaga galėjo nutekėti iš CŽV ir pasiekti „WikiLeaks“. Kai kurie tvirtina, kad labiausiai tikėtinas šaltinis yra šios agentūros samdomi privatūs kontraktininkai. Dauguma naujausiai paskelbtų dokumentų susiję su CŽV pastangomis šnipinėti populiarių „Apple“ elektronikos produktų vartotojus. Jie rodo, kad 2012 metais CŽV sukūrė priemonę „Sonic Screwdriver“ (liet. „Akustinis atsuktuvas“), galinčią perimti „Apple" kompiuterio paleidimo procesą, apsaugotą slaptažodžiu, panaudojant išorinius įrenginius, tokius kaip adapteriai arba USB diskai. Ši priemonė gali įdiegti neaptinkamą kodo bloką kompiuterio nuolatinėje programinėje įrangoje, kurios duomenys neištrinami netgi performatuojant diskus. Be to, priemonės „NightSkies“ (liet. „Nakties dangus") naudojimo instrukcija rodo, kad ši 2008 metais sukurta CŽV programa gali būti fiziškai įdiegta į naujutėlaičius telefonus „iPhone". „CŽV priemonės kai kada naudojamos fiziškai užkrėsti sistemoms, priklausančioms (šnipinėjimo) taikiniui, bet tikėtina, kad per daugelį CŽV fizinės prieigos atakų buvo užkrėsta organizacijos tiekimo grandinė, įskaitant įsikišimą į pašto ir kitokių siuntų pristatymą", - rašo „WikiLeaks". Šie dokumentai suteikia galimybę pažvelgti į JAV žvalgybos agentūros darbo metodus. Vienas jų rodo, kad agentūra deda dideles pastangas pritaikyti „NightSkies", kad ją būtų galima naudoti tam tikro modelio „Apple" nešiojamiesiems kompiuteriams užkrėsti. Agentūra „turi galimybę taikiniui padovanoti „MacBook Air", į kurį bus įdiegta ši priemonė", - sakoma tame 2009 metų dokumente. „Ši priemonė bus švyturys/slapukas, nepastebimai veikiantis „MacBook Air" ir suteikianti mums galimybes siųsti komandas ir kontroliuoti", - teigiama dokumente. 