Pačioje šeštojo praeito amžiaus dešimtmečio pradžioje JAV lėktuvai vykdė žvalgybos misijas virš SSRS teritorijos. Kadangi jie skraidė palyginti neaukštai, būgštavimai, kad bus pastebėti ir numušti, tapo nepraeinančiu JAV pajėgų vadų galvos skausmu. 1954 metais 34-asis JAV prezidentas Dwightas D. Eisenhoweris nurodė sukurti ypač slaptą, dideliame aukštyje skrendantį žvalgybinį orlaivį. Projektas buvo pavadintas „Aquatone“. Programa turėjo būti įgyvendinta ypač nuošalioje, tiek civiliams, tiek šnipams sunkiai pasiekiamoje vietovėje. „Area 51“ tam tiko tiesiog idealiai. „Area 51“ yra netoli druskožemio, kurio angliškas pavadinimas – Groom Lake, esanti teritorija. Kodėl zonai buvo duotas pavadinimas „Area 51“, niekas tiksliai nežino, bet spėjama, kad jis kilo dėl kaimynystės su Nevados branduolinių bandymų poligonu. Pastarojo teritoriją JAV atominės energetikos komisija (AEC) suskirstė į atskiras sritis ir jas sunumeravo. Karinėms struktūroms tai buvo jau pažįstama zona, mat Antrojo pasaulinio karo metais ji buvo eksploatuojama kaip artilerijos poligonas. 1955 metų vasarą buvo gautas pranešimas apie neatpažintą skraidantį objektą (NSO), pastebėtą netoli zonos „Area 51“. Kaip vėliau paaiškėjo, tai buvo karinių oro pajėgų testuojamas šnipinėjimui skirtas lėktuvas U-2 – aukščiau nei iki 18 tūkst. metrų pakylantis orlaivis. Įprasti oro laineriai tuo metu skraidydavo 3–6 tūkst. metrų aukštyje, o kariniai orlaiviai pasiekdavo ir 12 tūkst. metrų. Dėl šios priežasties danguje taip aukštai esantis vos įžvelgiamas taškelis užminė jį pastebėjusiems pilotams tikrą mįslę. Informacija apie nežinia kokios kilmės skrendantį daiktą netrukus pasiekė skrydžių valdymo centrą. Nors pilotus sugluminusio reiškinio priežastis – vykdytas U-2 bandymas, šis incidentas davė pradžią paskesniems NSO stebėjimams virš „Area 51“ teritorijos. Karinių oro pajėgų vadai, aišku, žinojo, kad fiksuojami NSO buvo ne kas kita kaip U-2 lėktuvai, tačiau paviešinti šio fakto negalėjo, todėl orlaivių pasirodymus vadino gamtiniu fenomenu arba aiškino dideliame aukštyje vykdomais oro tyrimais. Nors lėktuvų U-2 bandymai buvo baigti šeštojo praeito amžiaus dešimtmečio pabaigoje, zona „Area 51“ ir toliau buvo eksploatuojama kaip daugelio orlaivių, įskaitant F-117A, A-12 ir TACIT BLUE, testavimo poligonas. Vis dėlto keletas asmenų tikina žinantys faktų, patvirtinančių su zona „Area 51“ siejamų sąmokslo teorijų pagrįstumą. Vienas iš tokių žmonių – Bobas Lazaras, 1989 metais teigęs, kad dirbo zonos „Area 51“ ketvirtame sektoriuje S-4 – po žeme, netoli Papuso ežero esančio poligono teritorijoje įrengtame objekte. B. Lazaras tvirtina, kad kitados darbavosi prie ateivių orlaivio. Panašūs faktai minimi ir Bruce‘o Burgesso sukurtame dokumentiniame filme „Dreamland“. Į jį įtrauktame interviu 71-ų metų inžinierius pasakoja, kad šeštajame dešimtmetyje dirbo zonoje „Area 51“. Kalbėdamas apie savo darbą jis užsimena apie skraidančio disko modelį, pagamintą pagal sudužusio ateivių orlaivio disko pavyzdį ir naudotą JAV pilotų mokymuose. Buvęs inžinierius taip pat tikina dirbęs su nežemiškos kilmės objektu „J-Rod“, kurį apibūdino kaip telepatinį transliatorių. 2004 metais Danas Burischas (toks yra Dano Craino pseudonimas) tvirtino, kad zonoje „Area 51“ klonavo nežemiškos prigimties virusus. Vykdytas projektas, jo teigimu, taip pat buvo susijęs su objektu „J-Rod“. D. Burischo, kaip mokslininko, veikla kelia pagrįstų dvejonių, kadangi 1989 metais jis veikiausiai dirbo Las Vegase sąlyginai pirma laiko iš kalėjimo išleistų asmenų prižiūrėtoju ir tuo pačiu metu siekė daktaro laipsnio Niujorko valstijos universitete (SUNY). Kokia dabartinė zonos „Area 51“ paskirtis, niekas tiksliai nežino, tačiau remiantis istoriniais faktais joje greičiausiai kuriami ir testuojami eksperimentiniai orlaiviai ir ginklų kompleksai. Vyriausybė apie bazės egzistavimą oficialiai prabilo tik 2013 metais, kai buvo išleistos išslaptintos CŽA ataskaitos. Kad ir kaip būtų, jei kartais tektų atsidurti Las Vegaso oro uoste, atkreipkite dėmesį į nedidelius keleivinius lėktuvus, išsirikiavusius aptvaru atribotoje teritorijoje. Šiais orlaiviais į mįslingąją zoną skraidinami Las Vegase gyvenantys „Area 51“ darbuotojai. Zoną „Area 51“ supanti teritorija ir joje esantis nedidelis Reičelės miestelis šalia „Extraterrestrial“ greitkelio yra gausiai turistų lankoma vietovė.