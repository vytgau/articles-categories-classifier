ESET saugumo pranešime žiniasklaidai rašo, žinantys kaip pasitikrinti, ar jūsų kompiuterio internetinė kamera nėra naudojama programišių. Pasak saugumo ekspertų, reikėtų sunerimti pastebėjus, kad internetinė kamera pradėjo veikti, nors jos nejungėte. Pavyzdžiui, dirbant su nešiojamu kompiuteriu trumpam užsidega internetinės kameros veikimą rodanti lemputė ir netrukus užgęsta. Tokiu atveju patariama patikrinti, kokios programos naudoja kamerą. „Kartais vartotojai pastebi, kad įsijungė kamera, tačiau užgesus veikimą rodančiai lemputei, jie toliau tęsia savo darbą, nesusimąstydami, kad tuo metu internetinė kamera gali veikti – paslapčia filmuoti, daryti nuotraukas ir perduoti visą medžiagą kibernetiniams nusikaltėliams“, – tvirtina ESET saugumo sprendimus platinančios įmonės „Baltimax“ atstovas Deividas Švėgžda. Naudojantys „Windows“ gali išbandyti „Windows Sysinternals“ paketo įrankį „Process Explorer“ – įrankį galima naudoti tiesiog internete, arba atsisiųsti į kompiuterį. Programėlei reikės nurodyti kameros pavadinimą – jį galima rasti atidarius „Device manager“ („Control Panel“). Paspaudus žiūronų ikonėlę ar Ctrl+F ir suvedus internetinės kameros pavadinimą pamatysite, kokie aktyvūs kompiuterio procesai naudoja kamerą. „Pastebėjus įtartinus procesus, galima tame pačiame „Process Explorer“ įrankyje juos sustabdyti, tačiau, jei kompiuteryje veikia kenkėjiška programa, šis įrankis jos nepašalins. Tam reikės pasitelkti antivirusinę programą, galinčią nustatyti ir išvalyti visus kamerą eksploatuojančius kenkėjus“, – sako „Baltimax“ atstovas. Tokius pat veiksmus galima atlikti įtariant, kad kenkėjiškos programos naudojasi kitais kompiuterio įrenginiais, pavyzdžiui, mikrofonais.