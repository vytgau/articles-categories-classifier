Įprastų civilių lėktuvų pilotai darbe taip pat patiria stresą, tačiau ilgainiui prie visko priprantama. Jų sveikata yra nuolat tikrinama, o ir anksti išeiti į pensiją pilotams yra visiškai įprasta. Visgi, naikintuvų pilotų laukia kitoks likimas. Ilgą laiką pastebima, kad jų šeimose retai gimsta berniukai. Naikintuvų pilotai neturi didelių problemų, bandydami susilaukti vaikų. Taip, jų darbas gali kenkti vaisingumui, tačiau daugeliu atvejų rimtos sveikatos bėdos nėra nustatomos. Tačiau dažniausiai naikintuvų pilotams gimsta dukros – berniukų ir mergaičių santykis šiose šeimose yra labai neįprastas, lyginant su visuomenės vidurkiu ir kitokių orlaivių pilotais. Dar 1987 metais „Aviation, space and environmental medicine“ žurnale buvo publikuotas tyrimas, kuris atskleidė, jog naikintuvų pilotų šeimose berniukų ir mergaičių santykis yra 0,4:1. Berniukai gimsta daugiau nei dukart rečiau, daugelis šeimų jų apskritai nesusilaukia net ir turėdami kelis vaikus. Tuo tarpu kitokių orlaivių pilotų šeimose berniukų ir mergaičių santykis yra apylygis (berniukai natūraliai gimsta šiek tiek rečiau). Bet kodėl taip yra? Dėl visko kaltos apkrovos. Naikintuvai nuolat atlieka staigius posūkius ir pagreitėjimus. Visa tai veikia kūną. Mokslininkai iki šiol nėra visiškai tikri, kodėl tai labiau veikia vyriškus spermatozoidus, bet akivaizdu, kad jie yra ne tokie atsparūs apkrovoms. Kuo daugiau ir kuo agresyviau skraido naikintuvo pilotas, tuo mažesnė tikimybė jam susilaukti sūnaus. Aišku, vaikai yra vaikai ir džiaugsmą vienodai neša ir dukros, ir sūnūs. Tačiau jei vyras tikrai nori susilaukti sūnaus ar bent jau padidinti šansus, kad gims berniukas, jis turi kurį laiką nepatirti apkrovų – tuomet spermos kokybė atsistatys ir ji vėl taps subalansuota. Tas pats pasakytina ir apie kitų profesijų atstovus, kurie nuolat patiria dideles apkrovas – lenktynininkai ir astronautai taip pat dažniau susilaukia berniukų.