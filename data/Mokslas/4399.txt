Kompanija „Facebook“ galutinai pabaigė diegti kodavimo technologiją, kuri padės apsaugoti vartotojų pokalbius nuo programišių, vyriausybės agentūrų ar net nuo paties feisbuko. Nors paprastai didžioji dalis naujienų pristatomos Jungtinėse Amerikos valstijose, šią galimybę galima išbandyti ir Lietuvoje. Nors bandomoji versija buvo pristatyta dar liepą, šią savaitę pranešta, kad pokalbius koduoti gali jau 1 mlrd. vartotojų. Užkoduoti pokalbiai bus matomi kaip „slapti pokalbiai“ (angl. k. „secret conversations“). Juos galima įjungti paspaudus ant vartotojo vardo kiekviename įprastame „Messenger“ pokalbyje. Kai aktyvuosite pasirinkimą, galėsite kalbėti įprastiniu režimu arba nustatyti, kad žinutės, praėjus tam tikram laikui, išnyktų. Galima nustatyti, kad tai nutiktų po 5 sekundžių, kai žinutės gavėjas ją perskaito , galima palaukti dieną. Kai kuriomis funkcijomis, tarkime GIF paveiksliukų bei vaizdo failų siuntimu, naudotis negalima, tačiau įprastai siūloma persiųsti nuotraukas ir naudoti emocijų paveiksliukus. Funkcija naudotis bus galima tuo atveju, jei slaptą pokalbį norintys sukurti „Messenger“ naudotojai savo išmaniuosiuose prietaisuose bus įsidiegę paskutinę programėlės versiją. „Messenger“ nėra pirmoji programėlė, kuri pasiūlė šią galimybę. Tai netgi nėra pirma „Facebook“ turima pokalbių programėlė, kuri tai pasiūlė. Šią galimybę pirma 2016 m. balandį pristatė pokalbių programėlė „Whatsapp“. Vėliau ši galimybė buvo suteikta „Telegram“, „Wire“, „Signal“ programėlėms.