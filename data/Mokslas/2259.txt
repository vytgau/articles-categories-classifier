„BepiColombo“ erdvėlaivis bus paleistas ateinančiais metais. Tai bus pirmoji Europos kosmoso agentūros (ESA) misija į arčiausiai Saulės esančią planetą. Verta paminėti, kad „BepiColombo“ yra tikrai nestandartinis laivas, kadangi į orbitą neš du palydovus – Europos ir Japonijos. Pasiekus tikslą, šie palydovai atsiskirs ir judės skirtingomis orbitomis aplink Merkurijų. „BepiColombo“ tikslas yra „tęsti tyrimus po daugybės intriguojančių NASA „Messenger“ misijos rezultatų ir labiau nei bet kada anksčiau gilintis į Merkurijaus mįsles“, teigiama ESA pranešime. Šiame projekte dalyvauja daugiau nei 33 bendrovės iš 12 Europos Sąjungos šalių, taip pat amerikiečių ir japonų įmonės. Misija kelis kartus buvo atidėta, tačiau dabar neabejojama, kad erdvėlaivis bus paleistas ateinančių metų spalį. Merkurijus yra „pati įdomiausią iš uolėtų planetų“, sakė ESA atstovas Alvaro Gimenezas. Jo paviršiuje temperatūra svyruoja nuo 450 iki minus 180 laipsnių. Planeta taip pat turi magnetinį lauką, kurį be jos dar turi tik Žemę. Tiesa, jis yra toks silpnas, kad neapsaugo planetos nuo Saulės spindulių. Merkurijus nuo Saulės yra nutolęs tik 58 mln. kilometrų. Iki šiol į Merkurijų NASA buvo nusiuntusi tik dvi misijas – „Mariner 19“ aštuntajame praėjusio amžiaus dešimtmetyje ir „Messenger“, kurios metu zondas skriejo aplink planetą nuo 2011 metų iki 2015 metų balandžio, kai pasibaigė kuras. Merkurijaus misija yra Europos „sudėtingiausia misija istorijoje“, sakė A. Gimenezas.