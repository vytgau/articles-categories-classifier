Pasak ESET, žaidėjai susiduria ne tik su tradicinėmis, bet ir specifinėmis kibernetinėmis grėsmėmis – greta visus vartotojus atakuojančių virusų bei kenkėjiškų programų, plintančių nešiojamomis laikmenomis ir el. paštu, žaidėjai susiduria su pažeistomis žaidimų platformomis, paskyrų bei duomenų pasisavinimu. „Per ilgus metus esu susidūręs su įvairiausiais incidentais – nuo mokėjimo kortelių sukčiavimo ir žaidėjus atakuojančių kibernetinių atakų iki tyčinio serverių eksploatavimo žaidimo tikslais“, – tvirtina žaidimus socialiniams tinklams ir mobiliesiems įrenginiams kuriančios kompanijos „Sismogames“ vadovas Andres Rossi. Pasak A. Rossi, vis dėlto dažniausiai pasitaikantys incidentai yra ne kibernetinės atakos, o žaidėjų neatsargumas – kai pamirštama atsijungti nuo žaidimo paskyros svetimame kompiuteryje ir paliekami asmeniniai duomenys, kuriais gali pasinaudoti kiti, ne tokie geranoriški žaidėjai. Kalbant apie saugumą, kliūna ir kompiuterinių žaidimų kūrėjams. A. Rossi pripažįsta, kad rūpestis naujų žaidimų saugumu turėtų būti jų kūrėjų kasdienybė, tačiau ne visos kompanijos to imasi: „Kai kurie kūrėjai ignoruoja saugumo diegimą, pavyzdžiui, buvo pažeista „Sony“ internetinė platforma „PlayStation“. Tikrai dar yra ką veikti saugumo atžvilgiu“, – sako jis. „Programinės įrangos saugumas yra svarbus nuo jos kūrimo pradžios iki išleidimo, o vėliau ir tolimesniame palaikyme – nesvarbu, ar kalbame apie mobilią programėlę ar kompiuteryje naudojamą programą, ar kompiuterinį žaidimą. Keista, kodėl programinės įrangos kūrėjai tą suvokia kurdami operacines sistemas ar svarbias verslo naudojamas programas, tačiau ignoruoja kurdami žaidimus“, – komentuoja ESET saugumo sprendimus platinančios įmonės „Baltimax“ atstovas Deividas Švėgžda. Didžiausia atsakomybė tradiciškai užgula populiariausių žaidimų kūrėjų ir tuo pačiu didžiausias kompanijas, nors saugumas turėtų būti aktualus visoms įmonėms. Pasak ESET saugumo ekspertų, žaidimų kūrėjai turėtų užtikrinti tinkamą apsaugą, ypač renkant žaidėjų duomenis: jų el. pašto adresus ar prisijungimus prie „Facebook“, kreditinių kortelių bei virtualių pirkinių duomenis, taip pat informaciją apie virtualią valiutą.