Talentų ieškotojai, naujomis idėjomis besidomintys entuziastai ir visas būrys inžinierių susirinko į šeštą kartą Kinijoje organizuojamą nacionalinį jūrų transporto priemonių ir įrenginių projektavimo konkursą. Renginys vyko Kinijos šiaurės vakaruose esančios Šaansi provincijos sostinėje Siane. Daugiau nei tūkstantis konkurso dalyvių pristatė net 431 projektą. Atsižvelgiant į pritaikymo sritį, visi projektai buvo suskirstyti į šešias kategorijas, tarp kurių – kūrybinio projektavimo, projektavimo ir gamybos, išmaniosios navigacijos ir pasaulyje garsių laivų modelių imitavimo. Dalyviams buvo iškeltas reikalavimas pademonstruoti moderniomis priemonėmis valdomus ir šiuolaikinėmis technologijomis pagrįstus povandeninius aparatus ar bet kokius jūrų transporto srityje pritaikomus perspektyvius sprendimus. Renginio žiūrovai buvo sužavėti vėžlį primenančiu nuo kranto valdomu agregatu, kuris, kaip netrukus paaiškėjo, buvo bionikos specialistų sukurtas povandeninis žvalgymo įrenginys, galintis vandenyje atlikti kuo įvairiausius veiksmus, pavyzdžiui, panirti, plūduriuoti, plaukti arba suktis. Visgi didžiausias „vėžlio“ teikiamas pranašumas – galimybė filmuoti specialiai įmontuota aparatūra. Dėl unikalaus dizaino ir išskirtinių gamybos technologijų konkursą stebėjusių smalsuolių dėmesio sulaukė į rajožuvę panašus aparatas. Pagyrų buvo verta ir tradicinės išvaizdos bei konstrukcijos povandeninė paieškos bei stebėjimo įranga. Be dėmesio, žinoma, neliko patalpoje surengtos jachtų modelių varžybos. Tik du iš 20-ies infraraudonaisiais spinduliais valdomi ir dirbtinio vėjo varomi modeliai įveikė visą vėliavėlėmis pažymėtų kliūčių ruožą.