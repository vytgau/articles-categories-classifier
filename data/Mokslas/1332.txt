Avys buvo išmokytos atpažinti garsenybių veidus – pasirodo, jos suvokia, kaip atrodo buvęs JAV prezidentas Barackas Obama. Eksperimentą atliko Kembridžo universiteto mokslininkai, kurie viliasi, kad jų gauti rezultatai padės perprasti nervų sistemos ligas. Specialioje patalpoje avims dviejuose kompiuterių ekranuose buvo rodomos žmonių nuotraukos: vienoje pusėje buvo paprasti niekam nežinomi žmonės, o kitoje – viena iš keturių garsenybių. Už tai, kad pasirinktų garsenybės nuotrauką ir tai įrodytų pertraukdama infraraudonąjį spindulį šalia garsaus žmogaus nuotrauką rodančio ekrano, avis gaudavusi skanėstą. Galiausiai avims pavyko pasiekti stulbinančių rezultatų: žinomą veidą jos atpažino aštuonis kartus iš dešimties. Garsūs žmonės, kuriuos atpažinti buvo skatinamos avys, buvo aktoriai Emma Watson ir Jake‘as Gyllenhaalas, BBC naujienų pranešėja Fiona Bruce ir buvęs JAV prezidentas Barackas Obama. Avims rodydami žmonių atvaizdus, mokslininkai tyrė ir avių gebėjimus atpažinti veidus nuotraukose, darytose iš skirtingų kampų. Kai avims imti rodyti veidai, fotografuoti kitu kampu, jų atsakymų tikslumas sumažėjo 15 proc. Mokslininkai sako, kad rezultatai panašūs į tuos, kurie gauti atlikus tyrimą su žmonėmis. Mokslininkai siekia avis pasitelkti kaip modelius, padėsiančius geriau suprasti smegenų sutrikimus, pavyzdžiui, Huntingtono ligą, kuri vystosi labai lėtai ir galiausiai sumenkina kognityvinius gebėjimus.