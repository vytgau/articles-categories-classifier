Šias lėšas įmonė planuoja skirti akcininkų skatinimo programai, kurios bendra apimtis siekia 300 mlrd. JAV dolerių. „Apple“ išleido obligacijas, kurios bus išperkamos po 2, 3, 5, 7, 10 ir 30 metų, rašo agentūra „MarketWatch“. „CreditSights“ duomenimis, įmonės dešimties metų trukmės obligacijų pajamingumas atitinkamos trukmės JAV vyriausybės obligacijų pajamingumą platinimo metu viršijo 72 baziniais punktais. Rugsėjį įmonė taip pat išleido kelių emisijų obligacijų, pritraukusi 5 mlrd. JAV dolerių. Tąkart įmonės dešimties metų trukmės obligacijų pajamingumas tokios pat trukmės JAV vyriausybės obligacijų pajamingumą viršijo 85 baziniais punktais. Lėšos, pritrauktos platinant obligacijas, bus skirtos „bendriems įmonės tikslams“, įskaitant akcijų išpirkimą ir dividendų mokėjimą. „Apple“ yra linkusi lėšas akcininkų skatinimui pritraukti skolos rinkoje, užuot grąžinusi į JAV dalį užsienyje laikomų lėšų. Bendra tų lėšų suma siekia 252,3 mlrd. JAV dolerių ir, grąžindama jas į JAV, įmonė turėtų sumokėti 35 proc. mokestį.