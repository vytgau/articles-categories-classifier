Ji įsikūrusi „Topo centro“ parduotuvėje. Toks parduotuvės formatas - naujiena Lietuvoje ir antra tokio tipo parduotuvė Baltijos šalyse. „Apple Shop“ atidarymas Lietuvoje, renginio organizatorių teigimu, reiškia, kad šalis domina technologijų bendrovę „Apple“. „Apple Shop“ yra „Apple" plėtros formatas skirtas mažesnėms rinkoms. Žadama, kad atidarymo dieną bus taikoma 15 proc. nuolaida visiems „Apple“ įrenginiams. Renginio metu žadama ir kitokių pramogų, žaidimų. „Topo centro“ generalinis direktorius Remigijus Štaras teigė, kad per šeštadienį tikimasi tokių pat „Apple“ produkcijos pardavimų, kiek per mėnesį parduoda 36 tinklo parduotuvės. Prieš 2 metus „Apple“ tokią parduotuvę atidarė Taline, ji yra analogiško dydžio kaip ir parduotuvė Lietuvoje. Pirkėjai į parduotuvę įleidžiami nuo 9.45 val., nuo 8.30 val. prie parduotuvės jau buvo pirmieji pirkėjai.  „Apple" mažesnėse rinkose dirba su dviejų tipų franšizėmis: „Apple Shop“ ir „Apple premium reseller". Lietuvoje nuo šiol bus abi franšizės, „Apple premium reseller" yra, pavyzdžiui, „iDeal". Parduotuvėje įrengtas originalus „Apple Shop“ interjeras, kuris atkeliavo iš Vokietijos ir buvo sumontuotas iš ten atvykusios komandos. „Apple Shop“ lankytojus konsultuos pagal oficialią „Apple“ programą apmokyti specialistai. „Nuo šiol tai bus vieta, kur nuolatos vyks svarbiausios „Apple“ premjeros, kur bus maksimalus prekių asortimentas bei vyks daugybė Apple renginių“, - teigė R. Štaras. „Tai tik 2-oji tokia parduotuvė mūsų regione, todėl jos atidarymas rodo augantį „Apple“ dėmesį Lietuvai ir suteikia galimybę perteikti dar geresnę šio prekės ženklo patirtį kiekvienam klientui“, - teigė „AVAD Baltic“ vadovė Inga Banevičiūtė. „Topo centras” priklauso „Euronics“, kuris vienija daugiau nei 10 tūkstančių parduotuvių 35 šalyse.