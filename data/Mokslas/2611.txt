Nuteistieji atranda naujų pasipelnymo iš patiklių žmonių būdų, rašoma pranešime spaudai. Populiarų telefoninį sukčiavimą, kuomet informuojama apie artimo žmogaus nelaimę ir prašoma už pagalbą pinigų, keičia kitas, ne mažiau sumanesnis būdas – skelbimai populiariuose nekilnojamojo turto ar automobilių pardavimo portaluose ar socialiniuose tinkluose. Juose bausmę atliekantys nuteistieji skelbiasi apie parduodamus įvairius daiktus, mažesne nei rinkos kaina. Padažnėjo atvejų, kai susigundę patraukliu internetiniu skelbimu, asmenys paskambina jame nurodytu telefonu ir net nesusimąstydami perveda sukčiams nuo 50 iki 100 eurų avansinį užmokestį už norimo įsigyti nekilnojamojo turto objekto ar automobilio rezervaciją. Kalėjimų departamentas ragina piliečius būti budriais, nesusigundyti viliojančiais pasiūlymais ir nepervedinėti avansu pinigų nepažįstamiems asmenims už neatliktas paslaugas ar neįsigytus daiktus. Kalėjimų departamento ir jam pavaldžių įstaigų kriminalinės žvalgybos pareigūnai, bendradarbiaudami su policija, mobilaus ryšio operatoriais bei bankais, užkardė kelias dešimtis atvejų, kuomet bausmę atliekantys nuteistieji, populiariuose nekilnojamojo turto ar automobilių pardavimo portaluose ar socialiniuose tinkluose skelbiasi apie parduodamus ar nuomojamus įvairius daiktus, ar suteikiamas greitąsias paskolas ir kitas paslaugas mažesne nei rinkos kaina. Šiuo metu laisvės atėmimo vietų įstaigose yra 6762 asmenys.