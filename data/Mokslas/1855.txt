Taip oficialiai buvo atmestas teiginys, kad tai hinduizmo šventykla, rašo britų dienraštis „The Guardian“. Indijos archeologų tarnybos (ASI), saugančios nacionalinės svarbos monumentus, buvo paprašyta pateikti savo nuomonę dėl šešių teisininkų peticijos, kurioje teigta, kad UNESCO kultūros paveldo objektas Agros mieste iš pradžių buvo šventovė, pavadinta Tejo Mahalaya ir skirta hinduizmo dievui Šivai. Peticijoje taip pat reikalauta, kad hinduistams būtų leista melstis XVII amžiuje pastatytame Tadžmahale, kur šiuo metu tai gali daryti tik musulmonai. ASI atstovas mokslų daktaras Bhuvanas Vikrama tokius teiginius atmetė. „Mūsų raštiškame pareiškime tokie teiginiai yra laikomi išgalvotais ir mes prašome teismo atmesti šią peticiją“, – sakė ekspertas. Verta paminėti, kad periodiškai pasigirsta teiginių, kad Tadžmahalas yra hinduistų šventovė. Ir taip yra nuo 1989 metų, kai indų rašytojas PN Oakas savo knygoje „Tadžmahalas: tikroji istorija“ pareiškė, kad Tadžmahalas buvo pastatytas prieš Mogolams atvykstant į Indiją. Šios teorijos šalininkai teigia, kad mongolai sunaikino hinduizmo šventoves ar pavertė jas mečetėmis, todėl reiškia, kad Tadžmahalas veikiausiai iš pradžių buvo hinduistų šventovė. „Istorija byloja, kad užkariautojai visame pasaulyje pakeisdavo esamus monumentus, kad šie atitiktų jų idėjas, – sako rašytojas Parsa Venkateshwaras Rao. – Tačiau šis teiginys apie Tadžmahalą yra absurdiškas, ir teisėjas neturėjo net priimti svarstyti tokios peticijos.“ PN Oakas mirė 2007 metais, tačiau 2000 metais su savo teorija nukeliavo net iki Aukščiausiojo teismo, kur jo teiginiai buvo atmesti. Vienas iš peticiją parengusių teisininkų Hari Shankaras Jainas tikėjosi bylą laimėti ir surengti hinduistų maldą Tadžmahale. Paklaustas, ar tokiu atveju jis iškastu čia palaidotos Mogolų imperatorienės Mumtaz Mahal palaikus, jis atsakė: „Žinoma, kad ne, nes ten nėra jokių palaikų. Tai buvo hinduistų šventovė, todėl nėra ir kalbos, kad ten būtų kas nors palaidotas.“