Centrinio banko pirmininko pavaduotoja Nadine Baudot-Tratjenberg teigė sulaukusi skundų, kad Izraelio bankai apsunkina bitkoinų pirkimo procedūrą. Tačiau ji pažymėjo, kad centrinis bankas šiuo klausimu padėti negali, nes netraktuoja bitkoino kaip valiutos. „Izraelio banko pozicija yra ta, kad bitkoinas turėtų būti traktuojamas kaip finansinis turtas“, – parlamento finansų komitetui teigė N. Baudot-Tratjenberg, pažymėjusi, kad valdžia neprisiima jokios atsakomybės dėl investuotojų į bitkoinus. N. Baudot-Tratjenberg sakė, kad centrinis bankas atidžiai stebi ir studijuoja kriptovaliutų rinką. Tačiau bankininkė pažymėjo, kad medžiagos šioms studijoms praktiškai nėra, nes nė viena finansų rinkų reguliavimo tarnyba dar nėra išleidusi jokių nuorodų, kaip elgtis su bitkoinais. Žymiausios pasaulio kriptovaliutos bitkoino vertė įspūdingai augo gruodžio mėnesį, pasiekdama beveik 20 tūkst. dolerių, bet dar tą patį mėnesį virtualiosios valiutos vertė krito iki 12 tūkst. Pirmadienį vieno bitkoino kaina siekia apie 15 tūkst. 370 dolerių.