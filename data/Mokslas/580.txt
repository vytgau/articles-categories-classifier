Dirbtinio intelekto mikroschema bus įdiegta visuose įrenginiuose su skaitmenine asmenine asistente „Alexa“. Ši technologija leis paspartinti informacijos apdorojimą ir išmaniojo įrenginio reakciją. Be to, didžioji dalis informacijos bus apdorojama pačiame įrenginyje. Iki šiol duomenų analizė vyko „debesyje“. Toks produktas leis „Amazon“ pavyti konkurentes „Apple“ ir „Google“, kurios jau gamina savo dirbtinio intelekto mikroschemas. Tuo tarpu dienraštis „The Seattle Times“ skelbia, kad „Amazon“ atleidžia šimtus darbuotojų savo būstinėje Sietle. O naujoje būstinėje kompanija planuoja sukurti 50 tūkst. naujų darbo vietų. Toks darbuotojų perskirstymas kompanijos viduje vyksta dėl to, kad kompanija vis daugiau dėmesio skiria tokiems perspektyviems projektams, kaip skaitmeninė asistentė „Alexa“, ir mažiau dėmesio skiria mažmeninei prekybai. Praėjusiais metais „Amazon“ darbuotojų skaičius Jungtinėse Valstijose padidėjo 66 proc. iki 566 tūkst. žmonių.