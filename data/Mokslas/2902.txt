Taigi, buvo ieškoma būdų, kaip užuot nikotino atliekas sunaikinus, jas išnaudoti. Būdas netrukus buvo rastas, tačiau tai, kuo galiausiai paverčiamas nikotinas, yra mažų mažiausiai ironiška. „Nature” buvo publikuoti rezultatai atskleidžiantys kaip nikotiną galima panaudoti sintetinant 6-hidroksi-3-sukcinolio-piridiną, dar žinomą trumpiniu HSP. Tai itin medicinos pramonės vertinama žaliavinė medžiaga, naudojama biologiškai aktyvių medžiagų, skirtų kai kuriems vaistams nuo įvairių profilių vėžio, maliarijos, Parkinsono ir kitų ligų, sintezei. Vis dėlto, nors ir atperkantis procesų sąnaudas, pastarasis HSP išgavimo būdas pasirodė esąs ganėtinai brangus. Todėl ieškojimai buvo tęsiami. Gana greitai buvo atrasta keletas bakterijų ir grybelis, galintys nikotino atliekas naudoti kaip energijos šaltinį ir vidinių biocheminių procesų dėka versti jį į HSP. Tačiau šie mikroorganizmai taip pat nepasirodė pakankamai efektyvūs. Vis dėlto, bioinžinerijos metodais modifikuota bakterija Pseudomonas putida parodė itin aukštus rezultatus. Ji nikotino atliekas į HSP verčia 3,7 karto efektyviau nei nemodifiuota tos pačios bakterijos versija, ir keletą kartų efektyviau nei kiti žinomi būdai. Taigi, paradoksalu, tačiau paprastai kalbant, iš nikotino atliekų bus gaminami vaistai nuo ligų, iš kurių kai kurias jis ir sukelia, arba yra ligos vystymąsi skatinantis veiksnys.