Italijos mokslininkai genetinės analizės metodais nustatė, kad iš lokenos buvo pasiūta Otzio skrybėlė, o iš stirnenos – strėlinė. Niallas O'Sullivanas iš privačios Bolcano Europos akademijos (EURAC) Italijoje sakė, jog tyrimas, kurio išvados ketvirtadienį buvo publikuotos žurnale „Scientific Reports“, taip pat parodė, kad kiti Otzio drabužiai buvo pasiūti iš prijaukintų gyvulių odų. Tokios įvairios medžiagos rodytų, kad Ledo žmogus gerai mokėjo panaudoti iš prijaukintų avių, galvijų ir ožkų, taip pat – laukinių gyvūnų gaunamas medžiagas savo drabužiams. Mumifikavęsis Otzio kūnas yra intensyviai tyrinėjamas nuo pat 1991 metų, kai buvo atrastas ledyne netoli Italijos ir Austrijos sienos.