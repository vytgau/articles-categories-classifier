Šalies vadovės teigimu, turėdama gabių ir mokslui pasišventusių jaunų žmonių, valstybė gali puoselėti savo žmonių socialinę gerovę, plėtoti istorinį ir kultūrinį pažinimą. Visa tai – visos Lietuvos ateitis. Pranešime žiniasklaidai rašoma, kad ceremonijoje šalies vadovė apdovanojo devynis Lietuvos mokslininkus. Geriausios fizinių, technologijos, biomedicinos ir žemės ūkio mokslų disertacijos nugalėtoju tapo Vilniaus universiteto daktaras Jevgenijus Chmeliovas. Geriausios humanitarinių ir socialinių mokslų disertacijos nominacijos laimėtoju – Vilniaus Gedimino technikos universiteto daktaras Lukas Macijauskas. Šiuo metu šalyje studijuoja apie 2700 doktorantų, iš kurių mažiau nei pusė pasirenka mokslininko karjerą. Tuo metu apie 20 proc. lietuvių doktorantų renkasi užsienio universitetus. Anot Prezidentės, būtina palaikyti visų jaunų šalies mokslininkų talentą ir atkaklumą, užtikrinti jų parengimo kokybę bei sudaryti tinkamiausias sąlygas dirbti ir gerovę kurti Lietuvoje. Siekiant užtikrinti valstybės pažangą, ekonomikos augimą ir veiksmingą švietimo sistemą, vasaros pradžioje Prezidentės iniciatyva parengtos mokslo ir inovacijų politikos kaitos gairės. Šias gaires rengė akademinės ir verslo bendruomenės, nevyriausybinių organizacijų, ekspertų ir ministerijų atstovai.  Šią savaitę taip pat prasideda Europos branduolinių mokslinių tyrimų organizacijos CERN Tarybos susitikimai, kuriuose bus priimtas sprendimas dėl Lietuvos narystės. Prezidentės teigimu, ekspertams vertinant Lietuvos pažangą ypač daug gerų žodžių buvo skirta jaunimui – tai visos šalies pripažinimas vienoje pažangiausių ir didžiausių mokslo organizacijų pasaulyje. Šalies vadovė ceremonijos dalyviams ir į Prezidentūros Baltąją salę susirinkusiems moksleiviams, žengiantiems pirmuosius žingsnius į mokslo pasaulį, palinkėjo drąsiai siekti tikslo savo pasirinktoje srityje, išskirtinių idėjų ir svarbių atradimų. Prezidentė taip pat apžiūrėjo Lietuvos moksleivių mokslo atradimų ekspoziciją, kuri bus eksponuojama Prezidento rūmuose. Geriausių disertacijų apdovanojimų konkursas vyksta dešimtus metus.