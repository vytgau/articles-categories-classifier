Jis rašė: „Spalio 8 d. vakare pastebėjau, kad „Omnitel“ papildomai apmokestina (6 ct/min.) skambučius rinkėjų informavimo telefonu 1855.“ Skaitytojas tuo buvo nepatenkintas, nes esą bendrovė neįgyvendino sąlygų, apie kurias rašyta ir VRK puslapyje: „VRK svetainėje yra nurodyta, kad trumpuoju numeriu 1855 galima skambinti iš „Bitės“, „Omnitel“, „Tele2“ ir „TEO“ tinklų. Skambučio kaina – kaip į savo tinklą pagal plano tarifus. Taigi, pagal planą turint nemokamų minučių, į 1855 skambučiai neturi būti papildomai apmokestinti.“ Skaitytojas sakė, kad, pastebėjęs neteisybę, kreipėsi į „Omnitel“ klientų aptarnavimo centrą, kur užpildė pretenziją. Taip pat jis informavo „Teo“ ir „Omnitel“ atstovą spaudai Audrių Stasiulaitį, kad „Omnitel“ galimai neteisingai apmokestina savo klientus. „Skambučiai į 1855 buvo kompensuoti, o atstovas spaudai informavo, kad klaida išties buvo įsivėlusi, tačiau ji jau ištaisyta. Patikinta, kad visiems klientams, skambinusiems 1855, sąskaitos yra pakoreguotos, nuskaityta kaina yra kompensuota“, – pasakojo skaitytojas, kuris naudojasi išankstinio mokėjimo planu „Ežys“. Tačiau jis išreiškė abejonę, ar išties pinigai kompensuoti ir kitiems vartotojams: „Siūlau atidžiau pasitikrinti savo sąskaitas ir jų išklotines.“ „Teo“ ir „Omnitel“ atstovas spaudai Audrius Stasiulaitis patvirtino, kad vienas „Ežio“ klientas pranešė, kad į jo turimą nemokamų minučių planą nepateko trumpasis VRK numeris, o skambučiai buvo apskaičiuojami taip, kaip skambinant į „Omnitel“ tinklą. „Operatyviai išsiaiškinome, kad techniškai konfigūruojant planus keliuose „Ežio“ planuose šis trumpasis numeris buvo priskirtas prie standartinių skambučių kainos. Šiuo metu šaliname šią konfigūracijos klaidą, o vartotojams jau nuo praėjusios savaitės pradžios skambučių kaina kompensuojama“, – teigė jis. A. Stasiulaitis pridūrė, kad beveik per pusę metų į VRK trumpąjį numerį su „Ežio“ planais per mėnesį vidutiniškai skambinta iki 10 kartų. „Tele2“ ir „Bitė Lietuva“ atstovai patvirtino, kad kompanijos taiko tokius mokesčius, apie kuriuos pranešama VRK puslapiuose. „Tele2“ skambučio minutės kaina – kaip skambinant į „Tele2“ tinklą pagal turimo mokėjimo plano tarifus. „Bitė Lietuva“ rašė, kad „Bitės“ klientai, skambindami 1855, už kiekvieną pokalbio minutę moka tiek pat, kiek yra numatyta jų pasirinktame plane. Tai reiškia, kad jokie papildomi mokesčiai nėra taikomi, ir pokalbiai kainuoja tiek pat, kiek skambinant į bet kurį kitą mobilųjį ar fiksuotą numerį.“