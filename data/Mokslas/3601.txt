„Susibūrusi jauna ir energinga komanda Vilniaus technologijų parke praėjusį savaitgalį pastatė pirmąją „Gigafactory“ virtualioje erdvėje. Tai parodo, kad Lietuva turi daug talentingų jaunų žmonių, sugebančių dirbti vienam tikslui. Tie žmonės turi išsilavinimą, kurio reikia tokioms gamykloms. Dauguma naujosios ekonomikos kompanijų kaip „Tesla“ ar kitos Silicio slėnio įmonės, jų darbuotojai visi yra praėję žaidimų etapą. Tai rodo, kad mes galime įgyvendinti ne tik žaidybines iniciatyvas, bet ir turim žmonių, kurie gali po kelių metų dirbti tokiose gamyklose ir valdyti sudėtingas skaitmenines gamybas“, - BNS sakė V. Lašas, kuris taip pat yra kvietimo „Teslą“ statyti savo naująją savo gamyklą Lietuvoje iniciatorius. Lietuvos kompiuterinių žaidimų bendruomenė virtualioje erdvėje Kruonio pramoniniame parke pastatė dar tik planuojamą Europoje statyti „Tesla“ elektros elementų gamyklą. Tai pastebėjusi „Tesla“ savo socialinio tinklo „Twitter“ paskyroje šeštadienį pareiškė, kad „Lietuva žino kelią į mūsų širdis“. „Sakyčiau, kad toks atskiras nedidelės šalies iniciatyvos pastebėjimas reiškia labai daug, nes iniciatyvą pamatė visa „Tesla“ kompanijos bendruomenė ir visi aplinkiniai. Nepasiekiant nieko daugiau, tai yra didelis Lietuvos vardo garsinimas ateities technologijų kontekste“, - kalbėjo V.Lašas. Anot jo, ateityje planuojama daugiau panašių iniciatyvų. Verslininkas vylėsi, kad tai paskatins platesnio masto visuomenės bei valdžios atstovų įsitraukimą siekiant garsinti Lietuvą technologijų pasaulyje. „Tesla“ šiuo metu JAV Nevados valstijoje stato 5 mlrd. JAV dolerių vertės elektros elementų „gigafabriką“ - kol kas gamykla yra tik iš dalies atidaryta. „Tesla“ vadovas Elonas Muskas yra išreiškęs idėja, jog antrasis panašaus dydžio fabrikas turėtų būti statomas Europoje. Vis dėlto bendrovė nėra atskleidusi konkrečių planų dėl gamyklos statybų Europoje.