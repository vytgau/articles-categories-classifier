Tačiau tam, kad žmogus taptų astronautu, jis pirmiausia turi atitikti virtinę griežtų reikalavimų, įskaitant tai, kad jis turi būti JAV pilietis, turėti akredituotą koledžo laipsnį gamtos mokslų, inžinerijos ar matematikos srityse, turėti trejų metų profesionalią patirtį ar būti praskraidęs 1 tūkst. valandų, pilotuodamas lėktuvą. Tuomet jam tektų dalyvauti sudėtingoje atrankoje, kuri yra 74 kartus sunkesnė, negu stojant į Harvardo universitetą: NASA naują astronautų klasę renka kartą per pora metų ir 2017 metais iš 18 300 kandidatų atrinko tik 12, rašo businessinsider.com. Taigi kaip NASA atsilygina savo astronautams už jų patirtį, intensyvų pasirengimą ir troškimą tyrinėti kosmosą, rizikuojant savo gyvybėmis? Anot dažnai užduodamų klausimų skyrelio NASA tinklalapyje, kasmetinis astronautų atlyginimas „yra skaičiuojamas pagal Federalinės vyriausybės Bendrojo aprašo atlyginimų skalę, skirtą GS-12 ir GS-13 rangams“. „Kiekvieno asmens rangas priklauso nuo jo akademinių pasiekimų ir patirties“, – priduria NASA. Šie rangai nulemia, kiek karjeros tarnautojai gauna pinigų įvairiose vyriausybės agentūrose, ir jie toliau skaidomi laipsnius, varijuojančius nuo 1 iki 10. Pastarieji priklauso nuo tarnybos metų ir darbo rezultatų. Už bazinius atlyginimus ir išeitines išmokas yra atsakinga JAV Personalo valdymo tarnyba (Office of Personnel Management, OPM), kuri kasmet nustato naujus skaičius. Kiek JAV vyriausybė moka astronautams? 2018 metais, anot OPM atlyginimų skalės, naujas GS-12 rango astronautas su 1-ojo laipsnio patirtimi per metus turėtų uždirbti 63 600 dolerių (51,5 tūkst. eurų). Po kelerių metų puikių darbo rezultatų tas pats astronautas jau galėtų pretenduoti į GS-12 rango 10-ojo laipsnio atlyginimą – 82 680 dolerių (67 tūkst. eurų) per metus. Tuo tarpu didesnės kvalifikacijos astronautai, priklausantys GS-13 rangui, iš pradžių gali uždirbti 75 628 dolerius (61,2 tūkst. eurų) per metus (su 1-ojo laipsnio patirtimi), o po kelerių metų – iki 98 317 dolerių (79,6 tūkst. eurų) per metus (su 3-ojo laipsnio patirtimi). Tačiau astronautai nebūtinai turi būti įstrigę GS-12 ar GS-13 rėmuose: jie gali pasiekti ir aukščiausią rangą – GS-15 su 10-ojo laipsnio patirtimi. Tuomet, nelygu jų pareigos, atsakomybė ir pasiekimai, jie gali gauti 120 tūkst. dolerių (97,2 tūkst. eurų) atlyginimą per metus. „Kai civiliai asmenys renkami Astronautų programai, jų pradinis rangas gali siekti GS-12 / GS-13 lygį, nors kai kurie būna ir aukščiau, – elektroniniu paštu „Business Insider“ rašė buvęs astronautas Williamas McArthuras. – Nuo 2001 iki 2007 metų dirbdamas astronautu, aš priklausiau aukščiausiam valstybinės tarnybos rangui“.