„Pirmojo projekto metu kursime dar vieną statinį „Minecraft“ žaidime. Šį kartą priimsime iššūkį, kurį iškėlė E. Muskas savo „Twitter“ žinutėje – iškasti tunelį tarp Los Andželo oro uosto ir „SpaceX“ – kitos verslininko valdomos kompanijos – būstinės. Šiuo statiniu sieksime atkreipti pačio E. Musko dėmesį bei paskatinti žiniasklaidą tuo pačiu pasidomėti ir pirmuoju „Gigafactory“ statiniu. Kitas projektas – netrukus Kruonio LEZ teritorijoje pastatytas „Minecraft Gigafactory“ pastatas bus atspausdintas 3D spausdintuvu ir eksponuojamas Nacionalinėje Martyno Mažvydo bibliotekoje – vietoje, kur ir gimė visa projekto idėja. Mažesnę maketo versiją planuojame siųsti į „Tesla“ būstinę Kalifornijoje“, - kalbėjo vienas iš „Minecraft Gigafactory“ projekto organizatorių Vytautas Butkus. Pasak jo, sulauktas didžiulis visuomenės palaikymas yra vienas iš didžiausių „Minecraft Gigafactory“ projekto pasiekimų. „Labai daug Lietuvos žmonių, savo srities profesionalų, patikėjo šia „Teslos“ gigafabriko statybų Lietuvoje idėja. O įgyvendintas „Minecraft Gigafactory“ projektas juos dar labiau suvienijo. Projekto gerbėjų ribos išsiplėtė toli už originalios bendruomenės, kuri kūrė „Minecraft Gigafactory“. Žmonės aktyviai atsiliepia į kvietimą veikti, susitelkia naujų idėjų generavimui. Jų rankose veiksmų planai gimsta greitai, o jų įgyvendinimo metu kilę iššūkiai taip pat yra sprendžiami čia ir dabar“, - apie jaunųjų profesionalų požiūrį ir veikimo būdą kalba V. Butkus. Projekto organizatoriai tiki, kad šie du sumanymai bus įgyvendinti taip pat sėkmingai, kaip vyko ir „Minecraft Gigafactory“ statybos. „Kai tiki idėja, reikia mažiau galvoti, daugiau daryti. Nuo „Minecraft Gigafactory“ idėjos gimimo iki įgyvendinimo viskas vyko labai greitai. Iškart susibūrė talentinga kompiuterinių žaidimų žaidėjų ir transliuotojų bendruomenė, kompanija „CGTrader“ pasiūlė savo patalpas „Minecraft Gigafactory“ projektui įgyvendinti, sulaukėme „Investuok Lietuvoje“ palaikymo ir pagalbos komunikuojant su užsienio žiniasklaida, transliacijos metu žaidimų naujienų kanalas „Žaismo DNR“ pasirūpino maitinimu, sulaukėme įtakingų Lietuvos ir užsienio žmonių komentarų ir palaikymo. Nors iš pradžių niekas nežinojo, kaip gausis, bet visi labai tikėjo. Eigoje pamatėme, kad visos problemos yra išsprendžiamos. Pavyzdžiui, statant gigafabriką nuo apkrovų ėmė lydytis pagrindinis, visus geimerius jungiantis kompiuteris. Išsprendėme“, - įkvepiančiai pasakoja V.Butkus. Primename, kad sausio 29-osios vakarą Vilniuje fejerverkais ir perkirpta raudona juostele buvo pažymėtas JAV elektromobilių gamintojo „Tesla“ gigafabriko atidarymas. Susivienijusi Lietuvos kompiuterinių žaidimų žaidėjų bendruomenė virtualiame pasaulyje atkūrė Kruonio LEZ aplinką ir joje pastatė Nevadoje egzistuojančio „Teslos“ gigafabriko repliką. Šiuo projektu jaunieji lietuviai išreiškė savo pilietinę poziciją ir pritarimą Lietuvos valdžiai, kuri siekia pritraukti „Tesla“ gigafabriko statybas į Lietuvą. 35 valandas trukusias gigafabriko statybas visam pasauliui tiesiogiai transliavo dešimt įtakingų Lietuvos „Youtube“ ir „Twitch“ platformų transliuotojų. Idėjos Lietuvoje statyti „Tesla“ gigafabriką iniciatorius, verslininkas Vladas Lašas kalbėjo, jog labai svarbu, kad „Minecraft Gigafactory“ projektas subūrė daug entuziastų, dirbančių žaidimų industrijos srityje, ir jos mėgėjų. „Šie žmonės iš tikrųjų dažnai yra nuomonės formuotojai ir daro įtaką sprendimams tos kartos, kuri ateina į studijas, į darbus ir nusprendžia, kokia bus ateitis. „Minecraft Gigafactory“ projektas rodo, koks yra šiuolaikinis pasaulis – greitas, entuziastingas, padarantis darbus per tokį laiką, kas anksčiau buvo planuojama ištisus mėnesius. Dabar suplanuojama ir padaroma per porą savaičių. Tad jeigu mes sugebame su šiais iniciatyviai jaunuoliais bendrauti, juos suprasti, padėti jiems įgyvendinti jų idėjas ir kartu tai parodyti pasauliui, tai Lietuvos ateitis atrodo puiki“, - įvertino verslininkas V. Lašas. Šiuo metu lietuvių sukurtas ir transliuotas „Minecraft Gigafactory“ projektas internete perkopė 300 000 peržiūrų. Tikimasi, kad papildomi viešinimo projektai pritrauks dar daugiau žiūrovų.