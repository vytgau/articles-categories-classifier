Pirmajame nustatytas žvaigždžių amžiaus gradientas (t. y. erdvinis kitimas) tolstant nuo centro. Stebint 130 tūkstančių mėlynosios horizontaliosios sekos (tai yra viena iš masyvių žvaigždžių evoliucijos stadijų) žvaigždžių spalvas, nustatyti jų amžiai – šio tipo žvaigždžių spalva reikšmingai priklauso nuo metalingumo, kuris priklauso nuo amžiaus. Paaiškėjo, kad seniausios žvaigždės yra centrinėje Galaktikos dalyje, o jas supa vis jaunesnės ir jaunesnės. Tai reiškia, kad Galaktikos formavosi iš centro į išorę – prisijungdama vis naujas dujas arba žvaigždžių populiacijas. Tyrimo rezultatai arXiv. Centrinėje Paukščių Tako dalyje yra spiečius Terzan 5. Paprastai spiečiuose visos žvaigždės būna vienodo amžiaus, nes spiečiai susiformuoja iš dujų debesų, o susiformavusios žvaigždės tuos debesis išsklaido. Bet štai Terzan 5 turi bent dvi, o gal ir tris žvaigždžių populiacijas. Dabar nustatyta, kad seniausia populiacija ten yra 12 milijardų metų amžiaus, o jauniausia – 4,5 milijardų. Jų egzistavimą paaiškinti paprasčiausia teigiant, kad Terzan 5 kažkada buvo gerokai masyvesnis. Tai galėjo būti nykštukinės protogalaktikos, įkritusios į Paukščių Tako centrą, liekana, arba ypatingai masyvus dujų telkinys, kokie kartais stebimi tolimose (taigi jaunose ir daug dujų turinčiose) galaktikose. Tyrimo rezultatai arXiv.