„Tele2“ 2016-aisiais blokavo 344 telefoninių sukčių SIM korteles, „Bitė“ - 275 korteles, o „Omnitel“ tokiu būdu išjungė 255 išankstinio mokėjimo SIM korteles. Visos jos naudotos įkalinimo įstaigose. Bendrovės „Tele2“ analizė atskleidė, kad 92 proc. tokių kortelių buvo aktyvuotos ne seniau kaip prieš tris mėnesius. O didžioji dauguma kortelių – 53 proc. – aktyvuotos vos prieš savaitę. „Siekiame, kad būtų užkirsta kaip įmanoma daugiau telefoninių sukčiavimo atvejų. Akivaizdu, kad būtų pažaboti sukčiai pakanka registruoti naujas išankstinio mokėjimo korteles – tai užkirstų kelią didžiajai daliai nusikaltimų ir nesukeltų sunkumų vartotojams“ – komentavo Petras Masiulis, „Tele2“ generalinis direktorius. Vytautas Bučinskas, „Teo“ ir „Omnitel“ rizikos valdymo vadovas atkreipia dėmesį, kad praėjusiais metais įkalinimo įstaigose blokuotų SIM kortelių skaičius vėl padidėjo. „Pernai daugiausiai skambinta iš Pravieniškio, Kybartų ir Marijampolės įkalinimo įstaigų, mažiausiai – iš Vilniaus. Per metus blokuotų SIM kortelių skaičius išaugo 25 procentais, tai rodo, kad telefoniniai sukčiai vėl suaktyvėjo“, – sakė V. Bučinskas. Pasak „Tele2“ turimų duomenų, sukčių kortelių blokavimo pikas buvo pasiektas 2014 m. – tuomet bendrovė užblokavo net 867 korteles, o 2016 m. blokuotų kortelių skaičius, lyginant su 2015 m. išaugo nežymiai – nuo 237 iki 344 blokuotų kortelių. „Tele2“ sukčių SIM korteles blokuoja jau trejus metus. Taip užkertamas kelias nusikaltimams, kuriuos, naudodamiesi išankstinio mokėjimo SIM kortelėmis, dažniausiai padaro įkalinimo įstaigose kalintys asmenys. Iš viso per tą laiką blokuota per 1200 SIM kortelių. Tuo tarpu, „Teo“ ir „Omnitel“ bendrovių tinkle iš viso nuo 2013 metų buvo blokuotos 1122 SIM kortelės, o „Bitė“ užblokavo 1761 SIM korteles. „Tele2“ SIM korteles blokuoja remiantis Lietuvos kriminalinės policijos sukurtu ir nuolat atnaujinamu algoritmu. Algoritmas paremtas reguliariai atnaujinama analize apie telefoninių sukčių veiklos metodus bei veikimo scenarijus. Blokuojamos visos algoritmą atitikusios SIM kortelės. Pagal tarptautinį mobiliojo ryšio įrangos numerį (IMEI) užblokuojami ir kartu su jomis naudojami telefonai. Pasak V. Bučinsko, papildomos priemonės, tokios, kaip privaloma išankstinio mokėjimo kortelių registracija, padėtų teisėsaugai efektyviau kovoti su tokio tipo nusikaltimais. Telefoniniai sukčiai dažniausiai prisistato kaip bankų darbuotojai, ir įspėja apie tariamą pavojų asmens sąskaitoje esantiems pinigams, o norint užtikrinti saugumą siūlo padiktuoti saugos kodus. Taip pat sukčiai prisistato policijos, ligoninių ir kitų tarnybų specialistais ar konkursų organizatoriais. Sulaukus įtartinų skambučių ar SMS žinučių, operatoriai ir policija ragina gyventojus nedelsiant kreiptis bendruoju pagalbos telefonu 112.