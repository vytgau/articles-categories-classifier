Anglies dvideginio gausėjimas atmosferoje – viena iš globalinio atšilimo priežasčių. Kad šių dujų lygis atmosferoje nors kiek sumažėtų, mokslininkai siūlo jį naudoti kaip žaliavą kitiems anglies turintiems junginiams. Pavyzdžiui, neseniai pasiūlytas būdas, kaip iš atmosferos anglies dvideginio gaminti metanolį. Nesyk bandyta sukurti efektyvų anglies dvideginio dujų konvertavimo į angliavandenilių kurą būdą. Paprastai tam naudojami titano (IV) oksido katalizatoriai, tačiau taip susidaro daug šalutinių produktų — vandenilio. Korėjos chemikai pasiūlė naują fotokatalizatorių, iš cinko oksido ir vario (I) oksido, kuriuo galima atmosferoje esantį anglies dvideginį versti metanu. Katalizatorių chemikai gavo dviem stadijomis iš vario ir cinko acetilacetonatų. Taip pavyko gauti sferines cinko okido nanodaleles, padengtas nedideliais kubiniais vario (I) nanokristalais. Paaiškėjo, kad nanodalelės yra anglies dvideginio konvertavimo į metaną fotokatalizatoriai. Reakcija vyksta kambario temperatūroje, apšvietus vandenyje ištirpintą anglies dioksidą regima ir ultravioletine šviesa. Katalizatoriaus aktyvumas – 1080 mikromolių per valandą su vienu gramu katalizatoriaus. Metano koncentracija susidariusiose dujose – daugiau nei 99 procentai. Tokį didelį katalizatoriaus efektyvumą darbo autoriai aiškina cinko ir vario oksidų uždraustųjų zonų santykį, kuris skatina efektyvesnį krūvių perkėlimą tarp komponentų. Be to, mokslininkai palygino pasiūlytojo katalizatoriaus savybes su efektyviausiu anksčiau naudotu anglies dioksido konversijos katalizatoriumi. Paaiškėjo, kad tokios pat masės katalizatoriumi per tą patį laiką galima gauti maždaug 15 kartų mažiau metano, nei naudojant naująjį. Be to, susidariusiame mišinyje maždaug 4 kartus daugiau vandenilio, nei metano. Pasak mokslininkų, jų pasiūlytas katalizatorius gali būti naudojamas ne tik efektyviam anglies dioksido konvertavimui į metaną, bet ir suteikia informaciją apie panašių reakcijų vykimą, naudojant fotokatalizatorius. A. Dubov nplus1.ru