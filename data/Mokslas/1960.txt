Bendrovių „Tesla“ ir „SpaceX“ generalinis direktorius kartu su daugiau kaip 100 robotikos ir dirbtinio intelekto ekspertų pasirašė laišką, raginantį Jungtines Tautas (JT) imtis veiksmų, kad būtų užkirstas kelias autonominių ginklų kūrimui. „Mirtini autonominiai ginklai gali sukelti trečiąją karybos revoliuciją“, - įspėjama 116 technologijų srities lyderių pasirašytame pareiškime. Jį pasirašė yra ir vienas interneto paslaugų bendrovės „Google“ valdomos dirbtinio intelekto įmonės „DeepMind“ įkūrėjų Mustafa Suleymanas. „Kai bus sukurti, šie ginklai sudarys sąlygas ginkluotiems konfliktams vykti iki šiol dar neregėtu mastu, ir žymiai greičiau nei gali suvokti žmogaus protas“, - rašoma laiške. Technologijų pasaulio inovatoriai taip pat atkreipė dėmesį į pavojų, kad technologijos gali patekti į blogas rankas. „Šie ginklai gali būti naudojami sėti terorą, despotai ir teroristai juos gali panaudoti prieš nekaltus gyventojus. Be to, jie gali būti perprogramuoti taip, kad veiktų nepageidaujamu būdu“, - teigia specialistai. „Veiksmų reikia imtis nedelsiant. Atidarius Pandoros skrynią, ją uždaryti bus labai sunku“, - įspėjama laiške. Pirmadienį buvo numatytas autonominių ginklų sritį kuruojančios JT darbo grupės susirinkimas, tačiau jis buvo atidėtas iki lapkričio mėnesio. Galimybę uždrausti vadinamųjų robotų-žudikų technologijų vystymą anksčiau jau yra aptarę keli JT komitetai. 2015 metais laišką, įspėjantį apie autonominių ginklų keliamą grėsmę, pasirašė per tūkstantį technologijų ekspertų, mokslininkų ir tyrėjų. Tarp jų buvo ir E. Muskas bei žymus britų astrofizikas Stephenas Hawkingas.