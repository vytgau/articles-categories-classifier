Be to, verslo klientai yra gavę pasiūlymų, kurių esmė: kaip ir iki šiol galioję pigesni pokalbiai ir duomenys Lietuvoje, bet mainais už tai sutinkama brangiau mokėti naudojantis ryšiu užsienyje nei naujosios Europoje nustatytos „lubos“. Operatoriai naują kainodarą siūlo ne tik privatiems, bet ir verslo klientams. Matyti, kad kai kuriais atvejais klientams siūloma įsigyti paslaugų paketus ryšiui užsienyje, kurie jiems kainuoja praktiškai tiek pat, kiek ir paslaugos dabar. Naujojo reguliavimo visoje Europos Sąjungoje esmė yra ta, kad žmonės už ryšį turėtų mokėti tiek pat, kiek namie, bet ne daugiau, nei nustatytos kainų „lubos“. Pavyzdžiui, Europos Parlamento sprendime numatyta, kad 1 GB duomenų iš pradžių galės būti įkainota iki 7,7 eurų papildomai pridedant PVM, kai dabar už išnaudotą tokį pat kiekį duomenų užsienyje galima pakloti beveik 62 eurus. Lietuvos atveju situacija yra kiek unikali, nes duomenys Lietuvoje kainuoja pigiau nei nustatytos kainų „lubos“. Operatoriai ne kartą skelbė, kad būtent dėl to patirs nuostolių: pavyzdžiui, jei jų klientas užsienyje už duomenis mokėtų tiek pat, kiek Lietuvoje, Lietuvos operatoriui tektų primokėti užsienyje ryšio tinklą administruojančiai bendrovei. To priežastis, operatorių teigimu: iš kliento Lietuvoje už paslaugą gaunama mažiau pinigų, nei už analogišką paslaugą svetur. Todėl Lietuvos atveju Ryšių reguliavimo tarnyba metus operatoriams „Tele2“, „Bitė“ ir „Telia“ leido taikyti priemokas, tačiau su jomis ryšio paslaugos vis tiek nekainuos daugiau nei nustatytosios „lubos“, nes ryšio paslaugos Lietuvoje – vienos pigiausių. Svarbu ir tai, kad šiemet Ryšių reguliavimo tarnybos (RRT) leista taikyti priemoka galios metus: kitais metais vėl būtų sprendžiama, ar leisti ją taikyti. RRT suteikta teisė galioja 1 metus nuo birželio 15 d. Keičia planus: naikina pigiuosius Artėjant naujųjų taisyklių įsigaliojimo dienai operatoriai ėmėsi kitos taktikos: jei esami planai siūlo ryšio paslaugas bene pigiausiai Europoje ir tai įmonėms tampa nuostolinga, nes už tiek pat reikėtų užtikrinti paslaugas ir užsienyje, nuostolingų planų atsisakoma. Kiek anksčiau apie „spalvotus“ planus paskelbė „Bitė“, o birželio pradžioje – ir „Tele2“. Bendrovė „Telia“ kol kas yra paskelbusi tiek, kad galioja anksčiau siūlyti bendrovės planai ir kokios bus taikomos priemokos už ryšį užsienyje. Kaip ryšio bendrovės prisitaiko prie naujųjų apmokestinimo taisyklių galima matyti tiek privatiems, tiek verslo klientams teikiamuose pasiūlymuose. Jų esmė tokia: jei norima naudotis pigiaisiais planais Lietuvoje, tuomet reikia sutikti už ryšį užsienyje mokėti didesniais nei nustatytos „lubos“ tarifais. Ką siūlo operatoriai „Tele2“ savo klientams pristatė naujus planus ir paskelbė, kad atsisako dalies ypatingai nuostolingų planų. Ankstesnius planus turintys klientai jais gali naudotis kartu už paslaugas užsienyje mokėdami pagal naujai nustatytas ryšio apmokestinimo taisykles. Bet svarbu ir tai, kad dalies senųjų planų įmonė pamažu atsisako: arba tuomet, kai baigsis parduotų planų terminas, jei jie buvo terminuoti, o neterminuotų planų atveju – įspėjant prieš 30 d. „Jeigu planas yra neterminuotas ir mes jį, pavyzdžiui, naikintume, mes apie tai įspėjame klientą prieš 30 d. ir plano atsisakome. Neterminuotas planas reiškia, kad nėra jokio terminuoto įsipareigojimo šį planą teikti ar juo naudotis nei iš vienos pusės“, - kalbėjo „Tele2“ atstovas Andrius Baranauskas. Pasak jo, kalbant apie privačius klientus, bendrovė visų neterminuotų planų neatsisako, bet ta dalis, kuri bus nepelninga, bus naikinama. Verslo klientų segmente nepelningų neterminuotų planų, pasak A. Baranausko, nėra. Tačiau kai kurios įmonės galėjo gauti pasiūlymų Lietuvoje skambinti, siųsti SMS ir naudotis duomenimis pigiau, bet kartu sutikti su papildomu apmokestinimu užsienyje. Pavyzdžiui, vienas iš „Tele2“ pateiktų pasiūlymų: neriboti pokalbiai ir SMS, 1 GB duomenų Lietuvoje – 2,45 euro be PVM, tačiau kartu siūlomi mobilieji duomenys po 0,05 euro be PVM už MB, tai reiškia, kad 1 GB duomenų užsienyje galėtų kainuoti ir 61,9 euro su PVM, kaip ir dabar, neįsigaliojus naujajam reguliavimui. A. Baranauskas DELFI komentavo, kad toks pasiūlymas verslo klientams galėjo būti siunčiamas iki birželio 1 d., bet dabar jis nėra galiojantis. Dabar bendrovės tinklalapyje siūlomas pigiausias planas verslui už 6,9 euro be PVM, kuris siūlo 100 MB duomenų, neribotus pokalbius ir SMS. „Telia“ verslo klientams taip pat buvo teikiama pasiūlymų, kuriuose ryšio paslaugos užsienyje yra apmokestinamos kiek kitaip, jei klientas pasirenka vieną iš pasiūlytų planų. Tačiau bendrovė sako, kad šių planų verslo klientai visada gali atsisakyti ir grįžti prie standartinių pasiūlymų. Pavyzdžiui, su specialiu planu „Išmaniam verslui XL“ siūlyti neriboti pokalbiai, 3 GB duomenų Lietuvoje už 5,5 eurus ir papildomos paslaugos bei nuolaidos, o siūlyta kainodara už ryšį užsienyje buvo kiek didesnė. Pavyzdžiui, 1 MB užsienyje siūlytas už 0,01 euro be PVM, tad 1 GB galėtų kainuoti 12,4 euro su PVM. Šis planas dar gali būti galiojantis, bet jau nebeparduodamas kaip naujas, tokio plano įmonės tinklalapyje nėra. Panašus planas yra siūlomas už 13 eurų, su kuriuo suteikiama Lietuvoje 3 GB duomenų ir neriboti pokalbiai, o užsienyje - po 15 MB per dieną duomenų. „Turime verslo klientų grupę, su kuria esame pasirašę pagal jų poreikius pritaikytas specialias sutartis, kurios apima tiek vietinius, tiek tarptautinius skambučius, šios sutartys yra riboto laikotarpio ir mūsų klientai visada gali pasikeisti jas į standartines sąlygas suteikiančias sutartis”, - komentavo bendrovės atstovas Audrius Stasiulaitis. Pasak jo, esamai verslo bazei už standartines ryšio paslaugas ES šalyse bendrovė taikys RRT suteiktą priemoką ir apie tai savo verslo klientus informavo pirmadienį, o anksčiau suteiktos sąlygos dėl to jiems nesikeičia. „Tai yra ta paties dydžio priemoka, kaip ir privatiems klientams, tik ją verslui skelbiame be PVM. Tuo pačiu svarstome galimybes ateityje klientams pasiūlyti planus, kurie suteiktų galimybę ES šalyse skambinti, rašyti SMS ir naršyti internete tomis pačiomis sąlygomis kaip namuose“, - kalbėjo jis. DELFI skelbė, kad „Bitė“ privatiems klientams, norintiems naudotis ryšiu pasiūlė 3 pasirinkimus. Pirma, išsirinkti jiems tinkamą vieną „spalvotųjų“ planų. Antra, pasirinkti specialius kelionėms pritaikytus paslaugų paketus „Europa“, kurie fiksuotam laiko tarpui suteikia tam tikrą kiekį mobiliojo interneto duomenų, pokalbių minučių ir SMS žinučių. Trečia, pasirinkti vienetinę tarptinklinio ryšio paslaugu kainodarą, kai mokama už kiekvieną minutę, SMS ir megabaitą. Analogiškas pasiūlymas pateiktas ir verslo klientams. Pasirinkti naujuosius planus verslui, arba paslaugų paketus „Europa“, arba vienetinę tarptinklinio ryšio paslaugu kainodarą. Kitaip išvykus į užsienį jie ryšio paslaugomis su savo numeriu naudotis negalės ir už paslaugas pagal naujai įsigaliosiančias taisykles mokėti negalės. Europos Parlamento sprendime numatyta, kad 1 GB duomenų nuo šių metų birželio vidurio galės būti įkainota iki 7,7 Eur, o nuo 2022 m. sausio 1 d. – ne daugiau kaip 2,5 eurų. Taip pat nuo birželio vidurio didmeninės kainos negalės viršyti 3,2 cento už minutę pokalbio ir 1 cento už SMS žinutę, jei klientai ir operatoriai nesusitaria kitaip. Jei sulaukėte operatoriaus pasiūlymo, kuris jums sukėlė abejonių, kviečiame jį atsiųsti paštu pilieciai@delfi.lt su prierašu „ryšys“.