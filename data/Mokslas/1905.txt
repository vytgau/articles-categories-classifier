„Kartu su Vokietijos partneriais kitame finansų ministrų susitikime, kuris įvyks Taline rugsėjo viduryje, pristatysime naują planą dėl technologijų milžinų, įskaitant „Google“, „Apple“, „Facebook“ ir „Amazon“, apmokestinimo", - sekmadienį pareiškė Prancūzijos finansų ministras Bruno Le Maire'as. „Kaip atskaitos tašką siūlome naudoti šių didelių įmonių įplaukas ir pagal jas nustatyti mokesčių lygį, kad šios įmonės kiekvienoje šalyje, kurioje uždirba pinigų, iždui mokėtų tiek, kiek turėtų mokėti“, – pareiškė jis. Ministras pripažino, kad panašūs pasiūlymai, kurie anksčiau buvo pateikti ES lygmeniu, taip pat dėl Ekonominio bendradarbiavimo ir plėtros organizacijos (EBPO) grupės, buvo nesėkmingi. „Dabar šios derybos yra įstrigusios“, – pareiškė B. Le Maire'as. Interneto įmonės Europoje sulaukia daug kritikos, nes naudoja sudėtingas schemas, kad pelną deklaruotų mažiausius pelno mokesčio tarifus taikančiose šalyse, nors tą pelną uždirba kitose ES šalyse.