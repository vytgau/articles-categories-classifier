Netradicinio formato olimpiadoje, kuriai klausimynas buvo sudaromas su saikinga komikų grupės „Humoro klubo“ humoro doze, moksleiviams teko gerai pasukti galvą. 194 moksleiviai iš 1905 surinko daugiau nei 80 balų iš 100 galimų. Išanalizavus rezultatus, paaiškėjo, kad moksleiviai daugiausia teisingų atsakymų pateikė į klausimus, susijusius su išteklių taupymu. Moksleiviai, dalyvaudami olimpiadoje, atstovavo savo mokyklą ir buvo vertinami pagal bendrą visos mokyklos vidurkį. Geriausius rezultatus pademonstravo Pakruojo rajono Šukionių Jono Noreikos pagrindinė mokykla ir iš 100 galimų balų surinko 90. Neatsiliko ir Eišiškių gimnazija, surinkusi 87 balus. Tuo tarpu trečiąja vieta dalijasi uostamiestyje esanti Klaipėdos Simono Dacho progimnazija bei Kuršėnų Pavenčių mokykla – daugiafunkcinis centras. Šios mokyklos surinko po 84 balus. EPA direktorius Linas Ivanauskas džiaugiasi, jog olimpiada sulaukė itin dėl didelio susidomėjimo. „Aplinkosauga – platus terminas, apimantis globalines problemas, išteklių taupymą, žiedinę ekonomiką, ir, žinoma, rūšiavimą, įskaitant ir elektronikos atliekų. Edukuoti visuomenę, kaip saugiai ir atsakingai atsikratyti elektronikos atliekomis – vienas iš mūsų organizacijos tikslų, tai mūsų socialinė atsakomybė. Olimpiados pagrindinis tikslas – sudominti moksleivius aplinkosaugos tema ir taip skatinti bei ugdyti jų atsakingą elgesį šioje srityje. Siekėme, kad olimpiada jaunimui būtų patraukli ir įtrauki. Rezultatai rodo, kad pavyko: moksleiviai aktyviai dalyvavo ir jai noriai ruošėsi“, – pasakoja L. Ivanauskas. Klausimus olimpiadai rengė komikų grupė „Humoro klubas“ kartu su Lietuvos geografijos mokytojų asociacijos (LGMA) pagalba, todėl moksleiviai ne tik įgijo praktiškai pritaikomų žinių, bet turėjo ir galimybę smagiai praleisti laiką. „Paprastai viktorinas sudarinėju vyresnei auditorijai, tad paruošti klausimus septintokams ir aštuntokams buvo tikrai didelis iššūkis. Labai norėjosi, kad moksleiviai susidomėtų aplinkosaugos tema, o, svarbiausia, suprastų, kad kasdieniais savo įpočiais gali prisidėti prie Žemės resursų tausojimo“, – pasakoja komikų grupės „Humoro klubo“ senbuvis ir viktorinų knygų autorius Paulius Ambrazevičius. P. Ambrazevičius klausimus rengė kartu su „Humoro klubo“ nariu Mantu Bartuševičiumi. Išanalizavus olimpiados rezultatus, paaiškėjo, kad moksleiviams buvo sunkiausia įvertinti, kuri pasaulio valstybė 2050 metais, prognozuojama, bus trečia didžiausia pagal gyventojų skaičių. 50 proc. atsakiusiųjų buvo įsitikinę, kad tai Jungtinės Amerikos Valstijos, o teisingą atsakymą – Nigeriją – pasirinko tik apie 19 proc. dalyvavusiųjų. Tiesa, moksleiviai nesunkiai susidorojo su klausimais, kuriuose patys klausimų sudarinėtojai – „Humoro klubo“ atstovai vaizdavo išteklių eikvojimą kasdienėse situacijose, o moksleiviai turėjo nurodyti, kodėl nurodytoje situacijoje elgiamasi netinkamai. Pavyzdžiui, vieno klausimo nuotraukoje matyti, kad Mantas Bartuševičius pyksta ant Pauliaus Ambrazevičiaus, kuris vonios kambaryje valosi dantis, neužsukęs vandens čiaupo. Tarp atsakymų buvo galima rinktis 1) Paulius neatiduoda skolos; 2) Paulius neišplovė indų; 3) Paulius kreivai pažiūrėjo į Manto merginą; 4) Paulius valosi dantis, atsukęs čiaupą. Net 97 proc. nesuklydo, pasirinkę paskutinį atsakymą.