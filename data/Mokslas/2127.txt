Vasarį pristatytas „Xiaomi Mi5c“ modelis ir šis telefonas tapo pirmuoju „Xiaomi“ įrenginiu su jų pačių kurtu procesoriumi. Tačiau esminis klausimas - ar verta rinktis „Mi 5c“ modelį vietoje „Mi 5“? „Mi 5c“ modelyje yra „Surge S1“ procesorius, kuris pagal savo specifikacijas yra lyginamas su vidutinės klasės „Qualcomm Snapdragon 625“ lustu. Pirmtakas „Mi 5“ veikia su „Snapdragon 820“ procesoriumi, kuris buvo panaudotas beveik visuose praėjusių metų flagmanuose. Taigi, kalbant apie telefonų galią – favoritu lieka „Xiaomi Mi 5“. Vertėtų atkreipti dėmesį ir į atminties konfigūracijas. „Xiaomi Mi 5c“ pasižymi 3 GB operatyviosios (RAM) bei 64 GB vidinės (ROM) atminties. Tuo tarpu šio modelio pirmtakas turi kelias versijas, tačiau populiariausia pasižymi taip pat 3 GB operatyviosios bei 64 GB vidinės atminties. Žvelgiant iš atminties perspektyvos – turime lygybę, tačiau pridėkime tai, kad „Mi 5“ turi gerokai daugiau galios ir nugalėtojas šioje kategorijoje kaip ir aiškus. Ekranas, dizainas, kameros Dažnai renkantis išmanųjį telefoną esminis kriterijus tampa ne jo turimos galios kiekis, tačiau ekrano raiška ar dydis, kamerų kokybė ar netgi dizainas. Pasižvalgykime, kuo skiriasi „Mi 5c“ ir „Mi 5“ modeliai žvelgiant iš šių savybių perspektyvos. Iš pirmo žvilgsnio gali pasirodyti, kad skirtumų yra nedaug, tačiau jų tikrai yra. Kurdami „Mi 5“ modelio atnaujinimą „Xiaomi“ nusprendė panaudoti naujajam įrenginiui metalinį korpusą. Tai turbūt esminis dizaino skirtumas tarp šių dviejų modelių, kuris daugiau privalumų suteikia „Mi 5c“ įrenginiui su metaliniu korpusu. Žvelgiant tiesiog į šių abiejų modelių nuotraukas galima pastebėti telefonų skirtumus. Tiesa, abu modeliai pasižymi 5,2 colių įstrižainės ekranais su, kaip įprasta „Xiaomi“, Full HD raiška. Ir nors ekrano ar dizaino skirtumai nėra kardinalūs, tačiau kalbant apie kameras – skirtumai akivaizdūs. „Xiaomi Mi 5“ pasižymi 16MPx raiškos vaizdo jutikliu su f/2.0 diafragma ir yra laikomas bene geriausiai fotografuojančiu „Xiaomi“ kompanijos telefonu. O „Mi 5c“ modelis turi 13MPx raiškos vaizdo jutiklį su f/2.2 diafragma. Jau iš specifikacijų galima nuspėti ir tai, kad „Mi 5“ suteiks gerokai geresnius įspūdžius fotografuojant tamsoje, o ir dienos metu užfiksuotos akimirkos bus geresnės. Visgi, „Mi 5c“ modelis turi 8MPx raiškos vaizdo jutiklį priekinėje telefono dalyje, o jo pirmtakas pasižymi tik 4MPx raiškos jutikliu. Atrodo, kad „Xiaomi Mi 5c“ išmanusis turi didelį pranašumą šiuo klausimu, tačiau realybėje situacija yra kiek kitokia ir rezultatai fotografuojant tiek vienu, tiek kitu telefonu yra labai panašūs. Kaip ir akivaizdu, kad „Xiaomi Mi 5“ yra galingesnis ir geriau fotografuojantis išmanusis telefonas nei jo atnaujinta versija. Tačiau ar tikrai verta jį pirkti? Atsakymas priklausytų nuo kainos skirtumo, bet jis nedidelis. „Xiaomi Mi 5c“ yra pigiausias visos 5-os serijos išmanusis ir kainuos maždaug 190 eurų, o „Mi 5“ gali kainuoti kiek daugiau nei 210 eurų. Galima būtų įsigyti „Xiaomi Mi 5c“ ir norint išbandyti tos pačios kompanijos kurto procesoriaus našumą, tačiau vertėtų žinoti ir tai, kad šis įrenginys neturi oficialios tarptautinės programinės įrangos versijos, todėl naudojantis juo Lietuvoje gali kilti problemų su „Google“ aplikacijomis.