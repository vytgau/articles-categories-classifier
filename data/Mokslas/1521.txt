Vilniaus universiteto Teorinės fizikos ir astronomijos instituto direktoriaus pavaduotojas, astronomas dr. Algirdas Kazlauskas DELFI skaitytojus nuramino, kad dėl šio dangaus reiškinio nerimauti tikrai nereikėtų. „Tokią spalvą lemia kelių veiksnių – atmosferos, debesų ir dulkių – derinys. Tam tikra dulkių sudėtis ir keičia spalvą. Dažniausiai – į sodrią raudoną. Kuo daugiau dulkių, tuo spalva sodresnė. Juk patys pažiūrėkite – kai saulė leidžiasi, ji beveik visada būna raudona. Saulės spinduliai praeina storesnį atmosferos sluoksnį ir savo kelyje sutinka daugiau dulkių“, – sakė jis. Astronomo teigimu, tai, kad saulės raudonį stebime iš ryto, nereiškia, kad šiuo metu oras yra labai užterštas dulkėmis. Spalva priklauso tiek nuo metų, paros laiko. „Čia visiškai įprastas atmosferos reiškinys, nieko nenormalaus“, – reziumavo jis.