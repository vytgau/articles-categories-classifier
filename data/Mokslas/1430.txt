Tokius rezultatus parodė „Kantar TNS“ atliktas ir „Google“ užsakytas tyrimas apie 16 m. ir vyresnių Lietuvos vartotojų elgesį internete, rašoma pranešime spaudai. „Atliktas tyrimas rodo, kad atsirado naujos rūšies vartotojas, vadinamasis onlineris. Tyrime analizuojami vartotojo elgsenos pokyčiai naudojant įrenginius bei žiūrint vaizdo įrašus, taip pat ateities tendencijos, susijusios su vartotojų technologijomis. Mobiliųjų įrenginių populiarėjimas daro įtaką žmonių tarpusavio bendravimui ir jų sąveikai su skaitmeniniu pasauliu. Jeigu norime eiti koja kojon su modernėjančiu pasauliu, prekės ženklams dabar yra tinkamas metas išsiaiškinti, kaip šios naujos galimybės gali būti naudingos jų vartotojams ir verslo tikslams“, – sako Vytautas Kubilius, „Google“ vadovas Baltijos šalims. Tyrimas parodė, kad 77 proc. lietuvių nuolat internetu naudojasi asmeniniais tikslais. Palyginimui, pasauliniu mastu šis rodiklis siekia 82 proc. Lietuvoje internetu daugiausia naudojasi 25–34 m. ir 45–54 m. vartotojai (šių grupių atstovai sudaro po penktadalį visų interneto vartotojų). Visgi, nors dažnai daroma prielaida, kad internetu daugiausia naudojasi jaunimas, interneto naudojimo pasiskirstymas pagal amžiaus grupes yra gana vienodas, kadangi internetas sukuria tinkamą aplinką įvairaus amžiaus grupėms bendrauti. Šiandien vienam lietuviui vidutiniškai tenka 2,6 įrenginiai, kuriais galima prisijungti prie interneto (palyginimui, pasaulyje vienam žmogui tenka 2,9 prietaisai). Tuo tarpu vidutinis 16–34 metų vartotojas Lietuvoje turi beveik 4 įrenginius, turinčius prieigą prie tinklo. Internetu lietuviai dažnai naudojasi kur nors vykdami: apie 60 proc. visų žmonių turi išmaniuosius telefonus ir apie 60 proc. visų interneto vartotojų internete lankosi naudodamiesi savo išmaniaisiais telefonais (pernai šie rodikliai atitinkamai siekė 52 proc. ir 53 proc.). Pagrindine varomąja jėga šiuo atveju laikomi 16–34 m. amžiaus žmonės, iš kurių apie 90 proc. internetu naudojasi savo išmaniaisiais telefonais, visgi šis rodiklis iš esmės kasmet kyla visose amžiaus grupėse. Vis daugiau lietuvių internetu naudojasi žiūrėdami televizorių: apie 60 proc. 16–34 m. interneto vartotojų internetu naudojasi paraleliai žiūrėdami televizorių, kai tarp 35–54 m. žmonių ši proporcija siekia 40 proc. Lietuvių elgesys internete sutampa su pasaulinėmis tendencijomis. Lietuviai internete pirmiausia ieško informacijos (90 proc.), internetą laiko pramoga ir naudoja laisvalaikiui (daugiau nei 85 proc.), turėdami galimybę svarbų darbą atlikti elektroniniu būdu, pirmenybę teikia pastarajam (65 proc.), padeda kitiems parodydami, kaip kažką daryti internete (35 proc.), naudoja norėdami patalpinti internetinį turinį (daugiau nei 20 proc.). Mažiausiai kartą per mėnesį internete lietuviai ieško informacijos apie prekes ir paslaugas (75 proc.), naudoja žemėlapius, siekdami nusistatyti savo buvimo vietą arba maršrutą (70 proc.), įsigyja prekes internetu (50 proc.). Populiariausios internetinės veiklos yra šios: naudojimasis paieškos sistemomis (daugiau nei 90 proc.), socialiniais tinklais (apie 80 proc.), internetinių vaizdo įrašų žiūrėjimas (daugiau nei 85 proc.). „Kantar TNS“ atlikto „Connected Consumer“ tyrimo metu buvo apklausiami respondentai iš daugiau nei 63 pasaulio šalių. Lietuvoje apklausa buvo atlikta 2017 m. Balandžio 1 d.–birželio 30 d. Su respondentais buvo kalbamasi asmeniškai, iš viso apklausti 1000 respondentų, kurie yra vyresni nei 16 m. amžiaus.