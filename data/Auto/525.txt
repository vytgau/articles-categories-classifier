Čia vėl bus galima išvysti pačius greičiausius Europos bagių ir kėbulinių autokroso automobilių vairuotojus bei įspūdingą, šimtus arklio galių išvystančią jų techniką. Praėjusiais metais Vilkyčiuose vykusios varžybos pasižymėjo itin atkakliomis kovomis iki pat finalinių važiavimų. Čia dalyviai varžėsi keturiose klasėse – „Touring Autocross“, „Junior Buggy“, „Buggy 1600“ ir „Super Buggy“. Nepavejami čekai Pernai „Touring Autocross“ klasėje Vilkyčiuose nesustabdomas buvo čekas Alesas Fucikas, vairavęs galingą, ugnimi besispjaudantį „Škoda Fabia“. Beje, „Škoda Fabia“ automobilius tuomet vairavo ir antrosios bei trečiosios vietos prizininkai Martinas Samohylas ir Adriaanas Boele. Tiesa, pastarojo „Škoda“ yra paruošta kiek kitaip nei oponentų. Po praeityje patirtos skaudžios avarijos A. Boele nebevaldo kojų, tad lenktynių trasoje visą darbą jam reikia atlikti tik rankomis. Sportininkas vairuoja, keičia pavaras, stabdo ir greitėja naudodamas jo poreikiams pritaikytus mechanizmus. Praėjusio sezono, kurį sudarė devyni etapai, lyderiu ir nugalėtoju tapo Vilkyčiuose tuomet taip pat triumfavęs A. Fucikas. Jis per visą sezoną pergalės šampanu laistėsi net penkis kartus ir nugalėtojo taurę užsitikrino likus vienam etapui iki sezono finišo. Antrąją vietą praėjusių metų įskaitoje laimėjo M. Samohylas. Jis per sezoną laimėjo du kartus, tačiau taškus išbarstė jau pačiame pirmame etape Vokietijoje, nes buvo diskvalifikuotas.  Trečiąją metinės įskaitos vietą pelnė Otakaras Vyborny. Jis nelaimėjo nė vieno etapo, nelenktyniavo ir Lietuvoje, tačiau sukaupto taškų bagažo jam pakako išsaugoti trečiai vietai. Verta pažymėti, kad visi trys prizininkai – Čekijos atstovai. Metinėje Europos autokroso čempionato lentelėje savo pavardes įrašė ir trys lietuviai. Visi jie lenktyniavo Vilkyčiuose. Tuomet geriausiai sekėsi Algimantui Glikui. Kiek žemiau liko Arvydas Galinis ir Mindaugas Sidabras. Etapas Bauskėje – papildoma motyvacija latviui „Junior Buggy“ įskaitoje Vilkyčiuose pernai etapo nugalėtoju tituluotas rusas Matvejus Furažkinas. Antrą rezultatą pademonstravo latvis Justas Grencis. Trečiosios vietos taure buvo apdovanotas čekas Dominikas Prokopas. Tačiau metinė įskaita susidėliojo kiek kitaip. Pergalę sezone iškovojo J. Grencis, M. Furažkiną nustūmęs į antrąją vietą. Rusui pirmosios pozicijos praradimą lėmė vienintelis nesėkmingai susiklostęs etapas Vengrijoje. Vos 10 iškovotų taškų šiame etape „nunešė“ visą jo sėkmingą sezono pradžios įdirbį. Trečioji metinė pozicija pernai priklausė dar vienam Rusijos atstovui Timofejui Ovčarovui. Jis nuo antrosios vietos atsiliko 12 taškų. Šioje klasėje lietuviai nestartavo nė sykio. Taigi, vėl galima tikėtis atkaklios kovos tarp latvio ir rusų. Beje, latviui J. Grenciui papildomos motyvacijos pridės ir namų sienos, kuomet sportininkai varžysis Bauskės trasoje. Tautvydas Urba „įjungė“ Lietuvos himną „Buggy 1600“ yra ta klasė, kurioje ant podiumo buvo galima išvysti ir lietuvį. Priešpaskutiniame etape Italijoje Lietuvos himną ant podiumo „įjungė“ Tautvydas Urba. Vilkyčiuose pernai T. Urba taip pat sužibėjo. Likęs tik per plauką nuo prizininkų pakylos jis užfiksavo ketvirtą rezultatą, tačiau Vilkyčiuose gausios žiūrovų minios buvo sutiktas kaip nugalėtojas. Kiek prasčiau sekėsi kitiems dalyvavusiems lietuviams – Sauliui Žundai ir Tomui Zavarskiui. Pernai Vilkyčiuose šioje klasėje triumfavo čekas Milanas Vanekas, antrą vietą iškovojo lyderio tautietis Vitas Nosalekas, o vokietis Stevenas Laubachas finišavo trečias. Metinėje įskaitoje nugalėtojo taurę iškovojo tris pergales surinkęs čekas Petras Nikodemas, antrąją vietą laimėjo S. Laubachas, o trečiąją – V. Nosalekas. Tauragiškis T. Urba pernai buvo klasifikuojamas net 7-oje vietoje tarp 56 sezone startavusių dalyvių. Galingiausias bagis išvysto 650 arklio galių Pačių galingiausių, net po 500 ir daugiau arklio galių turinčių bagių „Super Buggy“ įskaitoje Vilkyčiuose pernai triumfavo vokietis Berndas Stubbe. Nuo jo šešiais taškais tuomet atsiliko prancūzas Florent'as Tafani. Olandas Mike`as Bertelenas iškovojo trečiosios vietos taurę. Metinėje įskaitoje laurus nuskynė tas pats B. Stubbe. Jis per sezoną pergalę šventė net keturis kartus. Antroje vietoje sezoną baigė tik antroje metų dalyje savo greitį pradėjęs demonstruoti latvis Ervinas Grencis, o trečioje metinėje pozicijoje atsidūrė prancūzas Johnny Feuillade'as. Tik tryliktoje vietoje sezoną baigė olandas Wiely Albersas. Būtent jis lietuviams Vilkyčiuose įsiminė labiausiai, kuomet vairuodamas net 650 arklio galių turintį bagį patyrė įspūdingą avariją. Dalyviams palankesnis kalendorius: po Latvijos – į Lietuvą Šių metų Europos autokroso čempionatas bus dar įdomesnis. Jame numatyta vienu etapu daugiau nei pernai. Į kalendorių grįžta etapas Bauskės trasoje, o birželio 8-10 dienomis patys greičiausi Europos autokroso meistrai pečius vėl surems Vilkyčių autokroso trasoje. Praėjusių metų etapas Lietuvoje abejingų nepaliko – tūkstantinės žiūrovų minios čia išvydo nuožmias lenktynes, ugnimi besispjaudančią techniką, sunkiai suvokiamus ir su fizikos dėsniais prasilenkiančius epizodus bei įspūdingus susidūrimus. Šiemet įspūdžių taip pat turėtų būti užtektinai, mat palanki etapų seka ir geografija į Lietuvą vėl atves Europos autokroso elitą. Vėl grįžta Nacionalinė klasė Europos autokroso čempionato etapo Vilkyčiuose organizatorius ir klubo vadovas Kazimieras Gudžiūnas patvirtino, kad birželio 8-10 dienomis lenktyniauti galės ir daugiau lietuvių. Po metų pertraukos kartu su Europos čempionato etapu vėl leista rengti Nacionalinės klasės važiavimus. „Norime pasidžiaugti, kad prie starto Vilkyčiuose pamatysime kur kas daugiau lietuvių nei pernai. Šiemet vėl bus įkurta Nacionalinė klasė. Joje galės startuoti iki 20 lietuvių, automobiliais iki 1,6 litro ir iki 2 litrų. Bus ir prizinis fondas. Taigi, žiūrovai turės dar daugiau favoritų ir galės palaikyti savus sportininkus“, – kalbėjo K. Gudžiūnas.