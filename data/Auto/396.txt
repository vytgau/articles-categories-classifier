Tiesa, tiek vienu, tiek ir kitu atveju rinkimuose dalyvavo paprasti balso teisę turintys asmenys, o praėjusių metų balandžio mėn. pažeidžiamiausia automobilių gamintoja pasaulyje išrinkta „Tesla“ šį titulą pelnė praktiškųjų investuotojų ir analitikų valia, rašo „Autocar“. 2016 m. visame pasaulyje „Tesla“ pagamintų automobilių parduota 76 tūkst. (palyginimui – „General Motors“ pardavė 9,96 mln. transporto priemonių). Vis tik tokie palyginti kuklūs rezultatai neatbaidė finansų rinkų nuo praėjusį pavasarį pateikto 51,54 mlrd. JAV dolerių (41,49 mlrd. eurų) „Tesla“ įvertinimo. Maža to, ši suma daugiau nei 1 mlrd. JAV dolerių (0,81 mlrd. eurų) viršija antrąją vietą vertingiausiųjų sąraše užėmusios „General Motors“ rinkos vertę. Nors tenka pripažinti, kad analitikų nuomonė nuo to laiko šiek tiek pasikeitė, tai neturėjo reikšmingos įtakos akcijų vertei. Didžiausia „Tesla“ problema – sunkumai siekiant užtikrinti tinkamas naujojo „Model 3“ elektromobilio gamybines apimtis. Iš dalies dėl šios priežasties netenkama didelių pinigų sumų: 2017 m. trečiąjį ketvirtį „Tesla“ išleido 457 mln. svarų (510,79 mln. eurų), t. y. po 38 mln. svarų (42,47 mln. eurų) kas savaitę. „Tesla“ pinigų deginimas vyksta tokiais tempais, kad, remiantis 2017 m. atliktais „Bloomberg Intelligence“ analitikų paskaičiavimais, iki 2018 m. rugpjūčio mėn., jei nebus jokių pokyčių, pinigų paprasčiausiai gali nebelikti iš viso. Iš tiesų šių metų pradžioje kreipdamasis į investuotojus „Barclays“ analitikas teigė manantis, kad „Tesla“ 2018 m. išleis 3 mlrd. svarų (3,35 mlrd. eurų) tam, kad „Model 3“ gamybos linijos pradėtų veikti pilnu pajėgumu. Dar jis buvo linkęs prognozuoti, kad ši elektromobilių gamintoja iki 2018 m. rudens privalės surinkti apie 1,9 mlrd. svarų (2,12 mlrd. eurų) naujų investicijų. Pirmą kartą iš tikrųjų atrodo, kad „Tesla“ gali suklupti ir netgi po truputį sunykti, jei vis tik iki liepos mėn. nepavyks įgyvendinti 20 tūkst. „Model 3“ elektromobilių mėnesinių gamybos apimčių. Tokiu atveju galiausiai akcijų vertė ims smukti, o tai reikštų, kad tolimesnis milijardų rinkimas, būtinas antrajai 2018 m. pusei, gali tapti ne pačia lengviausia užduotimi. „Tesla“ progresas judant nuo investuotojų malonės ir išpūstų futuristų akių rimtos automobilių gamintojos įvaizdžio link iš esmės priklauso nuo su „Model 3“ susijusių rezultatų. Vis dėlto net ir sausio mėn. „Tesla“ jau antrą kartą išreikštas pripažinimas dėl gamybos tikslų neįgyvendinimo, atrodo, mažai tepaveikė finansinę situaciją: akcijų vertė smuko vos 3,6 proc., o vėliau ir vėl pakilo. „Model 3“ projekto įgyvendinimo progresas pastaruosius mėnesius stebimas itin atidžiai. Pasigirdo kalbų dėl galimai kilusių rimtų nesklandumų, susijusių su naujojo modelio plieninio monokorko gamyba. „Model S“ ir „Model X“ pagaminti iš aliuminio, taigi perėjimas prie plieno kuriant didžiąją „Model 3” konstrukcijos dalį (iš aliuminio ketinama gaminti tik konstrukcijas, esančias už galinių sėdynių, ir galinio rato elementus) skatina „Tesla“ specialistus skirti nemažai dėmesio ir laiko naujiems dalykams įsisavinti. Dar vienas vėlavimų elementas – „Tesla“ baterijų gamykla „Gigafactory“ Nevadoje. Šaltinių teigimu, klaidos gaminant baterijas gali baigtis itin stipriai sumažėsiančia jų talpa. Oficialiai „Tesla“ teigia ketinanti modifikuoti dvi iš keturių baterijų gamybos proceso zonų, o tai savo ruožtu neabejotinai prisidės prie papildomų „Model 3“ paleidimo į rinką trikdžių atsiradimo. Svarbu pastebėti, kad „Tesla“ 2017 m. pardavė 101 tūkst. „Model S“ ir „Model X“ elektromobilių, o tai trečdaliu daugiau, nei jų buvo parduota 2016 m. Tokie rezultatai pasaulinėje prabangių automobilių rinkoje neabejotinai yra geri. Pavyzdžiui, „Mercedes S-Class“ per 12 mėnesių pavyko parduoti apie 84 tūkst. transporto priemonių. Vis tik „Evercore ISI“ analitikai linkę priminti investuotojams, kad „Model 3” elektromobilis yra svarbiausia investicijų istorijos grandis. „Tesla“ planavo jau 2018 m. pradžioje per savaitę pagaminti 5 tūkst. „Model 3“ elektromobilių. Deja, tokio tikslo įgyvendinimą jau teko du kartus atidėti. Per tris paskutinius 2017 m. mėnesius buvo pagaminta 1550 šių transporto priemonių, o tai kur kas mažiau, nei planuota ir prognozuota. Dabar žadama iki liepos mėn. pradžios pasiekti 20 tūkst. per mėnesį pagaminamų elektromobilių tikslą. Vis tik „Evercore ISI“ analitikai nelinkę manyti, kad problemos dėl gamybinių apimčių ir toliau tęsis. Jų manymu, 2018 m. turėtų būti parduota apie 258 tūkst. „Model 3" elektromobilių, o 2019 m. šis skaičius jau turėtų siekti apie 326 tūkst. Šias prognozes apjungus su ir toliau vyksiančiais „Model S“ ir „Model X“ pardavimais būtų visai realu tikėtis priartėjimo prie magiško 500 tūkst. metinių pardavimų skaičiaus, o juk toks ir buvo pirminis 2018-ųjų tikslas. Vis tik pažvelgus į situaciją šiek tiek realistiškiau, remiantis vieno investicijų banko prognozėmis, bendras pardavimų skaičius galėtų siekti apie 370 tūkst. transporto priemonių. Akivaizdu, kad „Tesla“ akcijų vertės stabilumas ir pajėgimai surinkti pinigų pastaruoju metu nenukentėjo nuo itin lėtai vykstančios gamybos. Net ir paaiškėjus, kad situacija, nepaisant neatsakytų klausimų dėl gamybos vietos ir tyrimų bei plėtros darbų finansavimo 2020 m. pristatyti planuotų „Tesla“ vilkiko ir „Tesla Roadster“ modelio, yra tikrai komplikuota, rinkos vis tik nenusigando. Tenka pripažinti, kad daugumai finansų sektoriuje priežastys, kaip gi „Tesla“ pavyksta išsaugoti tokias pavydėtinas pozicijas, lieka nežinomos. Visų pirma „Tesla“ negamina jokių technologijų, kurios būtų panašios į likusią automobilių pramonės dalį. Taigi panašu, kad kitoms premium klasės automobilių gamintojoms pristačius naujuosius savo modelius „Jaguar i-Pace“, „Audi E-tron“ ir „Porsche Mission E“ (tai ketinama padaryti per artimiausių 18 mėnesių laikotarpį) investuotojų neapleidžia jausmas, kad E. Musko vadovaujamai „Tesla“ tai neturės reikšmingesnio poveikio. Kai vienas analitikas mėgino tokio pobūdžio abejonėmis pasidalinti su „Tesla“ investuotojais, pagrindinis atsakomasis svertas buvo tas, kad „Tesla“ prekių ženklas toks neįtikėtinai galingas, kad jam visiškai neverta baimintis dėl konkurentų ketinimų pristatyti savuosius elektromobilius. Nėra jokių abejonių, kad „Tesla“ gali išgyventi, jei iki liepos mėn. pavyks pasiekti užsibrėžtą gamybos tikslą, o pradinė „Model 3“ paklausa bus išlaikyta. Jei viskas dėliosis būtent taip, „Tesla“ turės šešių mėnesių laikotarpį būtiniems pajėgumų greičiams išvystyti ir pirmuosius „Model 3“ elektromobilius ištikusioms su kokybe susijusioms bėdoms pašalinti. Šiuos tikslus įgyvendinti patartina anksčiau, nei rinką pasieks naujieji premium kategorijos konkurentų modeliai. Turbūt didžiausias „Tesla“ kylantis pavojus – tai kitų automobilių gamintojų gebėjimas pagaminti elektromobilių, pasižyminčių išskirtiniu preciziškumu, patikimumu ir labiau patyrusio pardavimų atstovo užnugariu. Labai tikėtina, kad naujieji „Porsche“ ir „Audi“ modeliai aplenks „Tesla“ autonomiško vairavimo savybių ir prisijungimo prie debesijos srityse. Vis tik remiantis šiuo metu turimais duomenimis „Tesla“ ir toliau išsaugos imunitetą, ją apsaugantį nuo itin dažnai griežtumu pasižyminčių investavimo normų. Taigi ar atsiras tokių, kurie drįstų pasisakyti prieš įmonę, kuriai kuo puikiausiai pavyksta nepaklusti finansų rinkos taisyklėms?