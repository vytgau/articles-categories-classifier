Techninės apžiūros įmonių asociacijos „Transeksta“ direktoriaus pavaduotojas Audrius Glėbus teigia, kad problema buvo „neutralizuota“ pradėjus kiek aktyviau automobilininkams siūlyti pasinaudoti nemokama priminimo apie privalomosios TA galiojimo pabaigą paslauga. Tokią informaciją likus 20 dienų iki privalomos patikros galima užsisakyti internetu arba TA stotyje atvykus į techninę apžiūrą, o gavus SMS žinutę arba elektroniniu paštu – tiesiog susiplanuoti patogiausią vizito laiką ir, jei yra poreikis, pašalinti automobilio techninius gedimus. „Statistika rodo, kad besinaudojančių priminimo apie privalomosios TA galiojimo pabaigą skaičius gana sparčiai auga: šiuo metu atitinkamo turinio žinutes ir el. laiškus gauna maždaug 40 proc. visų Lietuvoje registruotų transporto priemonių savininkų. Vien šiais metais sausio – rugpjūčio mėnesiais buvo išsiųsta apie 200 tūkst. priminimų. T. y. žmonės vis aktyviau naudojasi šia nemokama elektronine paslauga, taip taupydami savo laiką, pinigus bei nervus. Kelių policijos pareigūnai, kelyje sustabdę automobilį be galiojančios privalomosios techninės apžiūros gali skirti jo valdytojui 30-40 eurų baudą“, – pastebi A. Glėbus. „Transekstos“ direktoriaus pavaduotojo teigimu, terminą, kada privalu apsilankyti TA stotyje, pastaraisiais metais vis dar pražiopso ar neturi galimybių atvykti laiku kiek daugiau nei 25 proc. vairuotojų, o atkeliaujančių net mėnesiu vėliau, nei derėtų dar yra apie dešimtadalis. Teoriškai, tokiais atvejais automobilis į patikrą turėtų ne atvažiuoti sava eiga, bet būti gabenamas su evakuatoriumi, tačiau praktiškai taip beveik niekas nesielgia. Pasak A. Glėbaus, tokiais atvejais problemą kur kas paprasčiau išspręsti užsisakant vienos dienos leidimą atvykti į artimiausią TA stotį atlikti techninės apžiūros. Šią elektroninę paslaugą svetainėje www.vta.lt pasiūlius nuo 2016-ųjų pavasario buvo pataikyta į „dešimtuką“: per pastaruosius metus vienkartinių leidimų užsakymų skaičius kiekvieną mėnesį auga ir dabar yra perkopęs 3200 ribą (2016-aisiais analogišku laikotarpiu būdavo užsakoma maždaug po 2000 vienkartinių leidimų per mėnesį). Tiesa, reikia turėti galvoje, kad toks vienkartinis leidimas nėra indulgencija važinėti beviltiškai sukriošusia technika. Jo prašantis asmuo prisiima atsakomybę ir užtikrina, kad transporto priemonė nesukels pavojaus eismo saugumui, žmonių sveikatai ir aplinkai. Dar vienas dalykas, į kurį verta atkreipti dėmesį: privalomąją techninę patikrą atlikus iki 30 dienų anksčiau nei ji galioja, naujos privalomosios techninės apžiūras terminas pratęsiamas tiek, kiek jo buvo likę iki tech. apžiūros galiojimo pabaigos. Žinoma, tai galios, jei anksčiau į techninę apžiūrą atvykęs automobilis yra tvarkingas. Jeigu techninės apžiūros stotyje bus nustatyta, kad automobilis neatitinka techninių reikalavimų, vairuotojas turės laiko pašalinti trūkumus ir jų šalinimo metu galės vis dar eksploatuoti automobilį su dar galiojančia technine apžiūra. Šiuo metu, užsirašyti internetu ir susimokėti už patikrą iš anksto galima jau 46 iš 68 Lietuvoje dirbančių techninės apžiūros stočių. Tokia sistema leidžia išvengti gaišaties „gyvose“ eilėse ir maksimaliai racionaliai susiplanuoti savo laiką, pažymima pranešime.