„Hyundai“ tikrai taip galvoja. Jie mano, kad gali konkuruoti su Elonu Musku ir tai gana drąsiai pademonstravo pakabinę milžinišką reklaminę iškabą pačioje Ženevoje. Joje „Hyundai“ reklamuoja savo naująjį elektrinį visureigį „Kona EV“ ir teigia, kad dabar „Tavo eilė, Elonai“. „Kona EV“ greičiausiai bus naujojo „Model Y“ varžovas. „Model Y“ bus mažesnis už „Model X“ ir grindžiamas „Model 3“ gamybos platforma. Kompaktiškasis „Kona EV“, kuris turi 64 kWh bateriją, vienu įkrovimu galės nuvažiuoti 470 kilometrų. „Hyundai“ siūlys ir mažesnę „Kona EV“ automobilio versiją, tai yra su 32 kWh baterija ir vienu įkrovimu galės nuvažiuoti 300 km. Panašu, kad pagrindinis „Hyundai“ siunčiamas signalas yra tai, kad konkurencija elektromobilių rinkoje tik didėja. Ir nors ilgą laiką „Tesla“ galėjo jaustis ganėtinai ramiai šioje rinkoje, bet tokie automobiliai, kaip „Kona EV“ ir „Jaguar I-Pace“ tampa pavojingais konkurentais E. Musko įmonei. Beje, šis reklaminis iššūkis E. Muskui yra jau ne pirmas. „Audi“ dar praėjusiais metais taip pat bandė nedviprasmiškai įgelti E. Muskui su savo reklaminiu stendu Berlyne. Taip buvo bandoma reklamuoti „e-tron Sportback“ koncepcinį elektromobilį. O dabar ir „General Motors“ savo naujoje reklamoje bando paerzinti „Tesla“. Tiesa, tai daro gerokai subtiliau nei „Hyundai“ ar „Audi“. Reklamoje „Cadillac CT6“ vairuotojui įjungus autopiloto sistemą, automobilis pralekia pro „Tesla Model S“ elektromobilį ir teigiama, kad tai „pirma tikra laisvų rankų valdymo systema greitkelyje“. Reklamuodama naująjį „Cadillac CT6“ automobilį, „GM“ savo reklamoje teigia, kad „Ateitis jau čia“. Žinoma, tai yra daugiau marketinginiai žaidimai, bet vartotojams nuo to tik geriau. Auganti elektromobilių pramonė ir vis didėjanti konkurencija tarp gamintojų, tikėtina, ne tik pasiūlys dar daugiau įvairių elektromobilių, bet ir mažins pačių transporto priemonių kainą.