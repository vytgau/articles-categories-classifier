„Džiugu, kad šis festivalis grįžta. Vieni kitus puikiai pažįstame, o pats ralis rengiamas jau vienuoliktą kartą. Tad pasirengimas ir pats renginys vyks sklandžiai“, – sakė Utenos rajono savivaldybės meras Alvydas Katinas. „Halls Winter Rally“ pristatyme dalyvavo svarbiausių Utenos ir Molėtų rajonų žinybų atstovai. Šiuose rajonuose vyks po kelis ralio greičio ruožus. „Kviečiame jau dabar paskutinį sausio savaitgalį savo kalendoriuje pasižymėti kaip užimtą. Po šiemet staiga atšaukto ralio noras rengti didžiausią žiemos renginį Lietuvoje nedingo nei mums, nei Utenos ir Molėtų rajonams. Tad sausio 27-28 dienomis „Halls Winter Rally“ dalyvių ir žiūrovų laukia nepamirštama šventė. Jai surengti skiriame ypač dideles pajėgas ir pastangas“, – sakė B. Vanagas. Utenos ir Molėtų rajono gyventojai ir festivalio svečiai galės stebėti Lietuvos ir aplinkinių šalių ralio meistrų kovas, linksmintis žiūrovų pramogų zonoje. „Halls Winter Rally“ vainikuos uždarymas ir koncertas Utenos daugiafunkciame sporto centre. Šiemet „Halls Winter Rally“ dėl greičio ruožų trasų būklės buvo atšauktas paskutinę akimirką. Tačiau organizatoriai vis tiek dovanojo Utenai šventę – įspūdingą dainininkės Monikos Linkytės koncertą.