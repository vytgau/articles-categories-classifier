Prof. R. Stadleris ekspertams teigė, kad autonomiško vairavimo technologijos turi itin dideles galimybes, tačiau į diskusiją turi įsitraukti ir visuomenė. Mokslininkų ir pramonės atstovų įsitikinimu dirbtinis intelektas yra svarbiausia savaeigių automobilių technologija, padedanti automobiliui įvertinti aplinką ir priimti tinkamus sprendimus, tačiau kol kas neatsakyta į tokius klausimus, kaip pavyzdžiui, kas prisiims atsakomybę įvykus eismo įvykiui ar kaip turi elgtis savaeigis automobilis, kai pavojus neišvengiamas. „Audi“ kompanijos suburta „beyond“ ekspertų grupė veikia jau dvejus metus. Visuomenėje pripažinti dirbtinio intelekto specialistai tyrinėja socialinį dirbtinio intelekto poveikį automobiliuose ir pramonėje. Pirmuosiuose grupės renginiuose dalyvavo filosofai, psichologai, teisės ekspertai, kompiuterininkai ir verslininkai, o nuo šiol kviečiama įsitraukti ir visuomenė. Pasak prof. R. Stadlerio, automobilių industrijos atstovai vieni negali atsakyti į su dalinai ar visiškai autonomišku vairavimu susijusius etinius ir teisinius klausimus, todėl mokslo ir verslo atstovai, taip pat politikai ir visuomenė juos turi spręsti drauge. Antrasis klausimas, kurį spręs „beyond“ ekspertų grupė, yra dirbtinio intelekto pritaikymas ir jo įtaka pramonėje. Tai susiję tiek su įprastais darbo rinkos mechanizmais, tiek ir konkrečiais įmonių projektais. Prof. R. Stadlerio teigimu, reikia siekti idealaus žmonių ir mechanizmų bendradarbiavimo, taip užtikrinant dirbtinio intelekto naudą visuomenei, o kaip dirbtinis intelektas keis įprastą žmonių gyvenimą, priklausys tik nuo pačios žmonijos ir nuo to, kaip ji pasinaudos naujų technologijų galimybėmis.