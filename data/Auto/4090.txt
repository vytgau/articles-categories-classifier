Geriausiu metų lenktynininku ir geriausiu jaunuoju lenktynininkų Lietuvoje už praėjusio sezono rezultatus ir progresą Lietuvos automobilių sporto atstovų neseniai išrinktas jaunuolis prabangiuose apdovanojimuose į viršų kėlė Europos čempionato „Super 1600“ klasės trečiosios vietos taurę. Pats K. Navickas džiaugėsi visos komandos darbu ir kitame sezone tikisi išlaikyti stabilumą. „2016-ųjų sezonas mums buvo labai banguotas, pradžioje lydėjo nesėkmės – gedimai, avarijos. Labai džiaugiuosi, kad komanda nesustojo manimi tikėti ir paskutiniuose etapuose parodėme, kokie greiti galime būti. Noriu padėkoti jiems už didžiulį darbą ir atsidavimą, – po apdovanojimų ceremonijos teigė Kasparas Navickas. – Labai norėtųsi, kad šių metų sezone pavyktų tą tempą demonstruoti stabiliai nuo pirmų etapų. Žinome, jog galime būti greiti, todėl dabar belieka tikėtis, jog fortūna bus mūsų pusėje. Ralio krosas sportas, kuriame būti greitam čia nepakanka, trasoje vyksta arši kova ir net nedalyvaudamas apsistumdymuose gali tapti jų auka ir užbaigti lenktynes. Tikiuosi, kitame sezone mus lydės sėkmė, o mes padarysime viską, kad išlaikytume savo greitį.“ 20-metis planuoja startuoti visuose šešiuose 2017-ųjų metų etapuose – Portugalijoje, Belgijoje, Švedijoje, Prancūzijoje, Latvijoje ir Vokietijoje. Kasparas Navickas „Super 1600“ klasėje varžysis lenktyniaudamas „Škoda Fabia S1600“ automobiliu. Europos ralio kroso čempionato kovos prasidės balandžio 21 d.