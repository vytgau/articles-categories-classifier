„SEAT Leon Cupra“ ir toliau montuojamas dviejų litrų benzininis variklis su turbina, kurio galia dabar išaugo nuo 290 iki 300 AG, o maksimalus sukimo momentas – nuo 350 iki 380 Nm. Tad ši versija tapo galingiausia per gamintojų istoriją. Be to, SEAT išplėtė pasirenkamos įrangos sąrašą. Dabar tiek hečbekas „Leon Cupra“, tiek universalas „Leon ST Cupra“ gali būti siūlomi su eismo juostos laikymosi bei adaptyvia greičio palaikymo sistemomis, multimedijos įranga „Media System Plus“, aštuonių colių skersmens centriniu ekranu bei belaide mobiliųjų įrenginių įkrovimo funkcija. Tarp sportiškųjų automobilių techninės įrangos siūloma adaptyvi pakaba, elektroninis diferencialas bei važiavimo režimų valdymo sistema. Kol kas dar nepatvirtinta oficialiai, tačiau sklando gandai, kad visų ratų pavarą gali gauti ne tik universalas, bet ir „Leon Cupra“ hečbekas. Teigiama, kad tokia pavara gali būti sumontuota atskiroje versijoje, kuri taip pat gautų ir dar galingesnį variklį, kad rinkoje galėtų pakovoti su 350 AG galios „Ford Focus RS“.