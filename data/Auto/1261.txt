„Elektra varomų automobilių ekologiškumas visiems žinomas jau seniai, tačiau pastebime didėjantį elektromobilio kaip praktiškos ir kasdienai tinkamos komfortiškos transporto priemonės suvokimą. O tai – pagrindinė priežastis, kodėl auga susidomėjimas elektromobiliais visuomenėje. Šias transporto priemones pamažu atranda ne tik didmiesčių, bet ir mažesnių miestų gyventojai“, – tyrimo rezultatus apibendrina BMW prekės ženklo vadovas Lietuvoje Martynas Daujotas. Dauguma išbandžiusių gyvena didmiesčiuose Apklausos dalyvių buvo klausiama, ar jie jau yra vairavę elektra varomą transporto priemonę, o jei ne – ar norėtų tokią išbandyti. Vienas iš dešimties apklaustųjų teigė turintis tokio automobilio vairavimo patirties, o jį išbandyti norėtų net septyni iš dešimties vairuotojų. Kitaip sakant, beveik 8 iš dešimties Lietuvos vairuotojų domisi ekologiškomis ir tyliomis transporto priemonėmis. Elektromobilį išbandęs asmuo, remiantis apklausos duomenimis, dažniausiai yra viename iš keturių didžiausių Lietuvos miestų gyvenantis 25-34 metų amžiaus vyras, turintis aukštesnes nei vidutines pajamas. Norintis tokią transporto priemonę išbandyti – 18-24 metų amžiaus vyras, taip pat gyvenantis didmiestyje. „Didmiesčių gyventojai mato elektromobilius gatvėse, neretai turi galimybę juos išbandyti, tad ir vairavusiųjų procentai apklausoje skiriasi. Jaunesni žmonės taip pat yra imlesni technologijoms, juos labiau masina naujovės ir siekis kuo daugiau jų išbandyti. Jaunesnio amžiaus vairuotojų kategorijoje populiari ir automobilių dalijimosi paslauga, suteikianti galimybę rinktis elektromobilius“, – teigia M. Daujotas. Elektromobilių naudojimas Vilniuje ar Kaune gali atrodyti praktiškesnis nei mažame mieste dėl didmiesčiuose esančios infrastruktūros ar taikomų lengvatų. Didžiuosiuose miestuose yra bent po kelias greitojo įkrovimo stoteles, kuriose elektromobilio baterijas per pusvalandį galima papildyti nemokamai, o parkavimas jų centrinėse gatvėse taip pat nieko nekainuoja. Kita vertus, elektromobilių privalumus atranda ir regionų gyventojai – žmonės, dirbantys didmiesčiuose ir kasdien važinėjantys po keliasdešimt kilometrų iš jų apskričių. Taip pat – nedidelių miestelių gyventojai, kuriuos elektromobilį įsigyti skatina ne infrastruktūra ar kitos paskatos, o jo ekologija, komfortas ir kiti suteikiami privalumai. Nuvažiuojamo atstumo pakanka M. Daujotas pritaria, kad elektromobiliai skirti ne tik didmiesčių gyventojams – ekologiškas transporto priemones mielai naudoja ir toliau nuo didžiųjų miestų apsistoję žmonės. „Jei su pilnai įkrauta elektromobilio baterija galima įveikti 150-200 kilometrų, viešoji infrastruktūra miestuose tampa ne tokia aktuali – tokia rida vienai dienai yra daugiau nei pakankama. Pastebime, jog baterijas pirkėjai dažniausiai pildo namuose, o vienos nakties tam visiškai pakanka“, – tikina M. Daujotas, pabrėžęs, jog iš specialios namuose montuojamos vidutinio greičio įkrovimo stotelės elektromobilio baterijos visiškai įkraunamos per 3-4 valandas, o iš paprastos rozetės – per 10-12.  Greitojo įkrovimo stotelės labiau reikalingos yra užmiestyje, magistraliniuose keliuose. Tokių Lietuvoje šiandien nėra daug, tačiau jau 2018-ųjų pirmoje pusėje turėtų būti apie dvidešimt – jos bus išdėstytos kas šimtą kilometrų abiejose labiausiai apkrautų kelių kaip Vilnius-Klaipėda, Kaunas-Panevėžys, Šiauliai-Tauragė ir kitų pusėse. Dažnas elektromobilių dar neišbandžiusių žmonių argumentas „prieš“ yra būtent nedidelis nuvažiuojamas atstumas ir ilgas baterijų pildymo laikas. Kol greitojo įkrovimo stotelių šalyje nėra daug, tokia tikimybė išties egzistuoja, tačiau kai kurie elektromobiliai turi „range extender“ opciją, leidžiančią išvengti streso analogiškose situacijose. Jie gali būti komplektuojami su papildomu benzininiu varikliu bei nedidelės talpos baku. Pavyzdžiui, „BMW i3“ vidaus degimo variklis nėra sujungtas su ratais ir įsijungia tada, kai elektromobilio nuvažiuojamas atstumas yra kritiškai mažas. Kraudamas generatorių, benzininis variklis leidžia įveikti papildomus 80 kilometrų. „Elektromobiliais labiausiai domisi technologijų naujienas sekantys žmonės, per dieną įveikiantys po keliasdešimt kilometrų. Tai puiki ir alternatyvų neturinti kasdieninė transporto priemonė, kurios privalumais įsitikina tiek mieste, tiek užmiestyje gyvenantys žmonės. O prireikus išvažiuoti kur toliau, galima naudotis greitojo įkrovimo stotelių tinklu. Stotelių vietos dažnai atnaujinamos įvairiose išmaniajam telefonui skirtose programose kaip, pavyzdžiui, „Plugshare“, – pataria M. Daujotas. Privalumai, kokių nerasi kitur Elektra varomi automobiliai turi ne vieną privalumą, kurie neįmanomi vidaus degimo variklį turinčiose transporto priemonėse. Vieną jų lengvai pajaučia kiekvienas, vos įsėdęs į tokio tipo automobilį – tai yra neegzistuojanti variklio vibracija ir tyla salone. „Variklis ir daug kitų agregatų elektromobilyje veikia be garso arba, kaip pavarų dėžė, tiesiog neegzistuoja. Todėl sėdint viduje, akustinis komfortas yra jaučiamas net ir mažuose elektromobiliuose“, – teigia M. Daujotas. Kitas elektra varomos transporto priemonės privalumas yra didžiulis sukimo momentas – jis visas pasiekiamas vos paspaudus akceleratorių ir suteikia puikų pagreitėjimą. Pavyzdžiui „BMW i3“ elektromobilis pasiekia 125 kW (170 AG) galią bei 250 Nm sukimo momentą – tokių parametrų pakanka, kad nuo 0 iki 100 km/val. jis įsibėgėtų kaip sportiškas modelis, per 7,3 sekundės. Elektromobilio nauda, kurią paprastai pajaučia tokią transporto priemonę jau įsigijęs ir kurį laiką naudojantis vairuotojas, yra eksploatacijos kaina. Ji – itin maža, nes daugelio dalių priežiūra yra paprasta: varikliui nereikia alyvos, aušinimo skysčio, nėra pavarų dėžės ir sankabos, o stabdžių trinkelės dyla labai lėtai dėl efektyvaus stabdymo varikliu. „Dar vienas elektromobilio privalumas yra labai aktualus Lietuvoje – tai spartus įšilimas. Jo saloną šildo ne perteklinė variklio kaitra, o elektrinis ventiliatorius, pradedantis veikti vos pradėjus važiuoti. Todėl net ir giliausią žiemą salonas šiltu oru prisipildo vos pradėjus važiuoti“, – pasakoja M. Daujotas. Elektromobilį išbandyti žmonės neretai atvyksta turėdami apie jį konkrečią nuomonę – tai ekologiška, bet ne itin komfortiška transporto priemonė. Tačiau nuvažiavus vos keliolika kilometrų, nuomonė radikaliai pasikeičia – pagrindiniais elektromobilio pirkimo kriterijais tampa būtent aukštas jo komforto lygis, paprasta bei labai nebrangi eksploatacija, o ekologiškumas ne visada išlieka svarbiausias. Internetinė Lietuvos gyventojų apklausa BMW užsakymu buvo atliekama apklausų bendrovės „Norstat Lt“. Ji buvo vykdoma spalio mėn., iš viso apklausta 600 vairuotojų, prie automobilio vairo sėdančių bent kartą per savaitę.