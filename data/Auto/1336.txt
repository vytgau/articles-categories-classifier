Gepardas pelnytai laikomas greičiausiu šios planetos žinduoliu. Maža to, tai sparčiai nykstanti gyvūnų rūšis. Visai neseniai aplinką tausojančių „Formula E“ automobilių lenktynių organizatoriai sumanė ir įgyvendino labai prasmingą idėją – lenktyniavo vienas iš jų automobilių ir prijaukintas gepardas. Iniciatyvos tikslas, anot sumanytojų – parodyti, kokią žalą plėšrūnui daro klimato kaita. Vos per tris sekundes iki 100 kilometrų per valandą įsibėgėjantis gepardas toks pat greitas kaip ir „Techeetah“ komandos lenktyninis automobilis ir jo vairuotojas iš Prancūzijos Jeanas Ericas Vergne‘as, liepą iškovojęs Monrealio „E-Prix“. „Formula E“ paskelbtame filmuke matoma, kaip iš pradžių pranašumas gepardo pusėje, tačiau galiausiai plėšrūnas priverstas pripažinti automobilio, kurio maksimalus greitis siekia 225 kilometrus per valandą, pranašumą. Gepardas greičiausiai gali bėgti tik 112 kilometrų per valandą greičiu. Trumpo filmuko, kuris buvo nufilmuotas Pietų Afrikos Respublikoje, pabaigoje žiūrovai nuraminami, kad kūrybinio proceso nenukentėjo nė vienas gyvūnas.