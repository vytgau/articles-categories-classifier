„Šiandien negaminamas nė vienas automobilis“, - sakė streikui Kelno mieste vadovaujantis darbuotojų sąjungos „IG Metall“ atstovas Benjaminas Gruschka. Jis teigė, kad į darbą „Ford“ gamykloje ketvirtadienį atėjo vos 50 iš 13 tūkst. darbuotojų. Pasak B. Gruschkos, šioje gamykloje kasdien pagaminama apie 1,5 tūkst. „Ford Fiesta“ automobilių. Darbuotojų streikai taip pat sutrikdė gamybą kai kuriose „Volkswagen“ ir „Mercedes“ markių automobilių gamyklose. Streikai Vokietijos automobilių pramonę kaustys ir toliau - penktadienį atsisakyti dirbti planuoja BMW, „Audi“, „Daimler“ ir „Porsche“ darbuotojai. Sunkias dienas išgyvena ir kiti gamybos sektoriaus milžinai. „IG Metall“ teigimu, skaudžiausiai darbuotojų streikai kirto „Bosch“ ir „Mahle“ - sąjunga skelbia, kad namuose liko apie 14 tūkst. „Bosch“ darbuotojų. Masinių streikų Vokietijos pramonės sektoriaus darbuotojai ėmėsi po to, kai praėjusią savaitę žlugo derybos su darbdaviais. Pagrindiniai nesutarimai kyla dėl darbuotojų noro pakelti algas 3,9 mln. „IG Metall“ sąjungos narių bei dėl reikalavimo leisti dvejiems metams sutrumpinti savaitinį darbo valandų skaičių iki 28 val.