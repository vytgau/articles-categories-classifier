„Tesla“ vadovas Elonas Muskas įmonę įkūrė neturėdamas visiškai jokios patirties šioje srityje. Tai, ką jis turėjo, buvo vizija, tad jis tiesiog pasistengė suburti žmones, galinčius padėti ją įgyvendinti, – konstruktorius ar paprasčiausiai investuotojus. Nuomonės apie šią įmonę gali būti įvairios, bet reikia pripažinti, kad per palyginti trumpą laiką E. Muskui pavyko nuveikti milžinišką darbą, būtent – įtikinti visuomenę, kad elektros energija atvers naujas galimybės automobilių pramonėje. Vis dėlto vienu klausimu sutarė tiek „Tesla“ klientai, tiek apžvalgininkai – šios įmonės gaminiai nesudaro aukštos klasės automobilių įspūdžio. Ypač aršios kritikos susilaukė automobilių salonas ir vidaus apdaila. Reikia pasakyti, kad „Tesla“ automobiliai visada atsidurdavo žemesnėse vietose nei populiariausių Vokietijos markių transporto priemonės, kai būdavo vertinama medžiagų kokybė ir apdaila. O štai apie naujausius „Volvo“ modelius to paties pasakyti jokiu būdu negalima. Švedijos firma vykdo grandiozinio masto revoliuciją ir vadovaujasi nuostata, kad tai, kas yra automobilio viduje, yra ne ką mažiau svarbu už tai, kas jo išorėje ar po variklio dangčiu. Svetainėje „Electrek“ skelbiama, kad „Tesla“ nusamdė vyriausiąjį Švedijos įmonės inžinierių ir interjero dizaino skyriaus vadovą ir patikėjo jam panašias pareigas. Andersas Bellas bendrovėje „Volvo“ dirbo vos baigęs inžinerijos studijas – iš viso net 18 metų. Per ilgą įmonėje praleistą laiką jam teko eiti kuo įvairiausias pareigas. Porą metu jis dirbo Kinijoje. Vienas iš pastarojo meto jo projektų – naujų priekinių sėdynių dizainas. Šios sėdynės sumontuotos padidinto pravažumo automobilio modeliuose „Volvo XC90“, S90 bei V90. Turint omenyje E. Muską spaudžiančius terminus, A. Bellas į Kaliforniją turėtų atskristi labai greitai. Tada jis prisijungs prie „Model 3“ modelį kuriančios komandos. Pristatymo kovo mėnesį metu, dar buvo nebaigtas interjero kūrimas, o galutinis modelis, kaip žadama, turėtų nustebinti netikėtais pokyčiais. Visa panieka, kurią E. Muskas demonstravo nuo seno garsėjančių automobilių gamintojų atžvilgiu, dažniausiai buvo nukreipta į atsakingus įmonių vadovus, nesiimančius iššūkių ir nenorinčius keisti esamos padėties. Visgi akivaizdu, kad patirtis – neįkainojama garsiųjų įmonių vertybė. Tik ja remiantis galima tikėtis sėkmės išleidus naujus automobilius, tad ir E. Muskas tikisi, kad pasinaudojus švedų talentu pavyks sukurti išties konkurencingų gaminių.