Iki šiol Meksikos ralyje neskambėjo lietuviškos pavardės, rašoma komandos pranešime. 2018 metai Lietuvos autosporto istorijai bus itin reikšmingi ne vien dėl to, kad viename sunkiausiame už Atlanto vykusiame WRC etape plėvėsavo Lietuvos vėliava, bet ir dėl to, kad pirmą kartą Meksikos ralyje dalyvavusiems lietuviams, nepaisant sunkumų, pavyko viską užbaigti iki galo. „Arctic Energy World rally team“ ekipažas įveikė visus WRC trečio etapo greičio ruožus ir sėkmingai pasiekė finišą būdamas 22-as bendroje lentelės įskaitoje ir 2-as savo klasėje. Šiais metais Meksikos ralio dėl technikos gedimų bei avarijų nebaigė net 6 ekipažai. Visgi po finišo lenktynininkas D. Jocius neslėpė apmaudo dėl prarastų pocizijų. „Labai dviprasmiški jausmai – ir džiaugsmas, ir liūdesys. Neturime norimo, kurį turėjome, rezultato. Bet džiaugsmas yra tame, kad visgi esame finiše. Trečios iš eilės lenktynės, kurias mes finišuojame pasaulio ralio čempionate, – sakė D. Jocius. – Esame laimingi, kad šiandien mums labai pasisekė, kai sugedo automobilis. Buvo išsitraukęs šarnyras iš rato svirties, dėl to išniro ratas prieš pat priešpaskutinio greičio ruožo finišą. Turėjome jį tvarkytis. Užtrukome apie pusvalandį, nes buvo didelė nuokalnė, žvyras, pasitelkę aplinkinių žmonių pagalbą, su akmeniu šarnyrą įstūmėme į vietą, priveržėme ir galėjome sėkmingai viską užbaigti. Žinoma, finiše ir statistiniuose duomenyse būti yra gerai, bet, aišku, apmaudu, kad neatvažiavome ten, kur buvome. Tikrai galėjome atlaikyti visą spaudimą iš nugaros, bet tai yra automobilių sportas.“ Atnaujinta 15.17 val. Vis dėlto teisėjai praėjusius kelioms valandoms po apdovanojimų D. Jociaus ir D. Zvicevičiaus rezultatą Meksikos ralyje anuliavo. Pagrindinė priežastis buvo ta, kad ekipažas, kol tvarkėsi išnirusį šarnyrą, į paskutinio greičio ruožo startą pavėlavo keturias minutes.  Tuo tarpu lyderių trejetuke paskutinė Meksikos ralio diena staigmenų nepateikė. Pirmos vietos neužleido praėjusių metų čempionas, prancūzas Sebastienas Ogier. Po dvejų metų pertraukos jis ketvirtąkart tapo šio etapo nugalėtoju. Antra vieta džiaugėsi ispanas Dani Sordo, kuris nuo prancūzo atsiliko 1 minute ir 13,6 sekundėmis. O trečioji vieta atiteko praėjusių metų Meksikos ralio laimėtojui britui Krisui Meeke'ui.  Po trijų savaičių Pasaulio ralio čempionatas persikels vėl į Europą. Balandžio 5-8 dienomis ketvirtasis WRC etapas vyks Korsikos saloje. Jame taip pat bus galima išvysti tą patį lietuvišką „Arctic Energy World rally team“ ekipažą – D. Jocių ir D. Zvicevičių. Čempionato lyderių bendroji įskaita po trijų etapų: (vieta, sportininkas, taškai) 1. Sebastien Ogier 56 2. Thierry Neuville 52 3. Andreas Mikkelsen 35 4. Kris Meeke 32 5. Jari-Matti Latvala 31 6. Ott Tanak 26 7. Esapekka Lappi 23 8. Craig Breen 20 9. Dani Sordo 18 10. Sebastien Loeb 11