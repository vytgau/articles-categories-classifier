Dešimt ekologiško mobilumo metų „Pirmasis elektra varomas „MINI E“ buvo pristatytas 2008-aisiais. Tai buvo pirmas elektromobilis visoje „BMW Group“, kurį realiomis sąlygomis galėjo išbandyti koncerno klientai. Ne vienerius metus trukę „MINI E“ modelio bandymai davė pagrindą pirmajam serijinės gamybos elektromobiliui visoje grupėje – „BMW i3“, – sako MINI ir BMW prekės ženklų vadovas Lietuvoje Martynas Daujotas. Vėliau atėjo iš kištukinių lizdų įkraunamų hibridinių „Plug-in“ modelių era. Pirmasis toks britų gamintojo automobilis buvo pristatytas šiemet – „MINI Cooper S E Countryman ALL4“. Jis leidžia savininkui pasirinkti tarp elektrinio ir hibridinio važiavimo režimų: taip užtikrinama ne tik ekologija, bet ir galimybė keliauti tolimus atstumus – tarsi su benzinu varomu automobiliu. „Plug-in“ modelio populiarumas nepristabdė MINI, todėl visiškai elektrinį „MINI Electric Concept“ bus galima pamatyti rugsėjo viduryje prasidėsiančioje Frankfurto automobilių parodoje. Jo nuotraukas viso pasaulio automobilių gerbėjai išvysti gali jau dabar. Serijinė visiškai elektrinio MINI automobilio gamyba prasidės 2019-aisiais, o visi elektrinę pavarą turintys modeliai turės pavadinimą „MINI Electric“ bei išskirtinį logotipą.  Tarsi klasikinis MINI Daug dėmesio kurdami naująjį koncepcinį modelį MINI inžinieriai skyrė aerodinamikai bei svorio mažinimui. Tai yra svarbūs dalykai ne tik sporte: jie aktualūs ir kasdieniams automobiliams. Ypatingai – varomiems elektra, kai kiekvienas nukritęs kilogramas ar viena šimtąja mažesnis aerodinaminio pasipriešinimo koeficientas reiškia papildomus įveikiamus kilometrus. Vien pažvelgus į šį modelį, nesunku suprasti, koks gamintojas jį sukūrė: „Electric Concept“ priekinėje dalyje matomos firminės MINI šešiakampio formos elementų grotelės bei firminiai su niekuo nesupainiojami ovalūs žibintai. Ryškus skirtumas nuo benzinu varomo MINI bene vienintelis: elektriniam varikliui reikia labai mažai aušinimo, tad radiatoriaus grotelės dėl geresnės aerodinamikos yra labai nedidelės. Automobilio gale dominuoja klasikiniai MINI motyvai – žibintai užapvalintais kampais ir stačiakampis modelio kompaktiškumą pabrėžiantis stiklas. Gale, kaip ir priekyje, gausu įvairiausių aerodinaminių elementų: nuo smulkių vėjo srauto nukreipimo linijų iki didelio, bet itin lengvo iš stiklo pluošto pagaminto difuzoriaus. „MINI Electric Concept“ eksterjere dominuoja sidabriniai bei geltoni atspalviai, kurių derinys ne tik siunčia užuominą apie elektra varomą automobilį, bet ir ragina prisiminti istoriją: būtent tokiomis spalvomis buvo nudažytas 2008-aisiais pasirodęs MINI E.