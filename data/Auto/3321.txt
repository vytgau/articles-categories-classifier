BMW pelnas neatskaičius mokesčių per pirmuosius tris šių metų mėnesius, lyginant su tuo pačiu laikotarpiu pernai, šoktelėjo 27 proc., iki 3 mlrd. eurų. Pelnas prieš palūkanas ir mokesčius kilo 7,7 proc. ir pasiekė 2,65 mlrd. eurų ribą bei pralenkė „Bloomberg“ apklaustų analitikų prognozes. Pirmojo ketvirčio metu BMW prekės ženklo automobilių pardavimai kilo 5,2 proc., iki rekordinių 503 tūkst. 445 parduotų vienetų. BMW konkurentai „Daimler“ ir „Volkswagen“ anksčiau taip pat pranešė apie panašius rezultatus. Palyginimui, „Daimler“ koncernas „Mercedes-Benz“ prekės ženklo automobilių per pirmąjį šių metų ketvirtį pardavė 16 proc. daugiau – 560 tūkst. 625 automobilius. Išsamius ketvirčio finansinius rodiklius BMW paskelbs gegužės 3 dieną.