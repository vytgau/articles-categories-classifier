„Atsižvelgdami į ekologines problemas, žmonės vis dažniau renkasi elektromobilius. Matome didelį poreikį elektromobilių įkrovimo stotelių, tuo labiau kad ir automobilių dalijimosi paslaugas teikiančios kompanijos plečia elektromobilių skaičių. Privatūs asmenys taip pat linkę vis dažniau įsigyti šių ekologiškų transporto priemonių. Tikiuosi, kad jau netrukus gausime ES paramą ir galėsime kuo greičiau pradėti įrenginėti viešo naudojimo įkrovimo stoteles“, – sako Vilniaus mero pavaduotojas Linas Kvedaravičius. Šiuo metu sostinėje veikia trys viešos elektromobilių įkrovimo stotelės – Lelevelio g. 6 ir du elektromobilius vienu metu kraunančios stotelės požeminėse Gedimino pr. ir Tilto g. automobilių stovėjimo aikštelėse. Numatoma, kad jau šių metų rudenį Vilniuje bus įrengtos 5 elektromobilių įkrovimo stotelės – Gariūnų g., prie Molėtų pl. ir Mokslininkų g. sankryžos, prie Minsko pl. ir Liepkalnio g. sankryžos, Nemenčinės pl. 1 ir Pilaitės g. 31. Įkrovimo stoteles numatyta įrengti magistralinių kelių trasose, kad, automobiliui įvažiuojant ar išvažiuojant iš miesto, būtų galima jį greitai įkrauti. Dabartiniai elektromobiliai vienu įkrovimu vidutiniškai gali įveikti nuo 100 iki 250 km atstumą. Vilniuje elektromobiliais galima važiuoti autobusams skirtomis juostomis, todėl jais nesunku patogiai judėti mieste piko metu. Taip pat elektromobiliai yra atleisti nuo mokesčio už stovėjimą rinkliavos. Preliminari projekto vertė – 273 tūkst. eurų, iš jų ES fondų lėšos – 232 tūkst. eurų, savivaldybės dalis – 41 tūkst. eurų.