Jo originalios formos papildo dinamišką SUV požiūrį. Viduje modelis atspindi naująjį „Citroen Advanced Comfort“ programos žingsnį, kuriant lengvą ir erdvų saloną. „C-Aircross Concept“ modelio pasaulinė premjera – Ženevos automobilių parodoje kovo 7 d. „Citroen C-Aircross Concept“ žymi naują kompanijos produktų kūrimo strategijos kryptį. Į tarptautinę rinką orientuotu kėbulo dizainu gamintojai patvirtina savo agresyvų požiūrį į SUV segmentą. Išsiskiriantis „Aircross Concept“ identitetas kurtas pagal naująjį C3 modelį. Kurdami „C-Aircross Concept“, dizaino komanda sumaniai paslėpė SUV linijas mažame kėbule (Ilgis: 4,15 m, plotis: 1,74 m, aukštis: 1,63 m). Išvaizdą paryškina šalia dugno sumontuotos apsaugos. Modelio priekis ir galas apsaugotas blizgančiais juodais gaubtais, o ratų arkos ir likusios apsaugos primena stilizuotą kamufliažą. Visureigišką dvasią pabrėžia 18 colių stačiakampių formos ratai.  Svarbų vaidmenį kuriant šį konceptinį modelį suvaidino aerodinamika. Tai geriausiai atsispindi apvaliose formose ir jų pusiausvyroje. Kiekvieno paviršiaus kūrime buvo atsižvelgiama į oro srautų judėjimą. Siekiant efektyvios aerodinamikos, oro įsiurbimo angos sumontuotos priekyje, aušinimo – ant durų esančiose apsaugose, o gale sukurtas aptakas. „C-Aircross Concept“ turi į priešingas kryptis atsiveriančias duris, per kurias lengviau įlipti. Šis kinetiškas elementas padidina „Aircross“ ir „Cxperience“ prototipų komfortą. Viduje dominuoja horizontalus balansas. Šalia klasikinio gamintojo vieno stipino vairo sumontuotas ekranas. Spalvos jame atkartoja visas išorėje naudojamas spalvas. Panelės viduryje – 12 colių liečiamas informacinis ekranas, kuriame rodomi automobilio, garso sistemos ir kiti parametrai. Nuo priekinių iki galinių sėdynių nusitęsia centrinė konsolė, kurioje sumontuotos patogios daiktadėžės. Technologijų pagalba automobiliu naudotis lengva: spalvotas ekranėlis estetiškai susilieja su prietaisų skydeliu, vieno stipino vairas turi intuityvius klavišus, galinio vaizdo veidrodėlį atstoja kamera, o išmanųjį telefoną galima įsikrauti be laidų. Tiek galinės, tiek priekinės sėdynės kurtos iš sudygsniuotos „alcantara“ medžiagos. Visa pagrindinė informacija atvaizduojama vairuotojui prieš akis. Prietaisų skydelį čia pakeitė plonas stiklas, ant kurio projektuojami pagrindiniai rodmenys. Čia pagalba vairuotojui nesibaigia, nes tradicinius šoninius veidrodėlius pakeičia kameros. Geresniam apžvalgos kampui ant galinio aptako taip pat sumontuota galinio vaizdo kamera. „C-Aircross Concept“ pasižymi itin išmania ir intuityvia vartotojo sąsaja. Per 12 colių liečiamąjį ekraną keleiviai ir vairuotojas gali pasiekti begales funkcijų. Centre sumontuotas ekranas pasiekiamas visiems. Taip pat jį galima valdyti balsu, kiekvienas gali pasirinkti savo muziką arba mėgstamą filmą. Ekranas gali būti dalijamas santykiais 1/3-2/3, 2/3-1/3 arba visas. Taip keleiviai kelionėje gauna tiek pat teisių kaip ir vairuotojas. Konceptinis modelis jau turi įdiegtą „Share with U“ programėlę. Ši nauja paslauga sukuria vidinį bevielio interneto ryšį, kuris keleiviams leidžia dalintis žaidimais, muzika ir vaizdo įrašais. „Citroen ConnectedCAM“ kamera pirmąkart pasirodė naujajame C3 modelyje. Ji sumontuota už galinio vaizdo veidrodėlio ir fiksuoja priekyje esančius vaizdus, kuriais vienu mygtuko paspaudimu galima pasidalinti socialiniuose tinkluose. Kurdami akustini komfortą dizaineriai ypatingą dėmesį skyrė garsiakalbiams. Sėdynių atlošuose sumontuotos garso kolonėlės ir mikrofonai. Taip keleiviai atsiduria „garso burbuluose“ todėl gali rinktis bendravimą su kitais keleiviais arba ramiai leisti laiką vieni. Kita naujausia technologija, leidžianti išsiskirti „C-Aircross Concept“ yra „Grip Control“ sistema. Ji sukurta taip, kad prisitaikytų tiek prie kasdieninių miesto, tiek prie savaitgalinių gamtos vairavimo sąlygų. „C-Aircross Concept“ taip pasiūlo įvairumą.