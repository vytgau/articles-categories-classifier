Ketvirtadienį surengtos pirmosios dvi treniruotės 1000 km lenktynių dalyviams tapo savotiška būsimųjų batalijų įžvalga, leidusia kiek tiksliau prognozuoti sportininkų ir komandų pajėgumą. Nors daugelis specialistų linkę manyti, jog pirmosiose treniruotėse ekipos nebuvo linkę atskleisti tikrojo veido ir pasiliko nemažai paslapčių. Kad lenktynininkai laisviau jaustųsi trasoje ir pamažu apsiprastų su danga ir visiems privalomomis vienodomis „Hankook“ padangomis, 41 treniruotes pradėjusi komanda buvo suskirstyta į dvi grupes. Puikus oras ir dvidešimt keturių laipsnių padalą pasiekusi oro temperatūra garantavo kone idealias treniruočių sąlygas, kuriomis lenktynininkai skubėjo pasinaudoti. Tačiau pirmieji trasą ir oro sąlygas Lietuvoje išbandė Danijos žiedinių lenktynių čempionate dalyvaujantys „Aquila Synergy Cup“ lenktynininkai, pirmą kartą savo varžybomis papildę „ENEOS 1006 km lenktynių“ programą, o jų pasirodymas Palangoje sutapo su ketvirtojo etapo lenktynėmis. Visi šių lenktynių dalyviai vairuoja vienodus „Aquila Synergy“ bolidus. Svečiai spėjo ne tik pasitreniruoti, bet ir surengti atrankos ir pirmąsias tikras varžybas, o antrosios lenktynės įvyks rytoj. Pirmąją poziciją atrankos varžybose užėmė Kevinas Suensonas, greičiausiąjį ratą nuvažiavęs per 1 min. 26,071 sek. Jis pranoko dar du danus Maxsą Enebergą ir Joną Lyngę. Ketvirtąją-penktąją vietas užėmė eksperimento tvarka treniruotėse bei kvalifikacijoje dalyvavę Dainius Matijošaitis ir Martynas Samuitis. Pirmosios „Aquila Synergy Cup“ lenktynės didelių netikėtumų neatnešė ir jose pirmas finišo liniją kirto kvalifikacijos nugalėtojas, o J. Lynge pranoko iš antrosios pozicijos varžybas pradėjusį komandos draugą. Kiek didesnio ažiotažo susilaukė „ENEOS 1006 km lenktynių“ dalyvių pirmoji treniruotė, kurioje pirmaisiais smuikais griežė net trys svečių iš Belgijos ekipos. Greičiausiai vieną ratą per 1 min. 13,026 sek. nuvažiavo „Palanga Spa Hotel By EMG Motorsport“ komanda su „Porsche 991“ automobiliu, greičiausiame rate išvysčiusiu 132.216 km/val. vidutinį greitį. Antras buvo bene didžiausią gerbėjų susižavėjimą keliantis „Qvick-VR Racing“ komandos „Marc Cars BMW M2 V8“, greičiausiąjį ratą apsukęs per 1 min. 14,209 sek. vidutiniu 130,108 km/val. greičiu. Trečias buvo dar vienas „Porsche 991“ bolidas, kurį pilotavo „Palanga SPA hotel 2 by SpeedLover“ ekipa, greičiausiame rate sugaišusi 1 min. 14,762 sek. ir išvysčiusi 129,146 km/val. vidutinį greitį.  „Porsche“ paradą užbaigė ketvirtąjį laiką užfiksavusi „Skuba Dream“ komanda, kurios kovinį bolidą „Porsche 911 GT3 CUP 997“, kaip ir laukta, pilotavo tituluočiausias šių lenktynių dalyvis, net šešis kartus laimėjęs Palangos maratoną Jonas Gelžinis. Jonas greičiausiąjį ratą nuvažiavo per 1 min. 15,318 sek. ir išvystė 128,192 km/val. vidutinį greitį. Antrojoje grupėje treniruotes pradėjusi „Exit Palanga by Algirdai“ komanda iškart ir be didelių užuolankų pareiškė kas yra kas. 1 min. 11,319 sek. – tokį vieno rato įveikimo laiką pademonstravo jos lyderis Ramūnas Čapkauskas, greičiausiąjį ratą apskriejęs vidutiniu 135,380 km/val. Greičiu. Antri buvo „Gera dovana – Cargowin.eu“ sportininkai (1 min.14,503 sek. ir 129,595 km/val.) , o trečia – „Rotoma Racing“ ( 1 min. 15,799 sek. ir 127,379 km/val.) Rūpi ne tik pažiūrėti, bet ir pačiam išbandyti Ir toliau tęsiama prieš dvejus metus „ENEOS 1006 km lenktynių“ programoje atsiradusi slalomo mėgėjams tradicija. „Atvykome į Palangą stebėti aštuonioliktųjų maratoninių lenktynių, kurių dalyviai, neabejojame, dovanos mums krūvą emocijų ir adrenalino, - Vytauto gatvėje stebėjęs lenktynių atidarymo paradą kalbėjo Vidmantas Baleišis iš Biržų rajono. – Tačiau išvydus tokių meistrų važiavimą labai rūpi ir pačiam įsitikinti ko esi vertas, tegu ir ne tokioje greitoje trasoje. Todėl dar šiandien ketinu išmėginti jėgas „Hankook Juta slalome“.“ Neteko labai stebėtis, kad Vidmantą jau po trejeto valandų ir gerų, kaip jis pats sakė, pietų pamatėme šioje trasoje braukiantį prakaitą nuo kaktos po pirmojo bandymo. „Tik iš šalies žiūrint atrodo, kad šis slalomas – juokų darbas, tačiau kai važiuodamas dar imi galvoti apie greitas sekundes, juokai išgaruoja“, - prisipažino biržietis, pasiryžęs antrajam bandymui. „Hankook Juta slalomo“ dalyviai - automobilių sporto mėgėjai – gali varžytis su bet kokiu automobiliu, o šią trasą įveikti tiek kartų, kiek panorės. Visi šių lenktynių dalyviai skirstomi į tris klases, sudarytas pagal vairuojamo automobilio pavaros tipą: varomi priekiniais, galiniais ar visais keturiais ratais, o moterys varžosi dar vienoje, atskiroje klasėje. „Hankook Juta slalomo“ varžybos – vienos ilgiausiai truksiančių visame „ENEOS 1006 km lenktynių“ tvarkaraštyje. Mėgėjai šioje trasoje varžysis ir penktadienį, liepos 21 d. nuo 9 iki 17 val., ir tuo pačiu metu šeštadienį, liepos 22-ąją. „Hankook Juta slalomo“ nugalėtojų ir prizininkų laukia vertingi ir praktiški prizai, kuriuos įsteigė lenktynių ir šių varžybų organizatoriai. O laimėtojai ir prizininkai bus pagerbti 1000 km lenktynių finišo belaukiant šeštadienį didžiojoje scenoje. Pirmą kartą maratoninių lenktynių istorijoje atskiros slalomo varžybos bus surengtos ir licencijuotiems sportininkams, slalomo meistrams ir besitaikantiems į šiuos titulus. Greituminio slalomo lenktynės startuos penktadienį, liepos 21 d., 18 val. ir tęsis iki 21, o jei reikės, ir iki 22 val. Slalomo meistrai lenktyniaus dalyje „ENEOS 1006 km lenktynių“ trasos – dvejose tiesiosiose iškart po starto link vadinamojo Klaipėdos posūkio, o įveikę jį sportininkų automobiliai skries komandų garažų link. Varžyboms teisėjaus Sportinio vairavimo centro ir „ENEOS 1006 km lenktynėse“ dirbantys teisėjai.