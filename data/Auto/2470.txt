Žurnalas „Spiegel“ penktadienį pranešė, kad didžiosios automobilių rinkos dalyvės, įskaitant „Volkswagen“, „Audi“, „Porsche“, BMW ir „Daimler“, derindavo tarpusavyje klausimus, susijusius ne tik su dyzeliniais varikliais, bet ir daugeliu kitų gamybos aspektų. Anot leidinio, automobilių gamintojos taupymo sumetimais susitarė sumažinti rezervuarus, skirtus tirpalui „AdBlue“, naudojamam siekiant sumažinti kenksmingą poveikį aplinkai. Toks gamintojų sprendimas, anot leidinio, „galėjo tapti „dyzelinio skandalo“ pagrindu“. „BMW Group“ transporto priemonės, tarp jų ir automobiliai su dyzeliniais varikliais, atitinka įstatymuose numatytus reikalavimus, jokių manipuliacijų nebuvo vykdoma. Tai patvirtina atitinkamų nacionalinių bei tarptautinių oficialių patikrinimų rezultatai“, - savo tinklalapyje pareiškia BMW. Miunchene įsikūręs koncernas taip pat atmetė kaltinimus, esą dėl mažesnės tirpalui „AdBlue“ skirtos rezervuarų talpos ekologinės klasės „Euro-6“ dyzeliniuose automobiliuose išmetamųjų dujų valymas - nepakankamas. Kaip pareiškia koncernas, BMW naudojama technologija smarkiai skiriasi nuo kitų rinkoje pristatytų išmetamųjų dujų valymo technologijų. Priešingai nei kiti gamintojai, BMW naudoja technologijas iš kelių komponentų, skirtas teršalams valyti, pareiškė Vokietijos automobilių gamintoja.