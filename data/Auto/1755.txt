Bendrovė „Spinter tyrimai“ rugsėjo 1-14 dienomis apklausė 205 įmonių vadovus bei savininkus, uždavusi jiems klausimą, kuris iš pateikto 27 naujų automobilių (mūsų šalyje pasirodžiusių nuo praėjusių metų lapkričio iki šių metų spalio mėnesio) sąrašo, jų vertinimu, nusipelno tapti šių metų Lietuvos automobiliu. Į projektą galite patekti paspaudę čia. Balsuoti ir rinkti savo „Lietuvos automobilį 2017” iki spalio 24 dienos gali kiekvienas DELFI skaitytojas, paspaudęs čia. Verslininkų ir vadovų simpatijos – tai pačiai markei antrus metus iš eilės Verslininkų bei vadovų favoritų išklotinėje didžiausios simpatijos fiksuotos dviem modeliams, tačiau nugalėjo „Volvo XC60”, surinkęs 31 balsą ir šešiais aplenkęs antrą poziciją užėmusį „Toyota C-HR“ krosoverį. Šie du automobiliai dažniausiai buvo minimi ir žurnalistų apklausoje, paskelbtoje antradienį, tik plunksnos brolių segmente „Volvo“ nugalėjo aiškiai dominuojančia persvara. Įdomu tai, kad pernai verslininkų ir vadovų simpatijos taip pat krypo „Volvo“ automobiliui – S90/V90 modeliui, tąsyk gerokai pranokusiam antrą vietą užėmusį „Subaru Forester“. Trečią vietą šiemet užėmė „Audi A5 Sportback“ su 16 balsų, nedaug aplenkęs „Mercedes-Benz E Coupe“ (15 balsų) bei penktosios serijos BMW (14 balsų). Žvelgiant į pirmaujančius modelius, akivaizdu, kad verslininkai įvertino ir ne vien brangesnius automobilius – be antrą vietą iškovojusio mažojo „Toyota“ krosoverio, šeštoje vietoje puikuojasi „Citroen C3“ subkompaktinis hečbekas, pranokęs tokius pasirinkimus, kaip „Land Rover Discovery“ ir „Porsche Panamera“ ar „Range Rover Velar“. Nuomonę atskleis skirtingos profesinės grupės ir DELFI skaitytojai DELFI pristato antrą kartą unikaliu formatu mūsų šalyje organizuojamus „Lietuvos automobilio 2017” rinkimus. Šešių dalių ciklas vėl atskleis, kokie šiemet mūsų šalyje pasirodę automobilių modeliai yra populiariausi tarp skirtingų profesijų atstovų. Šis projektas mūsų šalyje unikalus tuo, kad apklausose, kurias atliko rinkos tyrimų bendrovė „Spinter“ ir žurnalas „Reitingai“, dalyvavo skirtingos profesinės grupės, o jų pasirinkimą galiausiai bus galima palyginti su bendra visų DELFI skaitytojų nuomone. Apklausose nebuvo pateikiami jokie ekspertiniai vertinimai, respondentams paliekant galimybę apsispręsti absoliučiai savarankiškai, vadovaujantis bet kokiais jiems priimtinais kriterijais. „Šiemet automobilių mylėtojams skirtas projektas startuoja su nauju prekės ženklu „Lietuvos automobilis“. Norime, kad tai būtų ne tik lietuvių tautos, o visos šalies geriausių automobilių rinkimai. Po sėkmingo praėjusių metų starto, kuomet pirmąkart įgyvendinome bene objektyviausius automobilių rinkimus Lietuvoje, siekiame projektą auginti ir įtvirtinti naują automobilių rinkimų standartą. Oficialūs automobilių platintojai mielai bendradarbiauja su DELFI šiame projekte būtent dėl jo objektyvumo ir plačios sklaidos internete“, – teigia DELFI Rinkodaros vadovė Kristina Valaitytė. Iš viso DELFI „Lietuvos automobilio 2017“ projekte savo simpatijas įvardijo žurnalistai, rinkodaros, reklamos ir viešųjų ryšių specialistai, teisininkai, sporto bei pramogų pasaulio atstovai bei verslininkai ar įmonių vadovai. Žurnalas „Reitingai“ apklausė dvi interesų grupes: žurnalistus ir pramogų pasaulio atstovus su sportininkais. Žiniasklaidos atstovų buvo apklausta 246, o pramogų pasaulio žmonių ir sportininkų – 271. „Spinter“ tyrimo metu buvo apklausta 203 teisininkai, 200 rinkodaros, viešųjų ryšių bei reklamos specialistų, bei 205 įmonių vadovai ir verslo savininkai. Projektą vainikuos „Lietuvos automobilio 2017“ nominacija, kurios nugalėtoją galės spręsti visi DELFI skaitytojai – jie dvi savaites vyksiantį balsavimą gali rasti paspaudę čia. 