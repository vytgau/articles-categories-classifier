„DRAG’ūnų vakaru“ pramintame renginyje visos vasaros metu bus išlaikomos pernai suformuotos tradicijos – „mažasis savaitgalis“ užsimaukšlinus šalmą ir bandant aplenkti kitus entuziastus. Visi be išimčių norintys galės išbandyti savo ir savo automobilio jėgas mėgėjiškame 200 metrų pasivažinėjime, kuris, anot VšĮ „Nacionalinis žiedas“ vadybininko Jono Šiaudikio yra pirmas ir labai svarbus žingsnis į automobilių sportą: „DRAG’ūnų vakaras yra pats paprasčiausias būdas užriedėti ant lenktynių trasos asfalto. Jums nereikia specialiai ruošto bolido, jums nereikia ilgų treniruočių – reikia tik noro ir šalmo. Paprastumas yra šio renginio esmė, kartu su itin svarbia misija kurti tradiciją, bent vieną vakarą savaitėje praleisti trasoje. Kuo daugiau važiuojančių, tuo daugiau juos palaikančių, o tai formuoja automobilių sporto bendruomenės pamatus, iš kurių galimai užaugs sekantis Andrius Firantas ar Indrė Senkutė. Trumpai tariant – jei automobiliai Jums prie širdies, dalyvavimas ketvirtadienį privalomas“. Ganėtinai įtemptame „Nemuno žiedo“ kalendoriuje „DRAG’ūnų vakarai“ kartosis vidutiniškai kartą per mėnesį. Sumokėjus simbolinį mokestį, savo reakciją ir pavarų svirties tikslumą bus galima bandyti visą vakarą, į varžovus renkantis bet kurį kitą dalyvį. Organizatoriai užsimena, jog trasoje netikėtai bus galima sutikti ir superautomobilių bei kitų, nedažnai drago sporte sutinkamų transporto priemonių. Šį ketvirtadienį „DRAG’ūnų vakaras“ startuos 18 valandą.