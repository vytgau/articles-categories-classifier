Paprastai bent trys dienos iki lenktynių būna skirtos technikos reguliavimui. Prieš dvi savaites vykusiose lenktynėse Italijoje, „Adria“ trasoje jos visos buvo vienodos. 7.30 val. išlipęs iš lovos ir atsigaivinęs duše, sportininkas sėsdavo ant dviračio ir 3 kilometrus mindavo į trasą. Pasistiprinęs vaisių kokteiliu ir „brioche“ rageliu, su savo mechaniku aptardavo galimus gokarto nustatymų pakeitimus ir kompiuteryje peržiūrėdavo ankstesnių važiavimų duomenis (variklio apsukas, aušinimo skysčio temperatūrą, trajektorijas ir kitus duomenis). Paprastai per dieną įvyksta šeši arba septyni 15 minučių trukmės važiavimai. Pirmasis skirtas apšilimui ir pasitikrinimui, ar tinkamai veikia komandos parinkti nustatymai. Tik grįžus į komandos paviljoną į kompiuterį nukraunami duomenys ir lenktynininkas su mechaniku kelias minutes skiria jų peržiūrai ir diskusijai apie reikiamus važiuoklės ar karbiuratoriaus pakeitimus. Po pasitarimo, mechanikas imasi darbo, o lenktynininkas turi laiko poilsiui. Deja, jo ne visuomet lieka. Jei norima atlikti daugiau patobulinimų, papildoma rankų pora visuomet praverčia. Tenka pačiam išmontuoti senas ir sumontuoti naujas padangas, keisti įvairias detales. O jei prasideda lietus, gokartas beveik iš naujo surenkamas, keičiamas net vairas!  Tokia rutina kiekvieną bandymų dieną – važiavimas, analizė, pakeitimai, važiavimas. Trumpa pietų pertrauka nėra skirta skrandžio prikimšimui pica. Makaronai arba vištienos kepsnys užgeriamas vandeniu. Štai ir visas gastronominis įvairumas gardžiausio pasaulyje maisto šalyje Italijoje. Jei praalkstama anksčiau, pasistiprinimui tinka bananas. Jei diena karštesnė, vien vandens išgeriama bent trys litrai, o kartais ir daugiau. Apie 17.00 valandą motorai lenktynių trasoje nutyla ir prasideda pasiruošimas kitai dienai. Gokartai valomi ir plaunami, keičiamos būtinos detalės. Visi darbai baigiami apie 20.00 val. Tuomet visa komanda rieda į artimiausią restoraną vakarienei. Ir vėl – makaronai arba mėsa sudaro pagrindinį meniu. Po vakarienės – trumpas poilsis, galimybė panaršyti kompiuteryje ar pasiklausyti muzikos. Vėliausiai 23.00 – miegas. Pagrindinė Italijos „Rok Nord“ čempionato varžybų diena panaši, nors pertraukos tarp važiavimų būna didesnės. Apšilimo važiavimas, kvalifikacija, pusfinalis ir finalas. Važiavimų mažiau, o įtampos gerokai daugiau. Jei sportininkas ir komanda patenkinti esamais gokarto nustatymais, tuomet laiko net poilsiui atsiranda. Tačiau dažniausiai ieškoma papildomo greičio, tad analizuojami duomenys ir vėl keičiami nustatymai. Po varžybų, jei pasisekė nugalėti, podiumo ceremonija, greitas atsisveikinimas su komanda ir ... lenktynės į oro uostą. Kadangi didžioji dalis „Rok Nord“ čempionato vyksta Šiaurės Italijoje, paprastai skrydžiams pasirenkamas Bergamo oro uostas. Nuo kai kurių trasų jis nutolęs daugiau nei 250 km, tad nuotykių nutinka įvairių. Yra tekę į skrydį atvykti likus 20 minučių iki išskridimo ir tik dėl supratingų oro uosto darbuotojų ir blizgančios nugalėtojo taurės pavyko suspėti į lėktuvą ir Vilnių pasiekti tą pačią dieną.