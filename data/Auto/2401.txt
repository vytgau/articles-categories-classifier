Per tris dienas pajūryje pareigūnai sustabdė kelias dešimtis dviratininkų, kurie per nereguliuojamas pėsčiųjų perėjas važiavo nenulipę nuo savo dviračių. Nors tai yra KET pažeidimas, tačiau šįkart pažeidėjai atsipirko tik draugišku patarimu ir perspėjimu nenumoti ranka į kelių eismo taisykles bei saugaus važiavimo dviračiu reikalavimus. Pavyzdingai dviračius per perėjas persivarę dviratininkai sulaukė akcijos rengėjų padėkos ir paskatinimo toliau važinėti saugiai. „Tikrai matome, kad dviratininkų sąmoningumas šalyje auga, o tą patvirtina ir situacija pajūrio miestuose, kur dviratininkų koncentracija vasarą yra tikrai didelė, tačiau incidentų mažėja. Per šias dienas tikrai matėme daug atsakingai važinėjančių dviratininkų, kurie ne tik stengiasi važiuoti dviračių takais, nulipti nuo savo transporto priemonės kirsdami kelią perėjose, tačiau ir dėvinčių šalmus, šviesą atspindinčias liemenes ar pasirūpinusius atšvaitais. Be abejo, kai kuriems netinkamiems įpročiams visiškai pasikeisti prireikia laiko, tačiau tokios akcijos kaip ši, tikiu, tikrai prisideda prie spartesnių teigiamų pokyčių“, – sako Lietuvos kelių policijos tarnybos viršininkas Vytautas Grašys. Daugelis į reidus patekusių pajūrio dviratininkų buvo šiek tiek nustebinti pareigūnų dėmesio, tačiau pripažino, kad tikrai ne visuomet važinėja pavyzdingai, o kai kuriuos nusižengimus daro iš įpročio net nesusimąstydami.  „Visuomet, kai tik galiu, stengiuosi rinktis keliavimą dviračiu, o ypač pajūryje, kur važinėtis tikrai labai smagu. Atrodo, visada važinėji saugiai, laikaisi visų kelių eismo taisyklių, bet, žinoma, kartais vienas ar kitas nusižengimas pasitaiko. Kaip ir dabar – tarsi didelio eismo gatvėje ir nėra, ramu, galvoji, tiesiog greitai „prašoksi“ tą perėją. Žinoma, taip daryti nėra gerai, nes turbūt kiekvienas taip galvoja – nieko čia tokio. O nelaimės įvyksta. Manau, gerai, kad vykdomos tokios akcijos. Tikrai priverčia susimąstyti“, – sakė Palangoje poilsiaujantis į reidą patekęs kaunietis Paulius. Tuo metu Klaipėdoje į draugišką reidą patekusi uostamiesčio gyventoja Monika teigė praeityje turėjusi karčios patirties, kai važiuodama dviračiu pateko į nedidelį eismo įvykį. Tuomet viskas baigėsi laimingai, tačiau nuo to laiko dviračių mėgėja sako važinėjanti labai atsargiai ir paisanti visų kelių eismo taisyklių. „Galbūt kai kas net nežino, kad dviratį per pėsčiųjų perėją reikia persivaryti nulipus nuo jo, tačiau man tai yra savaime suprantamas dalykas. Tikiuosi, ir kitus dviratininkus panašios policijos akcijos įpratins tai daryti“, – sakė Monika. Anot policijos atstovų, važiuojamosios kelio dalies kirtimas dviračiu važiuojant per perėją yra viena dažnesnių situacijų, kuriose nukenčia dviratininkai. Dviratis į pėsčiųjų perėją įvažiuoja greičiau, nei juda pėstieji, o nenulipus nuo dviratės transporto priemonės gali būti sudėtinga įvertinti situaciją kelyje. Dėl to įvyksta susidūrimai su automobiliais. Kelių eismo taisyklėse pažymima, kad dviratininkams leidžiama važiuoti tik specialiai paženklintomis, jiems skirtomis perėjomis, kurios paprastai būna dviračių takuose. Draugiški policijos reidai visoje Lietuvoje bus vykdomi iki pat dviračių sezono pabaigos, o itin didelis dėmesys dviratininkų saugumo kultūrai taip pat bus skiriamas rugpjūčio 20 d. sostinėje vyksiančio didžiausio šalyje dviratininkų renginio – „Velomaratono“ – metu. „Panašaus pobūdžio reidus kartu su policija inicijavome ir praėjusiais metais, kuomet skatinome dviratininkus dėvėti šalmus. Mūsų švietėjiškos akcijos, raginančios atkreipti dviratininkų dėmesį į saugumą, nuosekliai tęsiasi jau ne vienerius metus. Šios akcijos tikslas priminti KET, paraginti dėl savo pačių saugumo jų visuomet laikytis“, – sako „ERGO Insurance SE“ Lietuvoje generalinis direktorius Saulius Jokubaitis. S. Jokubaitis primena, kad važiuojant dviračiu, svarbu būti susikoncentravus į kelią, važiuoti atsargiai, gerbti kitus eismo dalyvius. Visų eismo dalyvių atidumas ir kelių eismo taisyklių laikymasis gali padėti išvengti nelaimingų atsitikimų ir netikėtų susidūrimų. Lietuvos kelių policijos tarnybos duomenimis, šiemet iki liepos mėnesio šalies keliuose ir miestų gatvėse fiksuota 119 dviratininkų susidūrimų su automobiliais. 5 iš šių susidūrimų pasibaigė dviratininkų mirtimis. Dar 147 dviračių vairuotojai ir 3 dviračių keleiviai buvo sužeisti. Per 2016 metus gyvybės šalies keliuose iš viso neteko 17 dviratininkų, 230 buvo sužeisti.