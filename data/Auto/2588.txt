Kaip nuo tokių situacijų apsisaugoti? Specialistai pataria, kad tokiais atvejais geriausias ginklas – fotoaparatas ir atidumas. Įtarimai – jau pasiimant automobilį Į DELFI kreipėsi užsienyje gyvenantis Gediminas. Į Latviją parskridęs vyras išsinuomojo automobilį kelionei į Lietuvą. Jau pati automobilio nuomos procedūros pradžia sukėlė įtarimų. „Grįžome keliom dienom į Lietuvą, bet bilietus pirkom į Rygą. Tai iš ten ir nuomavomės automobilį, kurį užsisakėm per agentūrą. Kai atvykom į vietą, mums pasakė, kad reiks sumokėti 600 eurų depozito mokestį už automobilį, nes užsisakinėjom ne tiesiogiai, o per agentūrą. Esą todėl ir depozitas toks didelis. Jie paaiškino, kad jei būtume užsisakę automobilį tiesiogiai pas juos, tada depozitas būtų 100 eurų. Tuomet pasirodė keista: koks skirtumas per ką užsisakai, juk rizika išlieka ta pati“, – pasakojo Gediminas. Galiausiai automobiliu lietuvis pasinaudojo ir grąžino, tačiau jau netrukus su juo susisiekė automobilio savininkai. „Automobilį grąžinome anksti ryte, kai dar nebuvo agentūra pradėjusi darbo. Jie paprašė pastatyti automobilį į aikštelę ir raktus įmesti į pašto dėžutę. Na, ir kitą dieną sulaukėme staigmenos. Anot jų, automobilis prieš išnuomojant nebuvo pažeistas, o po mūsų naudojimosi atsirado pažeidimų, dėl kurių negrąžino depozito. Dar blogiau – reikėjo ir primokėti“, – pasakoja Gediminas. Nuomininkas buvo informuotas, kad esą buvo pažeistas automobilio galinis buferis, galinis sparnas, priekinės bei galinės durys. Sąskaita už neva padarytus pažeidimus – 670 eurų. Nuomojantis gana dažna praktika, kai automobilis paliekamas, o raktai įmetami į specialą dėžutę, be automobilio apžiūros vietoje. Tačiau kaip elgtis, kad nenutiktų tokia nemaloni staigmena, kaip Gediminui? Pigiausias variantas – jau rizika Lietuvos draudikų asociacijos vadovas Andrius Romanovskis pataria, kad pirmiausia reikia atidžiai rinktis, iš kokios kompanijos imsite automobilį. „Aš manau, kad pirmiausia reikia žiūrėti, iš ko nuomoji automobilį. Tiesą pasakius, dirbant su rimtomis kompanijomis dar neteko girdėti tokio atvejo, kad žmogus sako, kad mašina nebuvo apgadinta, o kompanija sako, kad buvo apgadinta. Pirmiausia pasiimant mašiną reikia susižymėti, kaip ta mašina atrodo. Gali būti ir tokia situacija, kad žmogus nepastebėjo pažeidimo, jo nepažymėjo ir tokią mašiną pasiėmė. Gali ir taip būti, kad to pažeidimo nebuvo pastebėjęs pats šeimininkas, ir tik vėliau jį pamatė. Tad labai svarbu prieš pasiimant automobilį jį atidžiai apžiūrėti“, – pataria A. Romanovskis. Dar vienas patarimas – nepatingėkite prieš pasiimdami automobilį jo nufografuoti. Tą patį patariama padaryti ir automobilį paliekant. „Be abejonės, turint reikalų su mažai žinomomis ar visiškai nežinomomis įmonėmis vertėtų automobilį nusifotografuoti. Tačiau jei kiltų ginčas, tai būtų labai sudėtingas ginčas. Įmonė, kuri priėmė automobilį turėtų įrodyti, kad būtent jūs padarėte tą pažeidimą, kad būtent tas žmogus padarė žalą. Iš kur žmogui žinoti, kas buvo su ta mašina, kai jis ją paliko? Toks atvejis, kai savininkas priima mašiną neapžiūrėjęs – jis irgi smarkiai rizikuoja. Ginčą vienareikšmiškai išspręsti būtų labai sudėtinga“, – svarsto specialistas. Dar geriau, jei su nuoma kartu įsigijamas ir draudimo polisas. Tokiu atveju nuomininko reikalai baigiasi. „Rizika jau vien tai, kad žmogus ima pigiausią variantą. Rizika ir tai, kad automobilio nedraudžia. Jei būtų draudimas, tai nebūtų galvos skausmo. Tokiu atveju automobilio savininkas turėtų reikalus spręsti su draudiku“, – sako A. Romanovskis. Atvejai nėra išskirtiniai Neretai nuomininkai neskaito ir nuomos sąlygų, bet deda parašą ant sutarties. „Įprastai automobilis iš nuomos kompanijos paimamas ir grąžinamas abiems šalims pasirašant perdavimo aktus. Šis perdavimas reiškia, kad nei viena pusė kitai pretenzijų neturi. Jei grąžinamas automobilis buvo pažeistas, žalos atlyginimo sąlygos būna aptartos sutartyje (ten paprastai susitariama dėl frančizės, grąžinimo sąlygų ir terminų). Frančizė yra garantas, kad automobilis bus grąžintas su pilnu degalų baku, kad bus galima padengti išlaidas dėl smulkių apgadinimų“, – sako Ingrida Žaltauskaitė, „Lietuvos draudimo“ atstovė. Specialistės teigimu, dažniausiai kreipiamasi dėl sugadinimų, kurie apsunkina automobilio nuomos galimybes (estetinį vaizdą) arba techniškai automobilis negali būti eksploatuojamas. Dėl smulkių, iš toli nematomų įbrėžimų kreipimaisi labai reti. „Jeigu pasinaudojęs automobiliu klientas susitaria jį palikti (servise, pasiimdamas savo automobilį ar kitaip), tuomet gali būti, kad teks susimokėti frančizę dėl rastų apgadinimų ar atlyginti žalą, arba įrodinėti, kad žala atsitiko ne nuomos metu. Todėl patarimas vienas – apžiūrėkite automobilį tiek jį paimdamas, tiek grąžindamas – taip bus išvengta ginčų dėl automobilio būklės ar apgadinimų“, – sako I. Žaltauskaitė. „Atvejai, kai automobilių nuomos bendrovės kreipiasi į ERGO dėl išnuomotai transporto priemonei padarytos žalos pasitaiko, tačiau tokie atvejai nėra išskirtiniai ar dažnesni nei įprastai. Automobilius nuomojasi įvairūs asmenys, jų vairavimo patirtis skirtinga ir suvokimas apie nuomojamą automobilį taip pat. Tačiau automobilius nuomojančios bendrovės taip pat turi tam tikrus saugos mechanizmus, kad toks verslo modelis veiktų“, – teigia ERGO atstovė Lina Jakučionienė.