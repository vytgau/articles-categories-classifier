Gamintojas ketvirtadienį pranešė 2017-aisiais pardavęs 571 tūkst. 577 automobilius, o prieaugį daugiausiai lėmė aukšta paklausa XC60 ir 90 serijos modeliams. Didžiausioje pasaulio automobilių rinkoje Kinijoje „Volvo“ pernai pardavė 25 proc. daugiau automobilių nei užpernai - 114 tūkst. 400 vienetų. Visame Azijos ir Ramiojo vandenyno regione įmonės pardavimai ūgtelėjo apie 20 proc. Tuo tarpu pardavimų rodikliai Europoje, Artimuosiuose Rytuose ir Afrikoje per metus paaugo 3 proc. Savo namų rinkoje Švedijoje „Volvo“ buvo geriausiai parduodama automobilių markė jau 60-us metus paeiliui - parduotų automobilių skaičius šalyje pernai išaugo beveik 6 proc., iki 74 tūkst. Tačiau, nepaisant rekordinių metų, 2017 m. „Volvo“ pardavimai Jungtinėse Valstijose smuktelėjo 1,5 proc.