Jame – kiekvienam mėnesiui skirtos įspūdingiausios Dakaro akimirkos, tarp kurių – ir trys lietuviški ekipažai. 12 geriausių nuotraukų „Draugai nuolat atakuoja mane klausdami, kada pagaliau darysiu kokią parodą – vis tik esu fotografavęs ir Dakarą, ir Olimpines žaidynes, kasmet turiu bent keletą kelionių, iš kurių taip pat parsivežu nuotraukų. Fotografija užsiimu tik dėl malonumo ir džiaugiuosi, kad galiu iš to pragyventi, todėl apie parodas ar kitokį nuotraukų parodymą ilgą laiką negalvojau. Tačiau mintys keičiasi ir paroda tikrai bręsta. O kalendorius – pirmas žingsnis to link“, – pasakoja V. Dranginis. Viso kalendoriuje yra 15 nuotraukų: po vieną kiekvienam mėnesiui ir trys – viršelyje. Jo nuotrauka, pažymint Dakaro specifiką, kur svarbus ne tik technikos patikimumas, bet ir žmogaus ištvermė, sumaketuota iš trijų akimirkų: per dulkes lekiančio sunkvežimio, purvino motociklo ir pavargusio lenktynininko veido. Dvylikoje mėnesius žyminčių nuotraukų – trys 2017-ųjų Dakaro ralyje dalyvavę lietuviški ekipažai (Antanas Juknevičius su Dariumi Vaičiuliu, Benediktas Vanagas su Sebastianu Rozwadowskiu ir Vaidotas Žala su Sauliumi Jurgelėnu) bei kitos įspūdingos akimirkos. „Kalendorius yra tam tikras darbo įprasminimas – juk nesinori, kad nuotraukos nugultų tik kompiuterio kietajame diske. Galų gale, mes turime tik 12 mėnesių – tai reiškia, kad galiu panaudoti tik 12 nuotraukų ir jos tikrai turi būti geriausio ir įvairiausios. Kalendoriaus kūrimas – labai įdomi patirtis ir, be abejo, pirmas žingsnis parodos link“, – teigia fotografas, kartu su V. Žalos ir S. Jurgelėno komanda „Agrorodeo“ keliausiantis ir į 2018-ųjų Dakaro ralį. O iškart po jo su Lietuvos atletais – į žiemos olimpines žaidynes Pietų Korėjoje.  Sporte žavi nesuvaidintos emocijos V. Dranginis specializuojasi sporto fotografijoje, o automobilių sportas čia užima labai nedidelę dalį. Tačiau kuo toliau, tuo labiau ta dalis didėja – fotografas neatmeta galimybės, jog ji ilgainiui taps didžiausia, lyginant su kitomis. „Dakaras man nėra tik automobilių sportas – ten būdamas ir tik juo gyvendamas 3 savaites patiri daugiau nei kiti per visą gyvenimą. Aš tarsi mėgaujuosi ten patiriamais sunkumais, jaučiuosi gyvas kaip niekad. Man tai labai svarbu ir būtent tai siekiu perkelti į savo fotografijas – noriu, kad žmonėmis žiūrint į mano užfiksuotus momentus nekiltų klausimų, kas čia ir apie ką“, – samprotauja V. Dranginis. Per karjerą jis išbandė daugybę fotografavimo stilių: teko įamžinti vestuves, vakarėlius klubuose, įvairius daiktus ir netgi atlikti kelias fotosesijas po vandeniu – prireikė laiko, kol atrado labiausiai jį dominančias sritis. „Sporto fotografija yra be proto plati ir čia dar yra ko mokytis, siekti, gilintis. Čia žmonės kaip niekur kitur yra tikri ir kupini nesuvaidintų emocijų“, – pabrėžia fotografas. Iš hobio tapo darbu Savo fotografijos kelią Vytautas pradėjo dar vaikystėje, fiksuodamas akimirkas su tėčio „Zenit“ fotoaparatu. Populiarėjant skaitmeninei įrangai, jis dar studijuodamas įsigijo pirmąjį veidrodinį fotoaparatą, su kuriuo nesiskyrė nei dienai, net dirbdamas „8-17 val.“ tipo darbą. Tačiau vieną dieną, maždaug prieš šešerius metus, nusprendė, kad fotografavimas gali tapti pagrindine veikla. „Savo fotografo gyvenimo kelionę pradėjau Londone – ten buvau atidaręs studiją ir nuomodamas ją geriems fotografams, juos stebėjau ir brendau pats. Čia buvo pasėta ir pirmoji svajonė – fotografuoti „Red Bull“ renginius, kuri šiemet tapo realybe, nes nuo sausio esu oficialus Lietuvos „Red Bull“ fotografas“, – sako per metus 2-3 mėnesius ne Lietuvoje praleidžiantis V. Dranginis. „Šį rodiklį – 2-3 mėnesius per metus – dėl savo profesinių svajonių žadu dar pakelti“, – šypsosi save sporto, kelionių ir laisvalaikio fotografu vadinantis menininkas. V. Dranginio 2018-ųjų Dakaro kalendorių galima įsigyti visose Lietuvos „Circle K“ degalinėse.