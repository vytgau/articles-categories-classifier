Kaip rašoma pranešime žiniasklaidai, „Premium“ segmente pasirinkimas visuomet didelis, bet ne visiems vadovams šiais laikais reikia jų statusą pabrėžiančio technikos stebuklo. Nemažos dalies įmonių taisyklės net draudžia vadovui rinktis BMW, „Audi“, „Mercedes“ ar „Lexus“, nors turimas biudžetas lyg ir leistų mėgautis brangiu ženkliuku. Todėl greta ilgai laukto naujojo 5 serijos BMW pastatėme ir šviežią įkraunamą hibridą „Kia Optima“ bei „Opel Insignią“, kurios pirmoji laida užkariavo daugelio širdis ir privertė į „Opel“ žiūrėti pagarbiai. Be abejonės, kainos skiriasi, bet ar reikia mokėti už ženkliuką, mums padėjo apsispręsti du vadovai – „Unicredit Leasing„direktorius Laimonas Belickas ir dviračių bei žiemos sporto prekių ekspertas Gintautas Umaras. „TopGear“ apdovanojimų nominacija – Vadovo automobilis Bandyti automobiliai: „Kia Optima“: variklis – 2.0 P-HEV AT, 151 AG, 373 Nm; 0–100 km/val. per 9,4 s; masė – 1705 kg; priekiniai varantieji ratai; vidutinės degalų sąnaudos – 1,8 l; bandyto modelio kaina – 39 990 eurų. „BMW 530d xDrive“: variklis – 2993 cm3, turbininis dyzelinis, 265 AG, 620 Nm; 0–100 km/val. per 5,4 s; masė – 1770 kg; automatinė pavarų dėžė; visi varantieji ratai; vidutinės degalų sąnaudos – 5 l; bandyto modelio kaina – 82 030 eurų. „Opel Insignia“: variklis – 1998 cm3, turbininis benzininis, 260 AG, 400 Nm; 0–100 km/val. per 7,3 s; masė su vairuotoju – 1649 kg; automatinė 8 pavarų dėžė; visi varantieji ratai; vidutinės degalų sąnaudos 8,6; bandyto modelio kaina – 32 267 eurai (nurodyta Exclusive komplektacijos kaina be papildomų priedų).  Laimonas Belickas, „Unicredit Leasing“ vadovas Pirmiausia noriu pabrėžti, kad bandėme labai skirtingus automobilius, nors visi jie gali būti tinkami bet kokiam vadovui. Man jau prieš važiuojant buvo aišku, kad naujasis BMW „penktukas“ visa galva geresnis, jis yra realusis šio testo nugalėtojas. Tačiau, jei, be dinamikos ir vairavimo kokybės, dar pagalvosime ir apie idėją, išskirtinumą bei modernumą, vienareikšmiškai įdomi tampa hibridinė „Kia Optima“. Ji tiek išvaizda, apdailos detalėmis, tiek vairavimo kokybe tikrai tinkama šiandienos lyderiui. Jai kiek trūksta galios startuojant, bet gavusi galingesnį variklį „Optima“ galėtų varžytis su pačiais geriausiais. „Opel Insignia“ gerai akceleruoja, demokratiška jos išvaizda. Tačiau žiūrint į degalų sunaudojimo vidurkį ir girdint važiuoklės darbo garsą neapleidžia mintis, jog „Opel“ inžinieriai iki šiol šiek tiek apsvaiginti ankstesnės „Insignios“ sėkmės. Gintautas Umaras, geriausiai išmano dviračius, bet išmanančiai diskutuos su bet kuriuo automobilių pardavėju „Kia Optima“ jau prieš keletą metų patraukė mano žvilgsnį dailiu siluetu. Gavęs progą išmėginti naująją versiją galėjau pasitikrinti pirmojo įspūdžio efektą. Važiuoti mieste „Kia Optima“ buvo paprasta, lengva. Nuspėjamas variklis ir pavaros, gana tiksli ir švelni pakaba. Salono apdaila taikyta į elegantišką lygį. Navigacijos ekrane duomenys informatyvūs. Kai kurie valdymo mygtukai „nerasdavo“ mano pirštų pirmu lietimu. Hibridinė jėgainė galėtų būti patraukli užkietėjusiam miestiečiui. Tai greičiau aktyviai keliaujančio mieste skyriaus vadovo automobilis. 5 serijos BMW. Smarkiai patobulinta pakaba, kuri man visad kliūdavo bandant rinktis BMW gaminį. Žinoma, lepina galingas variklis. Nardyti miesto gatvėmis smagu. Trumpai – smagus daiktas vairuoti. O galvojant plačiau – ar kas mane imtų į darbą su tokiu pranašumų paketo biudžetu? „Opel Insignia“ – tikra gražuolė (mat bandymui gavome raudoną), traukia žvilgsnį. Salonas patogus, dailiai sudėliotas. Odą vaidinantis plastikas keistas, bet visa kita nemenkina bendros vertės. Važiavimas kiek apramino pirminį entuziazmą. Variklio perduodama galia skyrėsi nuo tikėtinos pagal AG deklaraciją. Juntami aplinkos triukšmai. Tai dailus žaisliukas, nors dar abejočiau pirkinio verte.