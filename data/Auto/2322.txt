Tai, kad leidimas atvykti į egzaminą su sava transporto priemone yra veiksmingas, parodė ankstesni sprendimai leisti vairavimo praktikos egzaminą laikyti savu autobusu (D kategorija) ir motociklu (A kategorija). Daliai vairuotojų tai veikia kaip stresą mažinantis veiksnys - būsimasis vairuotojas jaučiasi užtikrinčiau ir labiau pasitiki savo jėgomis, teigiama Vidaus reikalų ministerijos pranešime. Būsimų vairuotojų patogumui A1, A2 bei C ir CE kategorijų egzaminui reikalingas transporto priemones, kaip ir iki šiol, bus galima nuomotis „Regitros“ padaliniuose. Iš esmės, šis pokytis atveria platesnes galimybes būsimiems vairuotojams rinktis sau priimtinesnį būdą ir nuspręsti, su kokia transporto priemone jis nori laikyti egzaminą. „Regitros“ lengvųjų automobilių (B kategorijos) parko privalomumo atsisakyti nežadama dėl viešojo intereso patenkinimo uždavinių - suteikti naujus (iki 3 m. senumo) automobilius už žemiausią įkainį bei siekiant skaidrumo užtikrinti egzaminuojamiesiems jų vairavimo įgūdžių ir elgsenos kelyje patikros filmavimą, šių įrašų saugojimo ir patikimo asmens duomenų sunaikinimo paslaugas. Vairuotojų lauktas pakeitimas įsigalios nuo 2017 m. rugsėjo 1 d.