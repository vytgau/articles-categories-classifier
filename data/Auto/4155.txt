Lyderio poziciją automobilių pardavimo srityje ir toliau išlaiko Kinija, kur praeitais metais buvo realizuotas rekordinis skaičius automobilių – net 27 mln. 951 tūkst. (12,3 proc. augimas). Antroji pagal dydį automobilių rinka ir toliau priklauso Jungtinėms Valstijoms, kur praeitais metais parduota 17 mln. 539 tūkst. automobilių (0,5 proc. augimas). Užtikrintai auga ir Vakarų Europos šalių automobilių rinkos – 2016 metais jos ūgtelėjo 6,3 proc. iki 15 mln. 762 tūkst. vienetų, o tai geriausias rezultatas per pastaruosius devynerius metus. Tikimasi, kad ateinančius kelerius metus pavyks išlaikyti teigiamą dinamiką, nes pardavimai Vokietijoje ir Didžiojoje Britanijoje auga. Automobilių pardavimai Rytų Europos rinkoje taip pat stabilizavosi ir 2016 metais sudarė 3 mln. 913 tūkst. automobilių (fiksuojamas 0,1 proc. pardavimų mažėjimas). Prasčiausias rezultatas fiksuotas Rusijos automobilių rinkoje, nors paskutinius 2016 metų mėnesius automobilių paklausa ir pradėjo rodyti atsigavimo ženklus. Daugumoje kitų šio regiono šalių fiksuojamas automobilių pardavimų augimas, o lydere galima vadinti Turkiją. Pietų Amerikoje vietos automobilių pardavėjai realizavo 2 mln. 650 tūkst. lengvųjų automobilių, o tai net 14,1 proc. mažiau nei 2015 metais. Kalbant apie didžiausias pasaulines automobilių rinkas, verta paminėti Japoniją, kur fiksuotas 1,9 proc. sudarantis pardavimų mažėjimas (parduota 4 mln. 906 tūkst. automobilių), Kanadą (2,7 proc. augimas – parduota 1 mln. 948 tūkst. automobilių) ir Pietų Korėją (0,7 proc. augimas ir 1 mln. 785 tūkst. parduotų automobilių).