Šis rezultatas atspindi ilgalaikes tendencijas – vertinant 2010–2016 m. laikotarpio duomenis, mūsų šalis taip pat yra antra pagal pasiektą pažangą, vos keliais procentais atsilikdama tik nuo Portugalijos. Remiantis statistika, per šį laikotarpį Portugalijoje žuvusiųjų keliuose sumažėjo 40,2 proc., Lietuvoje – 37,1 proc. Toliau rikiuojasi Norvegija (35,7 proc.), Graikija (35,1 proc.), Čekija (32,0 proc.) ir Slovakija (31,4 proc.). Remiantis statistika, pernai Lietuvoje užfiksuota 8 proc. daugiau eismo įvykių nei 2015 m., tačiau pasiekta rekordinė pažanga mažinant žūčių keliuose skaičių – jų sumažėjo nuo 242 (2015 m.) iki 188 (2016 m.). Dar daugiau pasiekta saugant vaikus: jų netektys praėjusiais metais sumažėjo 41,7 proc. – nuo 12 žuvusiųjų 2015 m. iki 7 – 2016 m. Saugaus eismo specialistų teigimu, pastaraisiais metais pasiekti rezultatai įpareigoja imtis ypatingų pastangų ir papildomų priemonių, kad teigiamos tendencijos išliktų ir ateityje. Kaip sudėtinga išlaikyti pasiektus gerus rezultatus, rodo ir Norvegijos pavyzdys. Pastaruosius trejus metus šioje šalyje stipriai mažėjo žuvusiųjų keliuose, per 2015 m. – net 20 proc., o pernai šis skaičius vėl šoktelėjo daugiau kaip 15 proc.