Kaip teigiama kompanijos pranešime, „Nissan“ yra pirmasis Japonijos automobilių gamintojas, kuris ketina dalyvauti penktajame „Formula E“ čempionate, prasidėsiančiame 2018 metų pabaigoje. Kompanija žada vėliau šiais metais paskelbti pilotų vardus ir automobilio techninius duomenis. „Formula E“ serijos penktajame sezone bus techninių pakeitimų. Nauja bus tiek pačių bolidų, tiek jų elektrinės pavaros konstrukcija. Bus siekiama eliminuoti iš varžybų būtinybę keisti lenktyninį automobilį. Šis „Nissan“, pasaulinės elektromobilių gamybos milžinės, sprendimas buvo gerai apgalvotas ir prisijungiama prie „Formula E“ būtent tada, kai įsigalios nauji techniniai reikalavimai dalyviams. „Formula E“ bolidas puikiai siejasi su „Nissan Intelligent Mobility“ vizija, kurios tikslas pakeisti žmonių požiūrį į tai, kaip automobiliai yra varomi, valdomi ir integruojami į visuomenę, pažymima pranešime. „Nissan“ yra populiariausios pasaulyje elektrinės transporto priemonės „LEAF“ gamintoja.