Vokietijos aplinkosaugos organizacija „Deutsche Umwelthilfe“ jau seniai kovoja už tai, kad miestuose, kuriuose oro tarša smarkiai viršija leistinas Europos normas, būtų draudžiama važiuoti ypač taršiais dyzeliniais automobiliais. Draudimai galėtų įsigalioti miestų centruose ar ypač judriose greitkelių atkarpose. Minėta organizacija teismuose to reikalauja net 45 šalies miestuose. Paviešinti pirmosios apklausos po šio svarbaus teismo sprendimo rezultatai. Vokietijos automobilių prekeiviai sako, kad EURO 5 standarto dyzelinių automobilių paklausa smarkiai krito. Trečdalis prekeivių kalba apie kainos kritimą nuo 30 iki 50 proc., trečdalis šiuos automobilius pardavė 10–30 proc. pigiau, o likęs trečdalis prekeivių jų iš viso nebegalėjo parduoti. Nors dar prieš trejus metus buvo galima įsigyti naujų EURO 5 standarto automobilių. Be to, net ir naujesni bei švaresni EURO 6 standarto dyzeliniai automobiliai sunkiai pritraukia pirkėjus. Todėl Vokietijos automobilių prekeiviai kelia reikalavimus gamintojams. Anot jų, automobilių gamintojai turėtų modifikuoti ne tik programinę, bet ir techninę senesnių dyzelinių automobilių įrangą, kad šie atitiktų normas ir nepatektų į juodąjį sąrašą, kai šis bus sudaromas eismo draudimams įgyvendinti. Tačiau tai automobilių gamintojams yra per brangu.