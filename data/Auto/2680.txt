„Išmanūs sprendimai – puikus pavyzdys, kaip šiuolaikiški technologiniai sprendimai padeda efektyviau atlikti darbus ir greičiau reaguoti į miestiečių užfiksuotas problemines vietas sostinės keliuose. Išties dėkojame visiems neabejingiems Vilniaus vairuotojams, kurie navigacijos „Waze“ pagalba žymėjo gatvių duobes ir tokiu būdu padėjo gauti išsamesnę informaciją apie gatvių būklę. Tai neabejotinai prisidėjo ir prie spartesnio remonto darbų atlikimo“, – sako Linas Kvedaravičius, Vilniaus miesto mero pavaduotojas. Vilniaus miesto savivaldybė Lietuvoje tapo pirmąja, pradėjusia aktyviai bendradarbiauti su „Waze“ ir naudoti sostinės gerovei išmaniojo sprendimo galimybes. Rekordas – 200 pranešimų per dieną „Bitė Lietuva“, Vilniaus miesto savivaldybė ir sostinės gatves prižiūrinti bendrovė „Grinda“ pakvietė Vilniaus vairuotojus išmaniojoje navigacijoje žymėti ne tik eismo sąlygas, bet ir pastebėtas duobes. Iki dabar kasdien „Grinda“ gauna duobių sąrašą ir jas sutvarko per 3-5 dienas. „Kasmet po žiemos gatvėse atsiveria daug duobių, ir „Waze“ mums padėjo greičiau sužinoti, kurias duobes reikia tvarkyti sparčiausiai. Džiaugiamės vairuotojų aktyvumu – kartais iš visos Vilniaus apskrities gaudavome iki 200 pranešimų per dieną, iš viso buvo užregistruota daugiau nei 2000 duobių“, – sako Kęstutis Vaicekiūtis, bendrovės „Grinda“ direktorius. Per pavasarį sutvarkė daugiau nei 1200 duobių Pasak K. Vaicekiūčio, „Waze“ leido geriau organizuoti kelininkų darbus ir efektyviau suplanuoti bendrovės maršrutus. Tai lėmė puikius rezultatus: šiais metais „Grinda“ Vilniaus mieste sutvarkė daugiau nei 1200 pavojingų duobių, t. y. beveik 4 kartus daugiau nei pernai. „Kviečiame vairuotojus ir toliau aktyviai žymėti kliūtis keliuose – informuodami atsakingas tarnybas visi galime prisidėti prie saugesnių eismo sąlygų Lietuvos keliuose. Taip pat kviečiame aktyviau prie nemokamos partnerystės su „Waze“ prisijungti ir kitas savivaldybes, kurias gali įkvėpti gera sostinės patirtis“, – sako Arūnas Mickevičius, bendrovės „Bitė Lietuva“ rinkodaros vadovas. Išmanioji navigacija „Waze“ yra nemokama ir veikia visuose išmaniuose įrenginiuose. Vairuotojai programėlėje gali itin saugiai, vos keliais paspaudimais užfiksuoti keliuose pastebėtas kliūtis. „Waze“ visą gautą informaciją įvertina ir pasiūlo optimaliausią kelionės maršrutą. Išmaniosios navigacijos kūrėjų skaičiavimais, kasdien kiekvienam vairuotojui ji padeda kelionėse sutaupyti vidutiniškai 5 minutes. Tęsdama ilgametę tradiciją pirmiausia leisti vartotojams išbandyti išmanųjį sprendimą nesirūpinant sunaudotais megabaitais, „Bitė“ visiems klientams iki šių metų rugsėjo pirmosios leis naudotis „Waze“ neskaičiuodama interneto duomenų.