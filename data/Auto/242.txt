„Mūsų specialistai kuria ir diegia naujos kartos saugumo priemones, kuriomis siekiama apsaugoti automobilio sistemas nuo programišių atakų. Tai apima tiek gamybos linijų saugumą, tiek ir į gaminius integruojamas kibernetinio saugumo funkcijas, – sako Felixas Bietenbeckas, „Continental“ Automobilių įrangos padalinio vadovas. – Saugumas svarbus kiekvienam automobilio komponentui, todėl būtina ne tik apsaugoti internetu siunčiamus duomenis, bet ir kitą įrangą, o ypač – tokius svarbius komponentus, kaip stabdžių sistema.“ Todėl „Continental“ naujam ir itin pažangiam stabdžių moduliui „MK C1“, kuris, palyginti su įprasta stabdžių sistema, yra greičiau veikiantis, itin lengvas ir kompaktiškas, bei specialiai sukurtas automobiliams, turintiems pažangias savivaldžio važiavimo funkcijas, pirmą kartą pradėjo taikyti šifravimo procesą. Ateityje visi „Continental“ gaminiai, kaip ir naujoji stabdžių sistema, turės kriptografines sistemas, prieiga prie kurių bus leidžiama tik žinant specialų raktą. Kiekvienam mazgui bus sukuriamas individualus kodas, kuris užtikrins maksimalų saugumą net jei automobilio valdymą perims programišiai. „Šiais kodais gali būti apsaugotos skirtingos funkcijos ar valdymo procesai, ir jie negali būti nuskaityti iš išorės – tai tarsi PIN užraktas jūsų telefone,“ – sako Dennis Kutschke, „Continental“ Kibernetinio saugumo programos vadovas. Be to, kibernetinis automobilių sistemų saugumas svarbus ne tik jas montuojant, bet ir diegiant programinę įrangą bei kuriant individualius kodus, todėl visame pasaulyje bus pristatyta ir speciali gamybos linijų saugumo koncepcija bei standartai.