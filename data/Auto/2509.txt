Varžybų vyriausiasis techninis komisaras Raulis Koovas iš Estijos ir jo pagalbininkai buvo reiklūs, tačiau neturėjo didelių priekaištų ekipų parengčiai prieš atsakingą egzaminą ir visų iš anksto užsiregistravusių komandų vadovus pakvietė prie „ENEOS 1006 km lenktynių“ starto linijos užimti savo vietas. Iš kokių pozicijų startuos kiekviena komanda, paaiškės tik penktadienio pavakarę pasibaigus kvalifikacinėms lenktynėms ir jas vainikuosiančiai greičiausiųjų fiestai – TOP 10 atrankos varžyboms. „Galiu tik pasidžiaugti, jog reiklūs komisarai kasmet sportininkams ir komandų vadovams randa vis mažiau pastabų. Tai rodo, kad dalyvaujantys maratoninėse 1000 km lenktynėse joms rengiasi vis kruopščiau, ieškodami ne tik papildomų galios ir greičio resursų, bet ir galvodami apie savo pačių ir varžovų saugumą“, – stebėjęs komisijų darbą lenktynių spaudos centrui, viešųjų ryšių agentūrai „Visus Bonus“ sakė nuo pat 2000-ųjų be pertraukų „ENEOS 1006 km lenktynes“ rengiančios „Promo Events“ direktorius Darius Jonušis. Pagrindinis renginio organizatorius pasidžiaugė, kad per nepilnus du dešimtmečius šios lenktynės išsikovojo didžiausių ir prestižiškiausių Baltijos šalyse vardą, kad kasmet jas ir didžiausiąjį mūsų šalies vasaros kurortą atranda pajėgiausieji lenktynininkai, mielai laukiami ir kitose arenose. D. Jonušis linkėjo visiems sportininkams, komandų vadovams ir varžybų stebėti atvyksiantiems žiūrovams įstabaus renginio, liksiančio atmintyje iki kitų, jau devynioliktųjų maratoninių lenktynių.  Taigi, šiemetines „ENEOS 1006 km lenktynes“ pradės 41 komanda iš Lietuvos, Latvijos, Estijos, Belgijos, Rusijos, Didžiosios Britanijos ir Olandijos. Lenktynėse dalyvaujančiose komandose – 137 sportininkai ir 41 komandų vadovas. Šalių, kurioms atstovauja sportininkai, geografija platesnė, nei delegavusių savo ekipas į „ENEOS 1006 km lenktynes“. Šiemet čia varžysis devynių valstybių – Lietuvos, Latvijos, Rusijos, Belgijos, Olandijos, Didžiosios Britanijos, JAV, Izraelio ir Filipinų – sportininkai. Didžiausią sportininkų delegaciją, kurios sudėtyje net 110 sportininkų, kaip ir dera į lenktynes delegavo varžybų šeimininkai. Šiemet „ENEOS 1000 km lenktynėse“ dalyvauja 4 komandos iš Belgijos, o jų garbę gina 10 belgų ir kitų šalių sportininkai. Palangoje lenktyniaus po 4 sportininkus iš Didžiosios Britanijos ir Latvijos, trys – iš Rusijos, po du – iš Olandijos ir Izraelio, po 1 – iš Filipinų ir JAV. Įdomu, kad tarp estų komandos „Cone Forest Motorsport“ sportininkų nėra nė vieno esto, o jai atstovaus du Izraelio ir vienas Rusijos pilietis. Vyriausiojo sportininko titulas šiemet priklausys ištikimam šių lenktynių dalyviui, „Autoverslas-Rolfo Ego Racing Team“ ekipos nariui, 66-erių Valdemarui Zakarauskui. Dvejais metais už Valdemarą jaunesnis „Qvick-VR Racing“ lenktynininkas, belgas Dirkas Van Rompuy'is, o dar dvejais už Dirką – 62-ejų britas Hollandas Dave'as. Kas nugalės – patirtis ar jaunystė? Galbūt į šį amžiną klausimą padės atsakyti jauniausiųjų lenktynininkų desantas ir jo vėliavnešys 20-metis Ignas Brusokas iš „Bunasta by Žaibelis motorsport“ ar metais vyresnis Tomas Jurevičius iš „Juta-Bauer Rally Team“. Jauniausiųjų draugijoje bene tvirčiausiai jaučiasi vyriausias iš jų 22-ejų Basas Schoutenas iš „Mojo Lounge by JR Motorsport“ komandos. Jau seniai nesikeičia viena maratoninių lenktynių statistikos eilutė – ir toliau populiariausias lenktynių automobilis išlieka BMW. Jų įvairių modifikacijų šiemet pagrindinių lenktynių trasoje matysime net 20 arba vienu daugiau, nei pernai. Antrąja-trečiąja pozicijomis populiariausiųjų sąraše dalijasi „Porsche“ ir „Honda“ (po 3), ketvirtąja-septintąja vietomis dalijasi „Volkswagen“, „Audi“, „Subaru“ ir „Ford“ (po 2). Po vieną automobilį Palangos trasoje matysime ir „Seat“, „Lexus“, „Alfa Romeo“, „Lotus“ bei „Lada“ markių ir prototipus „Aquila CR1“ ir „Marc Car“. Pirmoji pažintis tiek su sportininkais, „ENEOS 1006 km lenktynių“ dalyviais, tiek su jų kovine technika palangiškių ir kurorto svečių laukia jau ketvirtadienį, liepos 20-ąją, kai 10 val. prasidės visų lenktynėse dalyvaujančių automobilių paradas į centrinę Vytauto gatvę ir po pusvalandžio ten jau vyksiantis komandų pristatymas bei lenktynių atidarymas. Iškart po kaip visada patrauklios ir intriguojančios varžybų atidarymo ceremonijos žiūrovai stebės didžiojo maratono uvertiūrą – trumpas, dinamiškas ir labai azartiškas „Dynami:t Super Sprint“ lenktynes. „Jaguar“ žvaigždės – lenktynių trasoje Trečiadienį, kai varžybų administracinė ir techninė komisijos šalia miesto stadiono pasiraitojo rankoves tikrindamos lenktynėse dalyvaujančių komandų kovinę parengtį, jų laikinojoje trasoje ties Vydmantų sankryža suko ratus du naujitelaičiai „Jaguar“ automobiliai. Jie lenktynėse nedalyvaus, o ir varžybų teisėjai nesudarė jokių išskirtinių treniruočių sąlygų UAB „Inchcape Motors“, atstovaujančios „Ford“, „Hyundai“, „Jaguar“, „Land Rover“, „Mazda“ ir „Mitsubishi“ automobilių gamintojams, darbuotojams, į lenktynių miestelį atvairavusiems šiuos gražuolius, kurių misija čia – išskirtinė. Būtent „Jaguar“ tituluojamas oficialiu „ENEOS 1006 km lenktynių“ automobiliu. Vienintelis įgaliotasis „Jaguar“ koncerno atstovas Lietuvoje – „Inchcape Motors“ – rengėjų poreikiams suteikė „Big Cat“ („Didžiosios katės“) emblema, kuri yra beveik toks pat oficialus garsiosios britų automobilių markės pavadinimas, kaip ir „Jaguar“, automobilius. Lenktynių „Rescue car“ oficialiai tituluojamas „Jaguar F-Pace“, o „Safety car“ – „Jaguar XF“. Būtent šie automobiliai renginio dienomis padės užtikrinti teisėjams ir lenktynes aptarnaujančiam personalui saugumą trasoje ir operatyvią pagalbą, kam jos skubiai prireiks. „Lenktynių saugumas – pirmaeilis jų organizatoriaus uždavinys, – akcentavo D. Jonušis. – O saugumą ir tvarką trasoje užtikrinti padeda ne tik žmonės, varžybų organizatoriai ir kvalifikuoti specialistai, bet ir technika. Todėl mums svarbu turėti tokius galingus ir greitus automobilius, kaip „Inchcape Motors“ į Palangą deleguojami „Jaguarai“. Lenktynes aptarnaujantys automobiliai, o ypač „Safety car“, pasak D. Jonušio, privalo būti greiti, manevringi ir tuo pačiu galingi grynai dėl varžybų specifikos, o būtent dėl to, kad pirmojo rato metu jo, važiuojančio visai kolonai iš paskos, negalėtų pasivyti kiti, greičiausi sportininkai. Būtinybę turėti dar greitesnį „Safety car“, akcentuoja D. Jonušis, lenktynių organizatoriai pajuto baigus Palangos aplinkkelyje esančio Vydmantų transporto mazgo, kuris rekonstruotas į dobilo lapo formos skirtingų lygių sankryžą, pertvarkos darbus. Mat pasikeitusios lenktynių trasos vieno rato ilgis nuo buvusių 2994 metrų sutrumpėjo iki 2682, o tai reiškia, kad saugos automobiliui liko dar mažiau galimybių įsibėgėti, tad jis privalo reikiamą spartą išvystyti dar greičiau. Saugos automobilio ir jo įgulos pagrindinis uždavinys – įsitikinti ar trasa saugi. Prieš varžybų startą „Safety car“ apvažiuoja pilną trasos ratą, įsitikina, kad trasoje nėra pavojingų vietų – žvyro, lenktyninių automobilių detalių po avarijų, nedrausmingų žiūrovų trasoje ir pan. Tik tada šio automobilio vairuotojas gali duoti „OK“ – signalą lenktynių pradžiai. Tai jis kartoja po kiekvieno pasirodymo trasoje. Kontaktinių lenktynių metu pirmąjį ratą jis važiuoja visiems dalyviams iš paskos, kol jo vairuotojas įsitikina, kad pirmas ratas apsuktas sklandžiai. „Rescue Car“ – tai uolus budintis lenktynių sargas, o į trasą šis automobilis išvažiuoja tik tada, kai kažkam prireikia jo pagalbos. Pavyzdžiui, kai lenktyninis automobilis išslysta iš trasos ir būtina jį išvilkti atgal į ją. Pagalbos automobilis ir jo įgula dalyvauja po incidentų rengiant trasą tolesnėms varžyboms, valant likusias nuolaužas ar žvyrą, kitokius kliuvinius.