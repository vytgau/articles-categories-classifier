Šis etapas buvo itin svarbus B. Čirbai ir K. Kelpšai – abu lietuviai kovoja dėl vietos tarp dešimties geriausių čempionato sportininkų. Šiuo metu B. Čirba užima 9-ą, o K. Kelpša 13-ąją vietas. Liepos 28 dieną, penktadienį, vykusiose treniruotėse bene labiausiai nesisekė B. Čirbai, kurį jau ne pirmą kartą šiame sezone pavedė „Nissan“ pavarų dėžė. Sugedęs agregatas dar tą pačią dieną buvo išsiųstas į Uteną remontui, o S13 bolide buvo sumontuota atsarginė pavarų dėžė ir B. Čirba pratęsė treniruotes. Vienas čempionato lyderių Jamesas Deane'as turėjo persėsti į atsarginį bolidą – sugedo airio „Nissan“ variklis. Šeštadienį ryte vykusioje kvalifikacijoje užvirė atkakli kova. Itin aukštas sportininkų lygis lėmė tai, jog norint įveikti kvalifikaciją ir patekti tarp 32 geriausių, reikėjo surinkti net 65 taškus. Dažnai toks rezultatas garantuoja vietą Top16.  Kvalifikacijoje nugalėjo Piotras Wiecekas, surinkęs 92 taškus ir aplenkęs savo komandos draugą J. Deane'ą bei vietinės publikos numylėtinį Janį Eglitę. Iš lietuvių geriausiai sekėsi A. Vasiliauskui, surinkusiam 82 taškus ir užėmusiam aukštą aštuntą vietą. B. Čirba su 78 taškais liko 13-as, pernai metų Lietuvos čempionas A. Čibirka pelnė 67 taškus ir užėmė 25-ąją vietą. Kvalifikaciniuose važiavimuose nesėkmingai pasirodė „Drift Devil“ komandos atstovai K. Kelpša ir D. Macpreikšas, kurie į Top32 važiavimus nepateko. Jau Top32 važiavimuose savo pasirodymus baigė abu Andriai. A. Vasiliauskas nusileido latviui Ingusui Jekabsonsui, o A. Čibirka turėjo pripažinti Dawido Karkosiko pranašumą. Top32 etapą įveikė tik B. Čirba, kuris įtikinamai nugalėjo Jammi Hanseną ir Top16 susitiko su Pawelu Borkowskiu iš Lenkijos. Pirmojo važiavimo starte lietuvis padarė nedidelę klaidą, o antrojo važiavimo metu įgyta persvara nebuvo pakankama norint nugalėti vieną iš čempionato lyderių. Penktame etape nugalėjo J. Eglitė, finale nugalėjęs Adamą Zalewskį, trečia vieta atiteko Krzysztofui Romanowskiui. 