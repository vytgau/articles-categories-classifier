„Volkswagen“ bei įmonės „SAIC Volkswagen“ ir „FAW-Volkswagen“ atšaukia automobilių dėl kuro siurblio defekto, savo tinklalapyje pranešė generalinė kokybės priežiūros, inspektavimo ir karantino administracija. Atšaukiami 2007-2014 metų gamybos „Magotan“ modeliai, Kinijoje pagaminti 2009-2014 metų gamybos „Volkswagen CC“ bei 2011-2015 metais Kinijoje bendrovės „SAIC Volkswagen“ pagaminti „Passat“ modeliai. Atšaukiama ir maždaug 19 tūkst. importuotų modelių. Dėl kuro siurblio defekto nesuveikia elektronika ir variklis gali užgesti. Siurbliai bus nemokamai pakeisti nuo gruodžio 25 d. Verta paminėti, kad kovą „Volkswagen“ Kinijoje atšaukė beveik 680 tūkst. „Audi“ automobilių dėl aušinimo skysčio siurblio defekto, dėl ko variklis galėjo perkaisti ir užsidegti. Apie naujausią defektą „Volkswagen“ sužinojo po to, kai Kinijos tarnybos gavo dar pernai balandį pradėto tyrimo išvadas. Praėjusią savaitę Vokietijos bendrovė JAV tarnybas informavo, kad dėl panašių problemų su kuro siurbliais atšaukia 281 tūkst. automobilių. Su naujomis problemomis Vokietijos automobilių gamybos milžinė susiduria tuo metu, kai mėgina atsigauti po 2015 metais kilusio dyzelinių automobilių oro taršos duomenų klastojimo skandalo.