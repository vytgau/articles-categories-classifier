Laukia slidžios trasos Per daugiau nei du dešimtmečius lenktyniaujantys žurnalistai skirtingais maršrutais išmaišė visą Lietuvą, lenktyniavo ir Latvijoje bei Estijoje. Šių metų vasarą žurnalistai pradės lenktyniaudami nuo Kauno rotušės iki Palangos. Iš viso sportinėje įskaitoje važiuojantys ekipažai įveiks daugiau nei 500 km ilgio atstumą, iš kurių beveik 80 km sudarys įskaitiniai greičio ruožai. Pajėgiausi sportininkai „Press raliui“ ruošiasi iš anksto: treniruojasi slalomo, žiedinių lenktynių trasose. Bet niekada negali pasiruošti iki galo, mat, kaip sako „Lietuvos žurnalistų autoklubo“ prezidentas ir renginio organizatorius Valdas Valiukevičius, „vienodų „Press ralių“ dar nebuvo“. Šio, jau 22-ojo ralio išskirtinė savybė – daug slidžių dangų autodromų, kuriuose sportininkai turės persiorientuoti nuo „vasarinio“ vairavimo režimo į „žieminį“. „Labai smagu, kad Lietuvoje gausėja uždarų trasų, kurios turi ir slidžius paviršius. Mes išbandysime net kelias jų. Pirmoji – visiškai nauja ir vienintelė privati „ARV-Auto“ vairavimo mokyklos trasa su slidžiomis dangomis Kaune, ją išbandysime pirmieji. Lankysimės pačioje ilgiausioje ir greičiausioje Šiaulių darbo rinkos mokymo centro autodromo trasoje, taip pat mus priims ir Klaipėda. Visose šiose vietose įrengtos ir slidžių dangų aikštelės“, – greičio ruožų paslaptis dar likus daugiau nei mėnesiui iki lenktynių išdavė organizatorius.  Vairuotojams reikės kantrybės „Važiavimas ant slidžios dangos kelia vairuotojų sąmoningumą, rodo, kad reikiamoje vietoje turi būti reikiamas greitis. Kad ir koks geras vairuotojas bebūtum, fizikos jėgos yra stipresnės“, – „Press ralio“ dalyviams priminė „ARV-Auto“ vairavimo mokyklos vadovas Valdas Šlepikas. Įgūdžiai važiuojant ant slidžios dangos ypatingai reikalingi žiemą, tačiau jų nepamiršti pravartu ir šiltuoju sezonu – važiuojant per stiprią liūtį, automobilis gali netikėtai pradėti „plaukti“ (akvaplanuoti). Tuomet, pasak V. Šlepiko, slidžių dangų aikštelėse ištreniruoti įgūdžiai gali išgelbėti ne tik automobilį, bet ir sveikatą. Bet tai – kasdieninio saugaus eismo tema. Sportiniame važiavime svarbus ne tik automobilio suvaldymas, bet ir trasos įveikimas kiek įmanoma greičiau. „Greičio ruožai ant slidžių dangų pareikalaus iš vairuotojų itin greito prisitaikymo prie kelio sąlygų. Juk visi jau bus pratę važiuoti vasaros sąlygomis, pratę prie vasaros greičių, sukibimo su keliu, o čia – žiemos sąlygos. Slidžių dangų trasose labiausiai reikia kantrybės. Juk varžybose vairuotojai stengiasi važiuoti kuo greičiau, o važiuojant slidžia danga labai sunku paskaičiuoti greitį, kuris nebūtų per didelis. Klaidos ten kainuoja labai daug. Geriausiai tokiose trasose pasirodys tie, kurie sugebės rasti ribą tarp greičio ir racionalaus važiavimo“, – patirtimi dalijosi daugkartinis „Press ralių“ nugalėtojas Dainius Leonavičius. „Svarbus ypatumas – ralio metu nuolat skirsis dangos, sukibimas. Nuo slidžios dangos mašinos lėks sausu asfaltu, po to šlapiu asfaltu, o nuo jo vėl ant slidžių dangų. Taigi, rezultatas labai priklausys nuo ekipažų sugebėjimo pasirinkti padangas. Kai kurie žurnalistai sakė, kad raliui bandys gauti naujausias „Continental Premium Contact 6“ – daugelyje iki šiol vykusių nepriklausomų testų jos nepaliko vilčių konkurentams“, – sakė V. Valiukevičius. Jis teigė, kad kita didelė intriga „Press ralyje“ – kaip seksis jungtinei visų trijų Baltijos šalių žurnalistų komandai, kurios ekipažai startuos trimis identiškais „Nissan Micra“ automobiliais. Įdomi detalė ta, kad žurnalistai neturės progos iš anksto susipažinti su automobiliais ir į juos sės tik ralio išvakarėse. Istorinei technikai – orientacinės užduotys Tiems, kurie nepasitiki savo jėgomis lenktynių trasose, nenori gręžti automobilių variklių iki sūkių padebesių ir gadinti padangų, organizatoriai grąžina turistinę įskaitą, kurios dalyviai aplankys gražiausias Lietuvos vietas keliaudami iš Kauno į Palangą. Tačiau azarto čia netrūks – ekipažams reikės neatsipalaiduoti ir nenuleisti akių nuo kelio knygos bei sukti galvą ieškant išskirtinių Lietuvos objektų. Kartu su turistais „Press Ralio“ metu pirmą kartą vakarų Lietuvą maišys ir istoriniai automobiliai, pagaminti ne vėliau kaip 1986 metais. Organizatorius Valdas Valiukevičius tikina, kad žmonėms tikrai bus į ką pažiūrėti – ralyje planuoja važiuoti kelios dešimtys istorinių automobilių, tarp kurių – net keli sportiški „Datsun“ modeliai.