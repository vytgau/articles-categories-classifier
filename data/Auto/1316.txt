Kaip skelbiama pranešime žiniasklaidai, 15-ąjį gimtadienį šiemet gruodį švęsiantis K. Vaškelis bilietą į Las Vegase surengtas varžybas laimėjo Jungtiniuose Arabų Emyratuose. Čia praėjusių metų sausį ant prizininkų pakylos jis lipo „Dubai O Plate“ lenktynėse. Jaunasis lenktynininkas savo pasirodymą 2017-ųjų „SKUSA SuperNationals XXII“ vertina teigiamai ir tikisi jau kitąmet varžytis dėl prizininkų pakylos. „Vien tai, kad visų varžybų metu pavyko išsaugoti sveiką kartą – didelis pasiekimas. Kai vienu metu startuoja 40 ar daugiau lenktynininkų, pradžioje būna tikra mėsmalė, iš kurios išvažiuoti sveikiems pavyksta ne visiems. Būti saugiai greitam buvo vienas iš tikslų ir jį pavyko įgyvendinti, – įspūdžiais iš Las Vegaso dalinosi K. Vaškelis. – Nors trasa buvo dirbtinai sukurta stovėjimo aikštelėje, asfaltas joje – geros kokybės, o pati konfigūracija – įdomi ir reikalaujanti iš lenktynininko geros koncentracijos. Šios varžybos man – labai gera patirtis ir kitąmet jau norėtųsi būti prie pirmųjų pozicijų.“ „NF Piquet Sports“ – brazilų komandą, kurios sudėtyje varžėsi K. Vaškelis, iš viso sudarė 23 sportininkai, o jai vadovauja pats Nelsonas Piquet, 1981-ųjų, 1983-ųjų ir 1987-ųjų „Formulės 1“ pasaulio čempionas. Varžybose buvo galima sutikti ir kitų garsių pavardžių – kartu su lietuviu varžėsi ir „Formulės 1“ lenktynininko Juoano Pablo Montoyos sūnus Sebastianas, kylanti brazilų kartingo sporto žvaigždė Diegas Ramosas ir kiti.  Be varžybų Las Vegase, K. Vaškelis su komanda išnaudojo laiką JAV susitikdamas su potencialiais komandos partneriais ir kitais lenktynininkais, iš kurių sėmėsi žinių ir aptarė kito sezono planus. Vienas tokių – JAV lietuvis Davidas Malukas, lenktyniaujantis „Formulės 4“ čempionate. Sportininkai aptarė šios lenktynių serijos specifiką ir galimybes K. Vaškeliui išbandyti „Formulės 4“ bolidą. 2017-ųjų sezoną K. Vaškelis varžėsi „CIK-FIA European Championship“ – Europos kartingo čempionate, kuriame su geriausiais Europos ir Pasaulio sportininkais lenktyniauja jau antrus metus.