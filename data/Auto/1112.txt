Susikertantys keliai yra viena pavojingiausių vietų, o daugiausiai avarijų įvyksta dėl žmogaus klaidos. Išsiblaškymas vairuojant, neteisingai įvertinta situacija, nepastebėtas automobilis ar kita transporto priemonė, dviratininkas, pėsčiasis – tai pagrindinės eismo įvykių ir žūčių keliuose priežastys visame pasaulyje. JAV Transporto departamento duomenimis, Jungtinėse Amerikos Valstijose 51 proc. sužeidimų ir 28 procentai žūčių įvyksta būtent sankryžose. Todėl „Continental“ sukūrė pažangią sankryžų stebėjimo ir vairuotojų perspėjimo sistemą „Intelligent Intersection“. Tokiose sumaniose sankryžose bus ne tik įrengtos kameros, bet ir radarai, kurie stebės visus eismo dalyvius, o iš gaunamų signalų bus modeliuojamas 360 laipsnių aplinkos vaizdas. Informacija apie kitus eismo dalyvius bus siunčiama į kiekvieną atvažiuojantį automobilį, kuriame bus sumontuotas šios sistemos imtuvas ir, priklausomai nuo gaunamų duomenų ir jei bus nustatyta, kad kyla susidūrimo pavojus, siekiant išvengti avarijos automobilyje bus aktyvuojami stabdžiai ar imamasi kitų veiksmų. Sumaniosios sankryžos sumažins dėl žmogaus klaidos vykstančius eismo įvykius Nors šiuolaikiniuose automobiliuose yra pažangios saugumo sistemos, aktyvuojančios stabdžių sistemą prieš kliūtį, kiti automobiliai, pastatai ar miesto infrastruktūros elementai gali užstoti ne tik pėsčiuosius ar dviratininkus, bet ir kitus automobilius, kurių nepastebės automobiliuose esantys jutikliai.  „Pristatę pažangią sankryžų technologiją mes siūlome visiškai naują saugumo elementą, pritaikytą pažangaus ateities miesto infrastruktūrai ir kuris yra mūsų „Vision Zero“ – kelių be eismo įvykių – strategijos dalis, – sako Bastianas Zydekas, „Intelligent Intersection“ projekto vadovas. – Aktyvi sankryžų stebėjimo technologija vairuotojui ir automobilio saugumo sistemoms suteiks itin vertingo laiko, būtino imtis reikalingų veiksmų jau tada, kai kliūtis dar net nebus matoma.“ Sumaniosios sankryžos technologija pirmą kartą buvo pristatyta 2017 m. spalio mėn. Brimley (Mičigano valstijoje, JAV) esančiame „Continental“ bandymų poligone, o jau kitame etape ją bandys realiomis eismo sąlygomis Kolumbo mieste Ohajo valstijoje (JAV).