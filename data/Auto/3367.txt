Tiesa, smulkus remontas vyks, tačiau jis trikdyti eismo neturėtų. Visi didieji kelio darbai keliasi į kitus metus. Grigiškių klausimas Pagrindinė Lietuvos kelių arterija – Vilnius-Kaunas-Klaipėda. Didžiausi darbai čia jau prasidėjo. „Dalis darbų jau vyksta. Pagrindinis darbas šiame kelyje šiais metais – Grigiškių trečiasis etapas, kuomet įrengsime visą reikiamą infrastruktūrą, kad Grigiškių mazgas būtų galutinai išspręstas ir tinkamas naudoti. Bus pastatyti apjungiamieji keliai, prie upės pastatytas požeminis pravažiavimas. Šį projektą turime baigti šių metų rudenį“, – DELFI teigė Lietuvos automobilių kelių direkcijos vadovas Egidijus Skrodenis. Šioje vietoje darbai vyksta jau kurį laiką ir vairuotojai susiduria su nesklandumais. „Buvo grūstys, kai liko viena eismo juosta. Perdėliojome schemas, peržiūrėjome darbų organizavimą ir dabar stengsimės išlaikyti, kad visada būtų keturios eismo juostos ir vairuotojai patirtų kiek įmanoma mažiau trikdžių. Aišku, negaliu garantuoti, kad kai kuriomis dienomis nebus kelias susiaurintas, tačiau tai truks trumpai“, – teigė E. Skrodenis. Dėl oro uosto remonto nestabdys eismo Šiuo metu ruošiamas projektas, kad judriausiu keliu Lietuvoje būtų galima važiuoti 130 km/val. greičiu. „Turime prailginti lėtėjimo ir greitėjimo juostas, nes jos neatitinka greičio ir vairuotojai nespėja įsibėgėti, kad įsilietų į srautą. Tos juostos pritaikytos 90 km/val. greičiui. Dar vienas dalykas – tai vienas svarbiausių Lietuvos kelių, o mes jame dar turime autobusų stoteles. Vairuotojai paleidžia keleivius ir pėstieji bėgioja per kelią. Turime suprojektuoti ir kitąmet pastatyti pėsčiųjų praėjimus kitame lygyje“, – pasakoja E. Skrodenis. Dar viena problema – skiriamojoje žaliojoje vejoje pastatyti metaliniai atitvarai. „Atitvaras buvo pritaikytas 90 km/val. greičiui. Per tą laiką daug kas pasikeitė, o atitvaras nesikeitė ir jo saugumo klasė tokia, kad jį gali išlaužti ir išvažiuoti į priešpriešinę eismo juostą. Reiškia, kad mes turime atitvarą pakeisti, kad tokių įvykių nebūtų, nes planas yra didinti greitį“, – teigė E. Skrodenis. Viadukas ties Vieviu bus tvarkomas kitąmet. Apskritai dauguma didžiųjų darbų keliama į kitus metus, nes nuo liepos vidurio remontui mėnesį bus uždarytas Vilniaus oro uostas, o lėktuvai nukreipiami į Kauną. „Stengsimės, kad būtų kuo mažiau trikdžių, kad žmonės galėtų greitai nuvažiuoti į oro uostą. Nedarysime taip, kad ir oro uostas uždarytas, ir dar pabloginame nuvažiavimo sąlygas. Todėl mes didžiąją dalį darbų keliame į kitus metus, nes liepos-rugpjūčio mėnesiai, kai oro uostas bus uždarytas, yra intensyviausi mėnesiai kelininkams“, – teigė E. Skrodenis. Kauno kitąmet laukia didieji pokyčiai Ne vienerius metus problematiškiausia magistralės A1 vieta yra ties Kaunu. Vėlgi, didieji darbai čia vyks kitąmet. „Kitais metais pradėsime įgyvendinti didįjį projektą, kur būtų šešios eismo juostos ir nauji viadukai. Pagal projektą numatyta, kad pagal tokius srautus, kokie yra dabar, tiltai turėtų būti po 4 eismo juostas. Šiuo metu jau rengiamas projektas“, – teigė E. Skrodenis. Šią savaitę magistralės atkarpą ties Kaunu apžiūrėjo specialistai. Jie paruoš planą, kaip minimaliomis sąnaudomis pagerinti situaciją iki rekonstrukcijos. „Veiksmų planas toks: ką padaryti labai greitai, kad pagerėtų sąlygos, nes didelių investicijų neverta mesti, kadangi kitąmet pradėsime didelį projektą įgyvendinti. Bet žmonės kenčia jau dabar. Sprendžiame, ką galėtume pagerinti smulkomis priemonėmis“, – teigė E. Skrodenis. Toliau nuo Kauno Klaipėdos link bus šalinamos provėžos, tačiau vėlgi – didelių darbų nenumatyta. Žmonių gyvybės priklausys ir nuo suvokimo Kol kas didžiausi darbai susiję su šiuo keliu vyksta popieriuose. Tiesa, tęsiami ir realūs darbai. „Tvarkomi keli kilometrai kelio ties pasieniu su Latvija tam, kad matytųsi, jog aplinka ir kelias sutvarkytas, o neįvažiuotume į lūšnyną. Ši atkarpa tvarkoma. Be to, baigiamas statyti turbožiedas ties Panevėžio aplinkkeliu. Jau greitai ši sankryža bus baigta. Be to, vyksta darbai nuo Šiaulių sankryžos iki magistralės – sutartis jau pasirašyta ir bus pastatytas „2+1“ kelias. Šiemet jau vyks darbai. Atkarpoje nuo Panevėžio iki Kauno rengiami dokumentai, sprendžiami žemės paėmimo klausimai. Šioje atkarpoje nėra daug nelaimių, vietovė nėra tankiai apgyvendinta“, – kalbėjo E. Skrodenis. Daugiausiai nelaimių įvyksta „Via Balticos“ atkarpoje nuo Kauno iki Marijampolės. Šiuo metu čia vyksta intensyviausi darbai. „Kauno rajono ribose jau yra pastatyta 10 km keturių eismo juostų atkarpa. Kazlų Rūdos ribose 10 km statoma ir šiemet bus pabaigta. Ten srautas labai labai didelis – kartais siekia 20 tūkst. transporto priemonių per parą. Marijampolės ribose paskelbtas konkursas 12 km atkarpai ir gegužės pradžioje tikimės atplėšti vokus, o įgyvendinimas priklausys nuo rangovo sąžiningumo ir suvokimo, kad jų ginčai teismuose atitolina kelio darbus, o tai kainuoja žmonių gyvybes. Jei nebus vilkinamas procesas, tai kitais metais tą 12 km atkarpą pastatysime. Prienų savivaldybės ribose 10 km atkarpai konkursas bus paskelbtas artimiausiu metu, o įgyvendinimas numatytas kitais metais. Taigi, 20 metų buvo planuojama, bet nestatoma. Dabar pavojingiausias ruožas nuo Kauno iki Marijampolės, per trejus metus (2015-2018 m.) bus visiškai sutvarkytas ir paverstas į magistralę“, – teigė E. Skrodenis.