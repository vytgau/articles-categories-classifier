Vyriausybė ketina siūlyti taršos mokestį, kuris 35 Jungtinės Karalystės miestuose gali siekti net 20 svarų už dieną. Naujesnių automobilių savininkai gali būti atleisti nuo šio mokesčio, kuris bus labiau taikomas senesnių automobilių ir komercinių transporto priemonių, neatitinkančių naujausių emisijų normų, savininkams. Vietoj visiško uždraudimo, kuris būtų paveikęs visą šalies automobilių rinką, šis mokestis, kuris dar turi būti patvirtintas, siejamas su dyzeliniu kuru varomų automobilių naudojimu. Senesnių automobilių su dyzeliniais varikliais savininkams, kurie nevažiuos į 10-ies judriausių miestų centrus, šis mokestis taikomas nebus. Tačiau jei 35 miestai bus perpildyti arba vairuotojai norės pakliūti į miesto centrą piko valandomis, mokestį jiems teks mokėti. Londone jau taikomas spūsčių mokestis, o jei bus patvirtintas ir naujasis, Didžiosios Britanijos sostinės centre senesnių automobilių savininkai turės mokėti du mokesčius. Jei pastaruoju metu gyvenate ar esate lankęsi dideliame mieste, sutiksite, kad nuo didžiulio kiekio automobilių kiekviename bulvare ir jų išskiriamų teršalų, žmones pykina, jie serga. Jei taip nemanote, nusileiskite į požeminę automobilių stovėjimo aikštelę ir įkvėpkite dūmus, kuriuos leidžia senas automobilis su dyzeliniu varikliu, o tada dar kartą apmąstykite savo nuomonę. Kai jus supykins ir bėgsite įkvėpti gryno oro, ko gero pakeisite savo nuomonę, ypač jei tai buvo senesnio modelio automobilis, kurio techninė būklė netobula. Didžiosios Britanijos vyriausybės siūlomi draudimai ir mokesčiai taip pat bus taikomi sunkvežimiams, autobusams, taksi automobiliams ir visoms kitoms transporto priemonėms, be jokių didesnių išimčių. Kaip rašo „The Times“, įsigaliojus naujajam draudimui, gali būti apmokestinta apie dešimt milijonų automobilių. Jei įvedus draudimą visi šie automobiliai tą pačią dieną atvyktų į labiausiai apkrautus šalies miestus, jų savininkų sumokėta bendra suma siektų 200 mln. svarų (apytikriai 234,58 mln. EUR), bet taip nutiktų tik jei visiems jiems būtų pritaikytas didžiausias nurodytas mokestis.