Neryžtingas ir abejojantis vairuotojas, pirmiausiai, tampa mažai nuspėjamu kitiems eismo dalyviams, tad tai gali sukelti nemalonumų, ypač šiuo metu, kada stabdymo kelias yra gerokai ilgesnis nei įprastai. Jeigu vairuotojas, suplanavęs tam tikrą manevrą, tinkamai atliko paruošiamuosius veiksmus arba pradėjo vykdyti patį manevrą, jį reikėtų ir užbaigti. „Vairuotojai privalo atsižvelgti į kitus eismo dalyvius, tačiau perdėtas mandagumas taip pat nėra pageidautinas. Jei būsite pernelyg mandagus ir normalioje eismo situacijoje nuspręsite praleisti automobilį iš šalutinio kelio, tai bus nemalonus siurprizas paskui važiuojantiems, tačiau visiškai toleruotinas esant transporto priemonių grūsčiai“, – sako „Regitros“ generalinio direktoriaus pavaduotojas Saulius Šuminas. Iš esmės, kiekvienas eismo dalyvis turėtų būti numatęs laiko tam, kad galėtų tinkamai prisiderinti prie netikėtumų. Pavyzdžiui, jei kitas vairuotojas nori persirikiuoti prieš jūsų automobilį, tai reikėtų sumažinti savo važiavimo greitį ir leisti pabaigti manevrą. Tačiau svarbiausia, nereikia tikėtis, jog kiti eismo dalyviai visuomet elgsis teisingai. „Kitų vairuotojų elgesys, neatitinkantis jūsų lūkesčių, gali sukelti neigiamas emocijas, pavyzdžiui, susierzinimą ar pyktį. Tuomet žmogui kyla noras atlikti kitam vairuotojui netikėtus veiksmus arba sudaryti staigaus stabdymo situacijas“, – teigia VDU psichologijos doktorantė ir vairavimo mokyklos psichologė Jurgita Slavinskienė. Taigi, siekiant išvengti tokių situacijų būtina elgtis ryžtingai ir neklaidinti kitų vairuotojų. Neužmirškite, kad daugelyje situacijų labai svarbu palaikyti akių kontaktą su kitu vairuotoju, tai palengvina bendravimą ir padeda suprasti kito vairuotojo ketinimus. Kiekvieną antradienį „Regitros“ „Youtube“ bei „Facebook“ paskyrose pasirodo po vieną vaizdo klipą apie pageidaujamą vairuotojų elgesį prie vairo. Tai tarsi nuotolinės vairavimo pamokos ne tik pradedantiesiems, tačiau ir ilgą vairavimo patirtį turintiems vairuotojams. Tai jau ketvirtasis siužetas, kuris skirtas tinkamam ir ryžtingam vairuotojų elgesiui.