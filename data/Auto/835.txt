Lygių galimybių kontrolieriaus tarnyba neseniai paskelbė, kad dabartinė vairuotojų sveikatos pažymų išdavimo tvarka diskriminuoja žmones su klausos negalia. Tarnyba sukritikavo, kad pažymos dėl galimybės vairuoti autobusus, sunkvežimius ir kitas didesnių gabaritų transporto priemones bendros praktikos gydytojas gali neišduoti nepasikonsultavęs su klausos specialistu. Taip pat sukritikuota nuostata, kad klausos negalią turintiems asmenims draudžiama dirbti su vairavimu susijusioje srityje pagal darbo sutartį. Pažeidimus konstatavusi kontrolieriaus tarnyba kreipėsi į sveikatos apsaugos ministrą dėl esamos tvarkos keitimo. Lygių galimybių kontrolieriaus tarnyba sprendė dėl dviejų skundų, kuriais prašyta įvertinti, ar nėra diskriminuojami klausos negalią turintys žmonės. Pasak tarnybos pranešimo, abiem tirtais atvejais šeimos gydytojas vairuoti neleido net nesikonsultavęs su specialistais. Viena iš pareiškėjų tarnybai pateikė Kauno klinikų suformuotą išvadą, kad ji vis dėlto gali vairuoti C1, C1E, C ir CE kategorijų automobilius. Be to, pasak vieno iš pareiškėjų, klausos sutrikimų turintys žmonės vienodai gerai, kaip ir girdintieji, gali mokėti kelių eismo taisykles, suvokti eismą, būti atidūs ir pareigingi vairuotojai. Eismas keliuose, pasak jo, nėra reguliuojamas garsiniais signalais – yra šviesoforai, kelio ženklai, pasitelkiami gestai ir panašiai. Pažymima, kad taisyklės vairuotojams nedraudžia klausytis muzikos ar kalbėti telefonu naudojant laisvų rankų įrangą, kas taip pat gali būti garsiniai trukdžiai. Vairuotojus egzaminuojanti ir pažymėjimus jiems išduodanti valstybės įmonė „Regitra“ savo ruožtu teigia, kad į neįgaliuosius reikėtų žiūrėti šiuolaikiškiau ir galimybių dalyvauti eisme jiems turėtų būti suteikta daugiau. „Regitros“ generalinio direktoriaus pavaduotojas Saulius Šuminas teigia, kad klausos negalią turintys vairuotojai nėra pavojingesni už kitus. Jis sakė anksčiau yra ne kartą egzaminavęs kurčius vairuotojus ir jie jam pasirodę labai geri vairuotojai. „Vienintelis tyrimas, kurį radau dėl klausos, buvo švedų daryta studija su pagyvenusiais, kurie praranda klausą. Kažkokių išvadų, kurios reflektuotų į nesaugų vairavimą, ten nelabai yra. Sutikčiau, kad tie, kurie važiuodami garsiai radijo klauso, yra tokie patys kurčnebyliai (...). Kai vairuojate, galite girdėti garso signalą, naudojamą jūsų atžvilgiu, atvažiuojančią greitąją, bet, kita vertus, jūs galite važiuoti įjungtu radiju, plius šiuolaikiniai automobiliai yra taip izoliuoti. Taigi technika smarkiai keičiasi, aš manau, kad į viską reikia žiūrėti truputėlį šiuolaikiškiau ir pervertinti kai kurias nuostatas“, – šią savaitę BNS sakė S. Šuminas. Visgi jis vienareikšmiškai sakė negalintis vertinti klausos negalią turinčių asmenų galimybės vairuoti didesnių gabaritų transporto priemones.