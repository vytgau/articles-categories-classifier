Kaip rašoma organizatorių pranešime, jos nekantriai laukia ir šiemet į Palangą su Belgijos vėliava atvykstantys pajėgūs „MOJO LOUNGE Racing Team by JR MOTORSPORT“ lenktynininkai, kuriems vadovauja viską čia kaip savo penkis pirštus žinantis ekipos vadovas Joostas Ursemas. Įvairi sėkmė komandos vadovą ir jo sportininkus lydėjo didžiausiame mūsų šalies vasaros kurorte, tačiau niekas jų nė karto nelaikė varžovais, kurių neverta prisibijoti. Veikiau priešingai, beveik kasmet daugelis juos priskyrė prie vienų iš pagrindinių favoritų. Netenka stebėtis, jog ir šiemet šios komandos sudėtyje ir lietuviams gerai pažįstami sportininkai Wardas Sluysas, Danielis Colembie'is ir tik kiek mažiau girdėtas ekipos debiutantas Basas Schoutenas. Neverta abejoti, jog geriausius prisiminimus su Palanga sieja 42-ejų W. Sluysas, 2010 metais čia kartu su Steve'u Vanbellingenu ir Beny Smetsu su „BMW Silhoutte“ pirmi kirtę 1000 km lenktynių finišo liniją. Neveltui Wardas tvirtina, jog ir dabar dar prisimenąs to pergalės gurkšnio skonį. 49-erių D. Colembie'is metais anksčiau tik per plauką Palangoje netapo čempionu ir buvo priverstas tenkintis 2-ąja absoliučios įskaitos vieta.  Jauniausias „MOJO LOUNGE Racing Team by JR MOTORSPORT“ komandos narys, 23-ejų B. Schoutenas, lenktynininko kelią, kaip ir dauguma talentingų jaunuolių, pradėjęs nuo kartingo. Prieš dešimtmetį jis laimėjo „Rotax Max Winter“ taurę, o prieš ketverius metus Olandijos „Supercar Challenge“ pirmenybėse užėmė trečiąją vietą. B. Schoutenas buvo patekęs ir į aukščiausiojo automobilių sporto ešelono – „Formulės 1“ – bosų akiratį, o dabar lenktyniauja įvairiose kėbulinių automobilių čempionatuose. Šiam jaunam sportininkui tai bus debiutinės lenktynės Lietuvoje. Tačiau patirties ir jaunystės lydinys, kaip neretai vadinama ši komanda, į Palangą atsivešianti grėsmingą savo kovinį ginklą – „BMW GTR E46“ automobilį – tikrai bus grėsmingas varžovams net ir didžiausią patirtį bei lenktynių šioje trasoje praktiką įgijusiems sportininkams.