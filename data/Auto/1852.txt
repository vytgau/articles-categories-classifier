Reido metu per trejetą valandų patikrinta 18 atsitiktinai pasirinktų automobilių. Panevėžio agentūros vyriausiojo specialisto Andriaus Blauzdžio teigimu, per reidą nustatyti trys pažeidimai, o automobilių savininkams skirtos nuobaudos – po pusę minimalios baudos – 30 eurų. Visi šie automobiliai buvo dyzeliniai. Du iš jų normą viršijo ne tiek ir daug, tačiau vienas – gerokai. „Stabdant nežinai, dyzelinis ar benzininis variklis. Šį kartą taip pasitaikė, kad visi trys automobiliai – dyzeliniai, tačiau būna, kad normas viršija ir benzininiai“, – „Sekundei“ teigė specialistas. Anot jo, automobiliai buvo įvairaus senumo – vieni labai nauji, kiti pagaminti 1989 metais. „Patikrinome tiek naujus – 2016–2017 metų gamybos – tiek senus. Nepasakyčiau, kad normas viršijo patys seniausi. Tikrai ne. Normas viršijo vidutinio amžiaus automobiliai“, – sakė A. Blauzdys. Tikimasi, kad tokie reidai priverčia automobilių savininkus pasitikrinti automobilius, nes žmonės važinėja nežinodami, jog teršia aplinką, į orą išmeta pavojingas medžiagas. Anot specialisto, negalima sakyti, kad sustabdyti automobiliai yra netvarkingi – jiems atlikta techninė apžiūra, jie yra tinkami eksploatuoti. Vadinasi, tvarkingi. Kita vertus, būtų gerai kartkartėmis pasitikrinti ir tai, ką automobilis išmeta. Įkliuvo daugiau nei penktadalis Žalingų vidaus degimo variklių išskiriamų medžiagų kiekis ir jų toksiškumas priklauso nuo automobilio variklio techninės būklės, darbo režimo, degalų rūšies, kelio važiuojamosios dalies dangos ir kt. Nesureguliuota degimo sistema ne tik mažina variklio darbingumą, bet ir neleidžia visiškai sudegti degalams. Pasak A. Blauzdžio, ar automobilio išmetamosios dujos viršija normas, gali priklausyti nuo įvairių dalykų. „Jei daug mieste važinėja, filtras neišsivalo, tiesiog automobilis „neprasikvėpuoja“, būna labiau prisikaupę suodžių“, – sako jis. Daugiau užmiestyje važinėjančiųjų automobilių variklių sūkiai būna didesni ir suodžiai geriau išsivalo. A. Blauzdys mano, kad, nepaisant galimų momentinių aplinkybių, jei norma viršyta, greičiausiai automobilis vis dėlto yra linkęs kaupti suodžius. Panašūs reidai Panevėžio regione atlikti ir Pasvalyje bei Kupiškyje. Kupiškyje buvo patikrinti 27 automobiliai. Daugiau nei penktadalio mašinų teršalų kiekis išmetamosiose dujose viršijo normas. Iš patikrintų automobilių septyni buvo su benzininiais varikliais ir vieno jų išmetamųjų dujų sudėtyje esantis anglies monoksido kiekis viršijo normą. Likusieji automobiliai buvo dyzeliniai. Iš jų net penkių automobilių dūmingumas viršijo nustatytą normą. Pasvalyje patikrinti 29 automobiliai. Iš jų tik vieno dūmingumas buvo didesnis, nei leidžiama. Asmenims, kurių automobilių išmetamų emisijų vertės bus didesnės už leistinas, skiriamos administracinės nuobaudos, siekiančios nuo 60 eurų iki 300 eurų. Jei pažeidimas padaromas antrą kartą, pažeidėjui gresia bauda nuo 140 iki 600 eurų.