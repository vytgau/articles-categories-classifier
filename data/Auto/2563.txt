Kaip rašoma organizatorių pranešime, šįkart „Samsonas Rally Rokiškis“ organizatoriai pateikia būtent Airijos sportininkų mintis prieš varžybas. Vienas iš į Lietuvą atvyksiančių lenktynininkų Shane`as McGirras tikina, kad mūsų šalies greičio ruožai jam bus visiška naujovė, mat gimtojoje šalyje airiai neturi nieko panašaus į Rokiškio apylinkes. „Ačiū „Euro M-Sport“ atstovui Mickui, kuris yra „Samsonas Motorsport“ atstovas Šiaurės Airijoje. Būtent jis man ir pranešė apie šį ralį ir perdavė kvietimą atvykti. Airijos ralio trasose lenktyniauju jau 20 metų, o Lietuvoje nebuvau niekada. Tai bus pirmasis mano ralis pas jus. Daug apie jūsų šalį nežinau, bet visi pasakoja, kad greičio ruožai pas jus labai greiti. Lietuvoje lenktyniausiu „Toyota Starlet“ automobiliu, kuriame sumontuotas „Altezza“ modelio variklis. Neturiu visiškai jokių ambicijų ką nors laimėti, nes kaip naujokui tai būtų per daug nerealu, tačiau tikrai žinau, kad čia labai gerai praleisime laiką“, – pasakojo Sh. McGirras.  Iš Airijos į Lietuvą atvyksta ir dar vienas sportininkas – Ashley'is Rutledge'as. Jis Rokiškio apylinkių žvyrkeliais skries jau po šiokio tokio susipažinimo su Lietuva, nes čia varžėsi 2015-aisiais metais vykusiame ralyje Utenoje, kurį taip pat organizavo Martynas Samsonas su komanda. Šis Airijos sportininkas į Lietuvą atsigabens 2007-ųjų „Honda Civic Type-R“. „Lietuvoje buvau prieš porą metų. Jūsų šalies greičio ruožai yra kitokie. Airijoje mes turime vienus geriausių asfaltinių greičio ruožų visame pasaulyje, o mūsų žvyrkeliai driekiasi per miškus ir yra ypač vingiuoti. Lietuvoje nieko panašaus nemačiau. Čia platu ir greita. Rokiškio ralyje tikiuose gero oro ir puikaus laiko praleidimo – tai yra svarbiausia“, – pasakojo A. Rutledge'as. „Samsonas Rally Rokiškis“ varžybos įvyks jau rugpjūčio 4-5 dienomis. Daugiau informacijos apie lenktynes rasite oficialioje varžybų interneto svetainėje www.samsonasrally.com