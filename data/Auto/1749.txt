„Pradėję bendradarbiavimą su Klaipėdos miesto savivaldybe, uostamiesčio gyventojams ir miesto svečiams siūlome patogiai ir greitai apmokėti už automobilio stovėjimą mobiliąja programėle. Plėtrą skatino ir klientų pageidavimai sudaryti galimybę už parkavimą atsiskaityti išmaniuoju telefonu visuose Lietuvos miestuose, kuriuose yra mokamo parkavimo zonos“, – teigia Marius Blagnys, įmonės „UniPark“ direktorius. Išmaniesiems telefonams skirta „UniPark“ mobiliąja programėle galima sumokėti už stovėjimą daugiau nei 70 proc. Lietuvos miestuose esančių mokamo parkavimo zonų. Pasak M. Blagnio, tokį patogumą Lietuvos gyventojai ypač vertina – klientų skaičius pastaraisiais mėnesiais auga po 25 proc. Parkavimo zonose Klaipėdoje yra virš 5000 vietų. Stovėjimo kaina jose suskirstyta pagal vietas: pigiausiose žaliojoje ir Karklės zonose viena valanda kainuoja 0,3 Eur/val., o brangiausioje raudonojoje – 0,9 Eur/val. „UniPark“ programėlė yra pritaikyta „Android“ bei „iOS“ operacines sistemas turintiems telefonams, ją galima nemokamai parsisiųsti iš „Google Play“ bei „App Store“ parduotuvių. Mokestis už stovėjimą gali būti įtrauktas į įmonės, pasirašiusios su „UniPark“ sutartį, sąskaitą, į mobiliojo ryšio sąskaitą ar nuskaitytas nuo banko mokėjimo kortelės. Be Klaipėdos, su „UniPark“ programėle taip pat galima atsiskaityti ir Kauno, Šiaulių, Trakų, Palangos, Nidos miestų zonose bei Vilniuje esančiose uždarose aikštelėse. Uždaro tipo „UniPark“ aikštelėse, į kurias įvažiavimas kontroliuojamas automatiniu užtvaru, programėlė fiksuoja, kokioje aikštelėje pastatytas automobilis, ir klientui ją reikia įjungti tik kartą – prieš išvažiuojant. Stovėjimo duomenys programėlėje atsiranda automatiškai. Automobilį statant kurioje nors miesto zonoje, stovėjimą programėlėje reikia aktyvuoti iš karto pastačius automobilį. „UniPark“ mobiliąja programėle už automobilio stovėjimą jau galima sumokėti ir Latvijos sostinėje Rygoje esančiose mokamo parkavimo zonose. Pasak M. Blagnio, paslaugų plėtra Latvijoje įmonei yra strategiškai svarbi, siekiant sustiprinti pozicijas kaimyninėje šalyje. „UniPark“ yra vienintelė vietinio kapitalo stovėjimo aikštelių operatorė, veikianti visose Baltijos šalyse, Baltarusijoje ir Lenkijoje. Įmonės aikštelės įrengtos prie Rygos ir Varšuvos oro uostų.