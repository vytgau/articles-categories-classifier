Naujos kartos „Cayenne“ taip ir nebuvo pristatytas su dyzeliniu agregatu. Kaip informuoja motor.ru, toks sprendimas priimtas dėl paklausos struktūros pokyčių ir dėl sugriežtintų išmetamųjų kenksmingų medžiagų normų. 2017 m. buvo parduota 97 tūkst. „Porsche Macan“. Iš jų – tik nedidelė dalis automobilių su dyzeliniais varikliais. „Panamera“ su dyzeliniais varikliais pardavimai visame pasaulyje sudarė 15 proc., 50 proc. sudarė hibridinės modifikacijos, o 35 proc. – automobiliai su benzininiais varikliais. „Porsche“ vykdomasis direktorius Oliveris Blume‘as sakė, kad dyzeliniai automobiliai kompanijai nėra svarbūs. Jie populiarūs tik Europoje, jų dalis – ne didesnė nei 15 proc. Dėl to atsisakyta naujų investicijų į tokių agregatų kūrimą, o suma modelių elektrifikavimui padvigubinta. Automobilių su dyzeliniais varikliais atsisakymas – tuo pačiu ir reakcija į skandalą dėl dyzelinių automobilių išmetamųjų dujų tikrinimo duomenų klastojimo, į kurį įsivėlė „Volkswagen Group“. 2017 m. vasarą Vokietijos valdžia nurodė „Porsche“ atšaukti 22 tūkst. „Cayenne“ automobilių su 3 l darbinio tūrio varikliais dėl išmetamųjų kenksmingų medžiagų duomenų klastojimo. Gamtosaugos organizacija „Deutsche Umwelthilfe“ pareikalavo išieškoti iš automobilių gamintojos 110 mln. eurų. „Porsche“ koncernas išplatino komentarą šia tema: Jau ne vienerius metus pasaulyje yra pastebima mažėjanti dyzeliniais varikliais varomų modelių paklausa, o susidomėjimas hibridiniais ir benzininiais modeliais gerokai auga. Pavyzdžiui, Europoje 6 iš 10 nuperkamų naujausio „Panamera“ modelio automobilių yra hibridiniai. Reaguodamas į klientų poreikius, „Porsche“ koncernas reguliariai peržiūri gaminamų ir siūlomų įsigyti modelių gamą. Pabaigus suplanuotą dyzelinio „Macan S“ modelio gamybą, „Porsche“ dabartiniame asortimente neturės dyzelinių automobilių modelių, tačiau tai nereiškia visiško „Porsche“ dyzelinių variklių atsisakymo gamyboje. Kaip jau buvo skelbta, ateityje, planuojama, bus pristatyta naujausia „Cayenne“ versija, kuri turės dyzelinį variklį.