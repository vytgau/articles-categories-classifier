Po poros savaičių, gegužės 5-ąją, bus duotas startas jau trečiosioms elektromobilių lenktynėms „Įsikrauk su „Energijos tiekimu“: Vilnius – Palanga“, kurias visokeriopai skatina pagrindinis renginio partneris UAB „Energijos tiekimas“ - vienintelis sertifikuotos elektros energijos, pagamintos Lietuvoje iš atsinaujinančių išteklių, tiekėjas, į šį projektą žvelgiantis kaip į didžiausią galimybę įvertinti elektromobilių plėtros mastus ir su jais susijusio verslo augimo galimybes. „Energijos tiekimas“ remia elektromobilių lenktynes jau trečius metus – tiek, kiek gyvuoja ši iniciatyva, – ketvirtadienį vykusioje renginio spaudos konferencijoje kalbėjo „Energijos tiekimo“ direktorius Vidmantas Salietis. – Šiemet pirmą kartą registruotis galėjo visi norintys elektromobilių vairuotojai. Šiuo metu jau užsiregistravo 14 ekipažų, o iš viso lenktynėse dalyvauti gali 20 elektromobilių. Renginys išsiplėtė, elektromobilių vairuotojams iššūkį meta ir kitų transporto priemonių entuziastai“. Pasak V. Saliečio, svarbu, kad plečiasi ne tik lenktynių formatas, bet ir elektromobilių infrastruktūra šalyje. Lietuvos energijos grupės įmonė „Energijos sprendimų centras“ rūpinasi elektromobilių įkrovimo infrastruktūros plėtra ir teikia operatoriaus paslaugas patogiam elektromobilių įkrovimo tinklo naudojimui. Artimiausiu metu planuojama į vieną tinklą sujungti visas Lietuvoje esančias elektromobilių įkrovimo stoteles. Netrukus pasirodys mobilioji aplikacija „Charge it on“, kuri leis vairuotojui rasti artimiausią stotelę, o įkrovimo stotelės savininkui pristatyti įkrovimo taisykles.  Visos lenktynėse dalyvaujančios transporto priemonės nuo pat ankstaus gegužės 5-osios ryto bus išrikiuotos šalia Vilniaus miesto savivaldybės (Konstitucijos pr. 3, Vilnius), o 9.30 val. bus duotas startas pirmajam lenktynių ekipažui. „Džiaugiuosi, kad jau trečius metus unikalios Baltijos šalyse elektromobilių lenktynės vėl startuos nuo Vilniaus savivaldybės, – sveikindamas trečiojo maratono dalyvius spaudos konferencijoje kalbėjo sostinės savivaldybės elektromobilių įkrovimo infrastruktūros plėtros projekto vadovas Kastytis Lubys. -Visokeriopai skatiname elektromobilių plėtrą mieste, plečiame elektromobilių infrastruktūrą, todėl viliamės, jog jau šiais metais sostinėje bus įrengtos mažiausiai 5 greito įkrovimo stotelės, kuriose elektromobilį nemokamai įkrauti bus galima vos per 25 minutes. Šiuo metu Vilniuje veikia 3 viešos elektromobilių įkrovimo stotelės: Lelevelio g. 6 ir vienu metu po du elektromobilius įkraunančios stotelės požeminėse Gedimino pr. ir Tilto g. automobilių stovėjimo aikštelėse.“ K. Lubys patikino, jog šių metų sausį Vilniaus gatvėmis važinėjo 232 elektromobiliai. Tai dvigubai daugiau nei elektromobilių buvo visoje Lietuvoje 2015 metais, kai pradėtos rengti šios unikalios lenktynės. Maždaug tokiais pačiais tempais vystėsi ir visa būtina elektromobilių infrastruktūra, kurios būtinybę pajuto ir šių lenktynių dalyviai. Aplinkos neteršiantys keturračiai labiausiai pritaikyti važinėti miestų gatvėmis. Mat jie vienu baterijų įkrovimu gali įveikti 150-260 ar šiek tiek daugėliau kilometrų. Tokiomis sąlygomis be papildomo akumuliatorių įkrovimo iš Vilniaus į Palangą nenuriedėtų nė vienas. Tad ir trečiųjų lenktynių dalyviams patiems teks modeliuoti kelionės maršrutą, optimalų greitį, kurio riedant eikvojama mažiausiai energijos, ieškoti papildomų įkrovimo vietų. Nors neabejojama, kad elektromobilių parkas ir infrastruktūra, drauge ir baterijų įkrovimo tinklas ateityje plėsis, tačiau ko gero šiemet dar neteks pasinaudoti dalimi kuriamo stacionaraus įkrovimo vietų tinklo Kauno-Klaipėdos ruože, kas leistų greičiau su mažesniais trukdžiais pasiekti Palangą. Tad bene didžiausi iššūkiai elektromobilių lenktynių dalyviams, ko gero, prasidės pravažiavus Kauną. Iki šiol beveik visi jau įvykusių analogiškų lenktynių dalyviai paskutiniu elektros „gurkšniu“ stengėsi pasistiprinti Kryžkalnyje, kur plėtodami renginio infrastruktūrą vaisingai padirbėjo UAB „Elektromobiliai“, šalia autobusų stoties ir joje esančios kavinės įrengdami papildomą laikiną įkrovimo stotelę. „Elektromobiliai“ ir šiemet renginio organizatoriams ištiesė pagalbos ranką ir įrengs jau ne vieną, kaip anksčiau, o dvi laikino įkrovimo stoteles. O ekipažus, kad jiems neprailgtų laikas, skirtas nusekusių elektromobilio baterijų papildymui, pasišovė pamaitinti ir skaniais pietumis. „Elektromobilių“ atstovai visus lenktynių dalyvius apdovanos ir identifikavimo kortelėmis, su kuriomis jie grįždami namo po varžybų prisijungs prie Klaipėdoje esančių stotelių ir įsikraus savo ekologiškuosius, visai neteršiančius aplinkos keturračius. Jei kas norės pasinaudoti greitojo įkrovimo stotelėmis dar anksčiau – Vievyje ar šalia Elektrėnų, organizatoriai įkrovimo laiką ten apribojo iki 20 min. Išsekus šiam laiko limitui įkrovimo laidas privalo būti atjungtas iš lizdo. Vienas pagrindinių šių lenktynių iniciatorių ir rengėjų, VšĮ „Autoeventus“ direktorius Darius Grinbergas padėkojo lenktynių rėmėjams už paramą tradiciniu tapusiam ir vis didesnio dėmesio susilaukiančiam renginiui. „Nors elektromobilių lenktynėse sieksime jau trečiojo greičio rekordo, tačiau įprastas maršrutas nebus nuobodus ar įprastas net jau ne pirmą kartą dalyvaujantiems varžybose, jei tokių bus, – sakė D. Grinbergas. – Kiekvienais metais stengiamės renginį papildyti naujomis atrakcijomis, kurios domintų ir pačių jų dalyvius, ir šio ateities transporto gerbėjus“. D. Grinbergas spaudos konferencijoje plačiau pristatė dar vienos, neteršiančios aplinkos transporto priemonės – sklandytuvo, pilotuojamo Algirdo Šimoliūno, lenktynių su elektromobiliais peripetijas ir jų rengimo tvarką. Iššūkį be garso riedančių elektromobilių pilotams ir sklandytojui A. Šimoliūnui gegužės 5-ąją mes ir vienas tituluočiausių šalies dviratininkų, olimpietis, Lietuvos plento čempionas, laimėjęs ir prestižinių Giro d‘Italia lenktynių etapą Tomas Vaitkus. Dviratininkas, kaip ir visi lenktynių elektromobiliais dalyviai, gegužės 5-ąją neteršiančia aplinkos transporto priemone startuos iš Konstitucijos prospekto ir mins pedalus į geležinkelio stotį. Ten kartu su savo dviračiu įsitaisys traukinyje „Vilnius-Klaipėda“ ir kiek mažiau nei po keturių valandų išlips Kretingos geležinkelio stotyje, iš kurios dviračiu skubės į lenktynių finišą Palangoje. T. Vaitkus nesijaus prašalaičiu elektromobilių lenktynėse. Jis važiuos su dar nedaug kam matytu, Lietuvoje gaminamu, apie 50 kg sveriančiu elektriniu dviračiu, turinčiu 10 kW variklį bei išvystančiu net 90 km/val. maksimalų greitį. Šią bateriją pilnai įkrauti galima per 4 val., o skubos režimu – dvigubai greičiau. Ypatingai lengvas „Zbike“ rėmas pagamintas iš anglies ir stiklo pluoštų bei aliuminio mišinio. „Dviratis ir traukinys – viena kitą papildančios transporto priemonės. Tiems, kurie mažiau keliauja dviračiu arba keliauja su vaikais, vasarą „Lietuvos geležinkeliai“ pasiūlys kitą patogų ir greitą būdą pasiekti Palangą – „Pajūrio ekspresą“. Keleiviai traukiniu nesustodami važiuos iki Kretingos, kur jų lauks autobusas, nuvešiantis į Palangą. Norintieji poilsiauti Nidoje važiuos iki Klaipėdos, kur jų taip pat lauks autobusas“, – sakė neįprastomis lenktynėmis susidomėjęs AB „Lietuvos geležinkeliai“ komunikacijos vadovas Mantas Dubauskas. Trečiosios elektromobilių lenktynės „Įsikrauk su „Energijos tiekimu“: Vilnius – Palanga“ pasibaigs vienu skambesnių renginio akordų – specialiai vaikams skirtomis lenktynėmis elektromobiliukais, kurios vyks tą pačią gegužės 5-ąją nuo 17 iki 19 val. Palangoje, Jūratės ir Kastyčio skvere.