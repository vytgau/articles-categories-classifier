„Tai dar vienas ypatingas ir lauktas Italijos gamintojo modelis į išskirtinių automobilių gamą. Šis automobilis naujųjų savininkų lūkesčius pateisins tiek estetiniu, tiek technologiniu aspektu“, – sako Aurimas Tamašauskas, „Modus Group“ automobilių ir motociklų pardavimų direktorius. Praėjus ketveriems metams po šio modelio sugrįžimo, „Maserati Ghibli“ sulaukė dar vieno solidaus atnaujinimo, kuris sportišką sedaną paverčia stipresniu savo lygos žaidėju. Atnaujintą modelį, visų pirma, galima atpažinti iš pakitusios išvaizdos. Vienas ryškiausių pokyčių – naujas priekinis buferis su chromo intarpais ir naujos radiatoriaus aušinimo grotelės, taip pat papuoštos chromu. Atnaujintas galinis aštresnio ir agresyvesnio dizaino buferis daro šį modelį dar labiau išskirtinį ir leidžia jį lengviau atskirti nuo ankstesnės versijos. Atnaujintas „Ghibli“ dizainas atliko ir praktinę funkciją: kėbulo pokyčiai leido pagerinti automobilio aerodinamiką.  Nepaisant bendrų atnaujinto „Ghibli“ bruožų, dvi naujos versijos turi savo išskirtinių elementų. Pavyzdžiui, „GranLusso“ modifikacija sukurta norint pabrėžti „Maserati“ genuose užkoduotą prabangą ir eleganciją, todėl viduje galima rasti vyrų mados namų „Ermenegildo Zegna“ kurtus šilko apdailos elementus, automobilio išorė dabar dar rafinuotesnė ir subtilesnė. Tuo tarpu „GranSport“ pabrėžia „Maserati“ aistrą sportui ir greičiui, todėl išorėje galima rasti keletą agresyvesnių elementų, tokių kaip sportinio stiliaus lengvojo lydinio ratlankius. Naujienos laukia ir po variklio dangčiu. Į „Ghibli S“ ir „Ghibli S Q4“ montuojamas „Ferrari“ gamybos 3,0 l darbinio tūrio, V6 benzininis variklis su dviem turbinomis, nuo šiol turės 430 AG ir 580 Nm sukimo momentą – 20 AG ir 30 Nm daugiau nei iki šiol. Toks galios padidėjimas leidžia „Ghibli“ pasiekti ir didesnį maksimalų greitį, kuris yra 286 km/val. Įsibėgėjimas nuo 0 iki 100 km/val. taip pat sutrumpėjo. „Ghibli S Q4“ su visų varančiųjų ratų pavara tai padaro per 4,7 sekundės, 0,1 sekundės greičiau nei iki šiol. „Ghibli“ priekinėje dalyje galima pamatyti dar vieną naujovę. Nuo šiol šiame modelyje bus montuojami adaptyvūs LED technologijos žibintai. Visgi didžiausia „Ghibli GranLusso“ pristatoma naujovė nematoma plika akimi. Tai ADAS – pažangus vairuotojo pagalbos paketas, kuri padeda išvengti susidūrimų su kitais eismo dalyviais. Į ADAS paketą įeina nukrypimo nuo važiavimo linijos sistema, taip pat „Ghibli“ galės aptikti kitus automobilius esančius „aklojoje zonoje“, o adaptyvi pastovaus greičio palaikymo sistema, pravers norintiems jaustis saugiau ir komfortiškiau važiuojant greitkeliais. ADAS paketas leidžia „Ghibli“ viena koja įžengti į autonominėmis sistemomis aprūpintų automobilių pasaulį. Pasak „Modus Group“ atstovo A. Tamašausko, nors šio modelio kaina kol kas nėra paskelbta, išankstiniai užsakymai jau priimami. Italijos automobilių gamintojas „Maserati S.p.a.“ savo naują sedaną „Ghibli“ po pertraukos oficialiai pristatė 2013 m. pavasarį. Pirmoji šio modelio karta buvo gaminama 1967–1973 metais, antroji – 1992–1997 metais. Išskirtiniai itališki sportiniai ir lenktyniniai „Maserati“ automobiliai gaminami nuo 1914 metų. Daugiausiai šių automobilių parduodama JAV, Italijos ir Didžiosios Britanijos rinkose. „Maserati“ automobiliams variklius gamina „Ferrari“. Per metus vidutiniškai pagaminama tik apie 6000 „Maserati“ automobilių.