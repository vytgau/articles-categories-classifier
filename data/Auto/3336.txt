Ir ne tik todėl, kad dabar nebereikia taikytis su dydžio kompromisu – 20 centimetrų už pirmtaką ilgesnis (buvo 4097 mm, dabar – 4299 mm) naujas „Countryman“ yra gerokai erdvesnis už ankstesnį modelį ir liežuvis jau sunkiai verčiasi jį vadinti „Mini“. Pastačius modelį prie senojo, skirtumas akivaizdus – ne tik dydžio, bet ir išvaizdos – naujasis atrodo gerokai solidžiau, taip kaip ir priklauso 55 tūkst. eurų kainuojančiam automobiliui. Taip taip, klaidos čia nėra – bandytas „Mini Countryman Cooper SD All4“ su turbodyzeliniu 2 l 190 AG varikliu ir automatine pavarų dėže kainuoja nuo 39 tūkst. 721 euro, o papildoma įranga įkainota dar beveik 16 tūkst. eurų – tiek kainuoja naujas „Opel Astra“ ar „Renault Megane“... Kaina tikrai įpareigojanti ir akivaizdu, kad automobilis – tikrai ne kiekvienam. Ir tai kalba ne tiek apie galimybes įsigyti šį automobilį, bet apie tai, kas pasirinks „Mini“, o ne praktiškesnius ir tą pačią platformą turinčius „BMW X1“, 2 serijos BMW „Gran Tourer“ ar klasikinį „trečiuką“. Bet reikia pripažinti, kad daugiau tokių įvaizdinių mažų ir kompaktinių SUV šioje klasėje tiesiog nėra. Viduje – pažįstami „Mini“ motyvai, tik kur kas aukštesniame lygyje nei anksčiau – geresnė apdaila, spidometras iš „lėkštės“ skydelio viduryje persikėlė į tradicinę vietą už vairo, kur jo ir tachometro ciferblatai kilnojasi kartu su vairu. Tik norėtųsi, kad prietaisų apvadai nebūtų tokiame pigiame plastike, o grafika – ryškesnė. Ir, įvertinant automobilio kainą, visa tai galėtų būti rodoma ne pigiose skalėse, o didelės raiškos skaitmeniniuose ekranuose. Tad visa „skaitmena“ – centiniame apvaliame ekrane. Didelis navigacijos ekranas, multimedija, kiti nustatymai – informaciją juose galima valdyti tiek liečiant ekraną, tiek – kaip ir BMW automobilyje – pasukamu ir paspaudžiamu valdikliu su lietimui jautriu paviršiumi tarp priekinių sėdynių (kuris taip pat galėtų būti labiau solidus). Šalia – ir nepatogus naudotis apvadas aplink pavarų svirtį, perjungiantis važiavimo režimus – toks įspūdis, kad „Mini“ inžinieriai gauna priemokas už kuo keistesnius sprendimus. Oda aptrauktos ir dygsniuotos sėdynės atrodo išties efektingai, bet... Bet jų reguliavimas – mechaninis, jokios „elektros“, jau nekalbant apie padėties atmintį. Tad akivaizdu, kad 55 tūkst. eurų kaina už šį automobilį – tikrai ne galutinė. Bet kokiu atveju, tai – ir didžiausias bei praktiškiausias „Mini“ visoje gamoje. Salonas pakankamai erdvus, į bagažinę telpa nuo 450 iki 1390 l – tikrai nemažai šiai klasei. Atsiprašau, bet apie ką mes čia? „Mini“ – tai važiavimas, o ne žemiški, praktiški dalykai. Bandyto modelio galingiausias gamoje 190 AG dyzelinis variklis, važiuojant sportiškai, reikalavo iki 8 l/100 km dyzelino, bet nesunkiai galima išsitekti ir su mažiau nei 6 l/100 km. Išorėje variklis stebėtinai triukšmingas, tačiau salone jo garso beveik nesigirdi... Išskyrus erzinantį „sportinį“ gaudimą, sklindantį iš garsiakalbių, kurio išjungti neišeina – su dyzeliniu motoru jis skamba itin nenatūraliai. Ir, nežiūrint į pakankamai didelę galią ir sukimo momentą, važiavimas juo ne itin džiugino – su sportiškai suderinta pakaba, variklį norisi „sukti“ maksimaliomis apsukomis, o „dyzelio“ darbinis diapazonas – tarp 2000 ir 4000 apsukų. Be to, čia nebuvo ir dar vienos opcijos – pavarų perjungimo svirtelių prie vairo. Jos tiesiog būtinos, jei norite pilnai patirti važiavimo džiaugsmą „Mini“ automobiliu.  O jis tikrai įkvepia smagiems pasivažinėjimams – net ir nelygiame, duobėtame kelyje didesnė prošvaisa (16,5 cm) ir standi pakaba leidžia smagiai – kaip ir mažesniais „Mini“ automobiliais – įveikti posūkius bei mėgautis tiksliu valdymu – šie britų markės bruožai niekur nedingo. Tad, nors ir nebandžiau, bet panašu, kad jam kur kas labiau tiktų turbobenzininis motoras – jei „pradinis“ 1,5 l 136 AG trijų cilindrų variklis (pigiausias bazinis modelis su tokia jėgaine kainuoja nuo 29 tūkst. 521 euro) gali pasirodyti per silpnas (nors bandytas kituose BMW gamintojo automobiliuose jis sukosi smagiai ir azartiškai), tai su „Cooper S“ versijoje siūlomu 192 AG varikliu ir, tuo labiau, „John Cooper Works“ 231 AG motoru liūdėti tikrai netektų. Be to, palyginti su ankstesne karta, važiavimas tapo kur kas labiau komfortiškas. Čia papildomai buvo sumontuota dinaminės amortizatorių kontrolės sistema, kurios pagalba galima keisti amortizatorių veikimą nuo standaus iki beveik dantis kratančio, tačiau, palyginti su pirmtaku, pakaba kur kas labiau pritaikyta važinėti kasdien net ir blogais keliais. Ir jei vis dar galvojate apie pinigus, galima sutaupyti renkantis tik priekinių varančiųjų ratų pavarą – šiuo automobiliu bekelės tikrai nešturmuosite. Nors, kitą vertus, bendrame automobilio kainos kontekste papildomi 2000 eurų už 4x4 transmisiją neatrodo pernelyg didelė priemoka. Ir jau tikrai brangiam automobiliui netiks mechaninė pavarų dėžė – naujajame modelyje vokišką šešių pavarų ZF „automatą“ pakeitė aštuonių greičių japoniška „Aisin“ automatinė transmisija. Pavaros perjungiamos sklandžiai ir tik sportiškiausiame režime norėtųsi, kad procesas vyktų greičiau – be to, svarbu nepamiršti pasirinkti opcijos, kad pavaras galima būtų perjungti ir svirtelėmis prie vairo. Tad jei dairotės į „Mini“, „Countryman“ – akivaizdžiai praktiškiausias ir labiausiai važinėti kasdien tinkantis gamintojo modelis. O, palyginti su pirmosios kartos modeliu, tai ne tik visomis prasmėmis gerokai ūgtelėjusi mašina, bet ir visiškai kitas automobilis – gerokai erdvesnis, praktiškesnis, kokybiškesnis ir komfortiškesnis. Puikios valdymo savybės, dinamiški varikliai, išskirtinė išorės ir salono išvaizda – jei ne tik galite sau leisti šventę kasdien, bet ir norite paties praktiškiausio „Mini“, būtinai jį išbandykite. Įvertinimas 8/10 „Mini Countryman Cooper SD All4“ techniniai duomenys Variklio darbinis tūris: 1995 cm3 Degalai: dyzelinas Galia: 140 kW/190 AG/4000 aps./min. Maksimalus sukimo momentas: 400 Nm/1750-2500 aps./min. Pavarų dėžė : 8 laipsnių automatinė Varantieji ratai: visi Ilgis: 4299 mm Plotis: 1822 mm Aukštis: 1557 mm Važiuoklės bazė: 2670 mm Svoris: 1510 kg Įsibėgėjimas iki 100 km/val.: 7,4 sek. Maksimalus greitis: 218 km/val. Vidutinės degalų sąnaudos: 5,1 l/100 km CO2 emisija: 133 g/km Bagažinės tūris: 450/1390 litrų Kaina: 55 tūkst. 42 eurų (bazinio modelio kaina – nuo 39 tūkst. 721 eurų)