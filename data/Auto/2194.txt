„Regitros“ jaunesniosios komunikacijos specialistės Emilijos Bardauskienės teigimu, išskirtinio būsimų vairuotojų dėmesio ši naujiena galbūt ir sulaukė, tačiau rugpjūčio mėnesį kasmet sulaukiama itin didelio kiekio norinčiųjų vairuoti. „Negalime įvardinti būsimos pertvarkos įtakos egzaminų kiekiui, nes gyventojai, o ypač jaunieji būsimi vairuotojai kasmet skuba gauti vairuotojo pažymėjimą iki mokslo metų pradžios. Išskirtinio skubėjimo dėl įsigaliosiančios pertvarkos tiesiog negali būti, nes visuose didžiuosiuose miestuose rugpjūčio mėnesį pastebimas ypač didelis užimtumas, taip pat ir šiemet“, - sakė E. Bardauskienė. Kaip žinoma, vidaus reikalų ministras Eimutis Misiūnas pasirašė įsakymą, kuriuo nuo rugsėjo bus keičiama vairuotojų egzaminavimo tvarka. Tikimasi, kad naujoji egzaminavimo tvarka prisidės prie saugaus eismo šalyje - vairavimo egzamino metu bus atsisakoma pratimų aikštelėje, o įgūdžiai bus tikrinami realiai dalyvaujant eisme. Pasikeitusi tvarka, kaip yra sakęs vidaus reikalų ministras, prisidės prie saugesnio eismo ir atsakingo vairavimo. „Tokia sistema veikia daugelyje ES šalių. Įvedant naujoves baimintasi, kad sumažės išlaikymo procentas, tačiau tokių tendencijų nepastebėta. Tikiuosi, kad pakeitimas prisidės prie saugesnio eismo ir ypač nepatyrusių vairuotojų atsakingo vairavimo“, - tikisi E. Misiūnas. Pasak vairavimo ekspertų, daug dabar aikštelėse atliekamų pratimų praktikoje neturi jokios prasmės. Pavyzdžiui, apsisukimas ribotame plote - jis aikštelėje visiškai bereikšmis, nes iš tiesų egzaminuojamasis turi gebėti teisingai įvertinti savo jėgas, apsisukti numatydamas, kaip jo sprendimas paveiks kitų automobilių vairuotojų važiavimą: ar jis spės atlikti manevrą, ar susitvardys ir sugebės jį tęsti, jeigu kažkas nekantraudamas panaudos garsinį signalą, ar iš akių kontakto veidrodėlyje atskirs, kad kitas vairuotojas leidžia baigti manevrą saugiai. Naujoji pertvarka įsigalios šių metų rugsėjo 1 dieną. Jau po pirmų kelių vairavimo egzaminų bus galima įžvelgti tendencijas bei pasikeitusios tvarkos naudą saugesniam eismui kelyje.