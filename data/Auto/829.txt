„Kiekvienas MINI atnaujinimas – iššūkis dizaineriams, nes kultinį dizainą reikia pakoreguoti minimaliai, nenutolstant nuo esminių jo principų. Todėl išvaizdos atnaujinimas nėra radikalus, patobulintos tik tam tikros detalės, o kai kurias dabar galės koreguoti patys pirkėjai su „MINI Yours Customised“ programa. Technologijų lygmenyje MINI atsinaujino smarkiau: klientams galėsime pasiūlyti daug naujų komforto ir saugumo funkcijų bei naujas pavarų dėžes“, – sako BMW ir MINI prekės ženklų vadovas Lietuvoje Martynas Daujotas. Galimybė susikurti unikalią išvaizdą Automobilio išorėje pasikeitimų netrūksta. Atnaujintas MINI logotipas, papildyta išorės spalvų gama bei specialus „Piano Black“ eksterjero apdailos paketas. Jį pasirinkus, tradicinės chromuotos MINI vietos (žibintų apvadai ir radiatoriaus grotelės) bus nudažytos intensyvia juoda spalva. Gale – net ne eiliniai žibintai, o visas meno kūrinys, atrodantis kaip Jungtinės Karalystės vėliava. „MINI Yours Customised“ programa pakelia individualizavimo galimybes į visiškai naują lygį. Kai kurias interjero bei eksterjero detales sukurti galės patys pirkėjai: ant posūkio signalo žibintų apdailos parašyti, pavyzdžiui, savo šuns vardą. Įvairius produktus susikurti ir užsisakyti galima interneto svetainėje Yours-customised.mini. Lengvojo lydinio ratlankių pasirinkimo gama taip pat išaugo. Visi atnaujinti modeliai galės būti komplektuojami su 17 colių skersmens „Roulette Spoke“ ir „Propeller Spoke“ ratlankiais. Naujausios technologijos Visi MINI modeliai papildomos įrangos sąraše turi ryškiai kelią apšviečiančius artimųjų ir tolimųjų šviesų LED žibintus. Jie automatiškai reguliuoja apšvietimo lygį pagal esamas sąlygas: jeigu važiuojama mieste ar matomumas yra prastas, pradeda šviesti papildomas posūkio apšvietimo žibintas dešinėje pusėje. Taip geriau matoma dešinė kelio pusė ir neakinami priešinga kryptimi atvažiuojantys eismo dalyviai.  LED žibintai taip pat turi inovatyvią „Matrix“ funkciją, maksimaliai pagerinančią matomumą ir tuo pačiu neakinančią kitų vairuotojų. Naujajame MINI su „Matrix“ funkcija tolimųjų žibintų šviesa yra padalinta į 4 individualiai veikiančius segmentus: pavyzdžiui, priešinga kryptimi atvažiuojant kitai transporto priemonei, bus išjungti tik tie segmentai, kurie jį akintų, o vairuotojas toliau mėgausis puikiu matomumu. Centriniame porankyje integruotoje daiktadėžėje yra speciali vieta bevieliam telefono įkrovimui. Kartu su šia papildoma įranga MINI salone bus įmontuotas ir antras USB lizdas po informacinės sistemos valdymo ekranu. Efektyvesni varikliai ir naujos pavarų dėžės Į MINI modelius montuojami atnaujinti varikliai, kurių galia – didesnė, o degalų sąnaudos bei CO2 emisija – mažesni maždaug 5 proc. Tai pasiekta patobulinus „BMW TwinPower Turbo“ technologiją, variklių valdymo elektronines sistemas, alyvos tiekimo, oro paėmimo, aušinimo bei išmetimo sistemas. Kai kurios dalys yra pagamintos iš anglies pluoštu sutvirtinto plastiko detalių, tad yra lengvesnės. Bazinėje įrangoje į daugelį MINI montuojama 6 laipsnių mechaninė pavarų dėžė, o papildomai „One“, „Cooper“, „Cooper S“ ir „Cooper D“ siūloma 7 laipsnių automatinė dviejų sankabų „Steptronic“. Naujasis „MINI Cooper SD“ jau standartinėje įrangoje turi 8 laipsnių automatinę dėžę. Visi „Steptronic“ transmisijas turintys MINI komplektuojami su naujausios kartos „Start/Stop“ funkcija. Naudojant priekinės kameros duomenis nustatoma, ar verta gesinti automobilio variklį: pavyzdžiui, trumpam stabtelėjus prieš žiedinę sankryžą, variklis liks užvestas.