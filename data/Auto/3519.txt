Estijos vežėjas Vilniuje turi 16 autobusų parką ir kasdien Rygos kryptimi siūlo 30 verslo klasės vietų. Nuo birželio į Vilnių atkeliaus daugiau „Lux Express Lounge“ tipo autobusų, kuriuose per dieną bus siūloma jau 60 verslo klasės sėdimųjų vietų. Pasiūlyti didesnę į verslo klientus orientuotų vietų skaičių autobusuose bendrovę paskatino šio klientų segmento augimas. „Lux Express“ duomenimis, 2016 m. verslo klientų skaičius Lietuvoje išaugo 13 proc., lyginant su 2015 m. Prognozuojama, kad ir šiais metais verslo kelionių skaičius toliau augs. Investuodama į paslaugų kokybę ir prieinamumą, bendrovė taip pat atidarė klientų aptarnavimo ofisą Vilniaus autobusų stoties viduje. Iki šiol tik už autobusų stoties ribų bilietų pardavimo kasas turėjęs didžiausias Baltijos šalyse greitųjų autobusų maršrutų operatorius, atidarydamas ofisą stoties viduje ir pasiūlydamas savo paslaugas dar arčiau atvykimo ir išvykimo platformų, tikisi išplėsti užimamą rinkos dalį Lietuvoje. Maršrutu Ryga-Talinas važinės naujos kartos autobusai Bendrovė taip pat įsigijo 6 naujos kartos „Scania Irizar“ autobusus, kurie keleivius vežios maršrutais Ryga-Talinas ir Talinas-Sankt Peterburgas. Naujieji liukso klasės autobusai pradės kursuoti nuo vasaros pradžios. Iš viso jie „lounge“ tipo sėdimųjų vietų skaičių padidins nuo 40 iki 105 per dieną. Dabartiniuose „Lux Express Lounge“ autobusuose įrengta 30 standartinių ir 10 „lounge“ tipo vietų. Naujos kartos autobusai turės jau 15 tokių vietų. Maršrutu Ryga-Talinas riedės 5 nauji autobusai, o iš Talino į Sankt Peterburgą – 1.  Vidutinis „Lux Express“ autobusų amžius yra 3 metai, jie atnaujinami kas 5-6 metus. Naujieji autobusai pagaminti pagal specialų „Lux Express“ užsakymą. Juose bus 45 keleivių vietos, 15 iš jų – verslo klasės vietos autobuso gale (atskirtos užuolaida), išdėstytos 2+1 principu. Naujuose autobusuose kiekvienoje vietoje yra individualus programų įrenginys su jutikliniu ekranu (filmai, muzika, žaidimai, internetas), reguliuojamos sėdynės, el. maitinimo šaltinis prie kiekvienos sėdynės, pakankamai vietos kojoms. Kiekviena sėdynė taip pat turi saugos diržą. Visos kelionės metu galima vaišintis nemokamais karštais gėrimais, naudotis bevieliu internetu, veikia oro kondicionieriai ir tualetas.