„Naujasis „Giulia“ šiandien pratęsia nuo seno „Alfa Romeo“ puoselėtą patrauklių, sportiškų ir gerai valdomų automobilių tradiciją. Šis sedanas kurtas remiantis šūkiu „la meccanica delle emozioni“, kas išvertus į lietuvių kalbą reiškia pojūčių mechaniką. Inovatyvi pakaba, betarpiškas vairo stiprintuvas ir galiniai varantieji ratai kiekvieną kartą atsisėdus už šio automobilio vairo skatina nusišypsoti ir pasiruošti patirti platų teigiamų emocijų spektrą“, – sako „Modus Group“ priklausančios bendrovės „Autobrava“ direktorius Andrius Mockaitis. Pristatymui pasirinkta simbolinė vieta Pasak A. Mockaičio, išskirtinis naujojo „Alfa Romeo“ modelio pristatymas surengtas siekiant pademonstruoti naujojo „Giulia“ modelio ir kino teatro „Lietuva“ istorines sąsajas. „Lietuva“ kino teatro gerbėjams duris atvėrė praėjusio amžiaus septintojo dešimtmečio viduryje, o kaip tik tuo metu Italijoje nuo gamyklos konvejerio nuriedėjo pirmieji „Giulia“ modeliai. Per savo gyvavimo laikotarpį kino teatras „Lietuva“ tapo pagrindine kino mylėtojų traukos vieta, o „Alfa Romeo“ automobiliai užkariavo milijonų automobilių gerbėjų širdis visame pasaulyje. Pristatymo vakare dalyvavusiems svečiams jo vedėjas žurnalistas Ramūnas Fetingis trumpam pasiūlė nusikelti į laikus, kai ekranuose karaliavo nuotaikingas itališkas kinas, o gatvėse važinėjo stilingi ir praeivių dėmesį patraukiantys automobiliai, ir čia pat pažvelgti į laukiančią ateitį.  Atgimęs sedanas „Giulia“ yra nauja „Alfa Romeo“ pradžia ir siekis vėl demonstruoti geriausias automobilio ypatybes – patrauklią išvaizdą, technologines inovacijas ir neprilygstamą veržlumą. Tuo metu atgimti besiruošiantis kino teatras „Lietuva“ po kelerių metų taps nauja miesto traukos vieta – Modernaus meno centru. Iki 100 km/val. – vos per 3,9 sekundės Pajėgiausias „Giulia Quadrifoglio“ iki 100 km/val. greičio įsibėgėja vos per 3,9 sekundės, o maksimalus šio sedano išvystomas greitis siekia net 307 km/val. „Giulia Quadrifoglio“ modelyje naudojamas 2,9 litro darbinio tūrio benzininis variklis su dviem turbinomis, kuris geba išvystyti 510 AG siekiančią galią ir 600 Nm sukimo momentą. Su šiuo varikliu komplektuojama 6 laipsnių mechaninė arba 8 laipsnių automatinė pavarų dėžės, perduodančios variklio išvystomą galią į galinius ratus. Prie įspūdingų „Giulia Quadrifoglio“ charakteristikų prisideda ne tik galingas variklis, bet ir panaudotos lengvasvorės medžiagos iš aliuminio, anglies pluošto ir polimerų. „Giulia Quadrifoglio“ svorio ir galios santykis yra mažesnis už 3 kg vienai arklio galiai. Be to, norint pasiekti dar mažesnį šio modelio svorį, papildomai galima užsisakyti stabdžių diskus iš anglies pluošto ir keramikos mišinio bei sportinius „Sparco“ krėslus. „Giulia Quadrifoglio“ išvaizda išsiskiria taisyklingomis proporcijomis, grakščiomis kėbulo linijomis ir itališką charakterį pabrėžiančiais akcentais. Automobilio galią simbolizuoja plačios oro įsiurbimo angos priekyje, dideli sportinio tipo stabdžių diskai, dvigubi išmetimo sistemos antgaliai ir oro kreiptuvas gale. Dvi dyzelinės alternatyvos Būsimiesiems pirkėjams siūlomi ir „Giulia“ modeliai su dviem 2,2 litro darbinio tūrio dyzeliniais varikliais, kurie išvysto 150 AG ir 180 AG galią, 380 Nm ir 450 Nm sukimo momentą. Šie varikliai taip pat gali būti komplektuojami su mechanine arba automatine pavarų dėžėmis. Modelių su dyzeliniais varikliais vidutinės degalų sąnaudos sudaro nuo 4,2 l/100 km, anglies dvideginio emisija – nuo 109 g/km. Skirtingų konstrukcinių medžiagų panaudojimas leidžia pasiekti ir idealų šio „Alfa Romeo“ automobilio svorio paskirstymą tarp ašių, kas užtikrina geras automobilio dinamines charakteristikas ir jo valdymą. Tuo metu sedanuose naudojama nauja stabdžių sistema „Integrated Braking System“ padeda pastebimai sumažinti automobilio stabdymo atstumą: važiuojant 100 km/val. greičiu „Giulia“ modeliams visiškai sustoti prireikia 38,5 metro atstumo, „Giulia Quadrifoglio“ – vos 32 metrų atstumo. Naujasis „Giulia“ aprūpintas aktyviąja pakaba su „Alfa Link“ technologija, kuri užtikrina itin gerą sukibimą posūkiuose ir komfortą bei, kaip tikinama pranešime, tiesioginį vairavimo pojūtį geriausiai savo klasėje perteikiančia vairo sistema. Pažangios saugumo sistemos Vairuotojas gali pasirinkti iš situaciją geriausiai atitinkančių „Alfa DNA“ važiavimo režimų įskaitant „Dynamic“, „Natural“ ir pirmą kartą gamintojo modeliuose panaudotą našaus važiavimo režimą „Efficiency“. Galingasis „Giulia Quadrifoglio“ modelis turi papildomą važiavimo režimą „Race“. Be to, šiame modelyje išskirtinai naudojama jėgos paskirstymo sistema „Alfa Torque Vectoring“ su dviguba sankaba, aktyvus priekinis oro difuzorius „Alfa Active Aero Splitter“, važiuoklės valdymo sistema „Alfa Chassis Domain Control“. Visuose „Giulia“ modeliuose standartiškai įdiegta perspėjimo apie priešpriešinį susidūrimą sistema su radaru ir kamera „Front Collision Warning“, kuri kritiniu atveju inicijuoja automobilio stabdymą. Sistema taip pat reaguoja į prieš automobilį esančius pėsčiuosius ir gali savarankiškai sustabdyti automobilį, kai judama greičiu iki 65 km/val. Automobiliai taip pat aprūpinti perspėjimo apie juostos kirtimą sistema ir aklųjų zonų stebėjimo sistema. Naujųjų „Alfa Romeo Giulia“ modelių kaina Lietuvoje prasideda nuo 33 tūkst. 490 eurų su PVM, „Giulia Quadrifoglio“ – nuo 69 tūkst. 990 eurų su PVM.