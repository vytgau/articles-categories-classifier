„Ši vieta nuostabi. Tai tiesiog unikalu. Nesu matęs nieko panašaus, su kuo galėčiau šią trasą palyginti“, – atgyjančiai mūsų šalies automobilių sporto mekai pagyrų negailėjo bendrovės „Tilke“ atstovas Dirkas Schneideris, atvykęs į Lietuvą viešosios įstaigos „Nacionalinis žiedas“ kvietimu. Nepaisant lietuviškos žiemos šalčių, svečias panoro pėsčiomis apeiti visą pusketvirto kilometro besidriekiančią trasą. Specialistas apžiūrėjo kiekvieną jos atkarpą, domėjosi pavojingiausiomis vietomis ir dalino patarimus, kokios inovacijos šiam objektui įkvėptų dar daugiau naujos gyvybės. „Tokia trasa – tikras išbandymas vairuotojui – reikalauja dėmesio ir koncentracijos. Tiesa, šiai akimirkai ji kol kas vietomis išties pavojinga, todėl čia reikalingi ne vien pačios trasos trajektorijos, bet, visų pirma, jos saugumo patobulinimai“, – savo pastebėjimais dalijosi daugiau kaip du dešimtmečius šioje srityje dirbantis vokietis. D. Schneiderį sužavėjo kalnuotas Kačerginės apylinkių reljefas, leidžiantis iš tolo patogiai matyti didelę trasos dalį. Pasak jo, toks išskirtinumas turi būti dar labiau plėtojamas, nes tai ypač svarbus faktorius lenktynių žiūrovams.  „Tokio rango svečio apsilankymas mums labai vertingas. Kompanijos „Tilke“ inžinieriai savo projektuose pasitelkia naujausias šios srities tendencijas, o tuo pačiu ir patys jas diktuoja. Galimybė išgirsti pasauliniu mastu pripažintų ekspertų nuomonę bei patarimus – reikšmingas postūmis mūsų ketinimuose „Nemuno žiedą“ paversti prestižine lenktynių trasa Baltijos šalyse“, – sakė trasą valdančios VšĮ „Nacionalinis žiedas“ direktorius Arūnas Samochinas. Pašnekovas neatmetė galimybių surengti ir daugiau panašių vizitų kviečiant atvykti bei savo patirtimi pasidalinti autoritetingus lenktynių trasų specialistus. Ilgainiui iš jų prireiks ne vien teorinių konsultacijų, bet ir praktinės pagalbos. VšĮ „Nacionalinis žiedas“ dalininkai – Kauno miesto ir rajono savivaldybės bei Kūno kultūros ir sporto departamentas – neseniai vykusiame susirinkime pritarė tolesniam trasos vystymui. Pagrindinis šių metų tikslas – parengti viso objekto techninį projektą. „Visų pirma, trasų projektuotojai turės atsakyti, ar mūsų turima plėtros vizija yra teisinga ir visi norimi objektai integruosis „Nemuno žiedo“ teritorijoje. Be žiedinių lenktynių trasos čia turi atsirasti vietos ir šiuolaikiškam kartodromui bei kitų automobilių sporto disciplinų trasoms“, – pasakojo A. Samochinas. „Nacionalinio žiedo“ vadovas neslepia ambicijų: „Nemuno žiedas“ turi tapti FIA standartus atitinkančia žiedinių lenktynių trasa bei visuotiniu traukos objektu ne vien Lietuvos, bet ir kaimyninių šalių mastu. Nepaisant to, istorinis lietuviškojo automobilių sporto lopšys, anot jo vadovo, privalės ir toliau puoselėti socialinę misiją, jog čia kaskart vietos atrastų ne vien profesionalūs lenktynininkai, bet ir visi vairuotojai, siekiantys geriau pažinti automobilio „elgseną“ bei tobulinti įgūdžius prie vairo. Pasak D. Schneiderio, rengiantis permainoms lietuviškajame lenktynių žiede, kitas svarbus etapas – detalaus trasos dizaino parengimas. Tai leistų gana tiksliai įvertinti plėtros galimybes bei projekto kaštus. Specialistas neabejoja, kad įgyvendinus „Nacionalinio žiedo“ keliamus tikslus, Kauno pašonėje daugiau kaip pusę amžiaus veikianti trasa sulauktų oficialaus FIA patvirtinimo mažiausiai nacionalinio lygio lenktynėms ar net didesnio masto tarptautiniams renginiams. 1983 metais Vokietijoje įkurtos kompanijos „Tilke“ inžinieriai ir architektai parengė sprendimus dešimtims aukščiausio lygio lenktynių trasų ir kitų stambių urbanistikos objektų visame pasaulyje. Tarp jų figūruoja ir garsios „Formulės-1“ trasos JAV, Meksikoje, JAE, Azerbaidžane, Rusijoje ir kitose šalyse.