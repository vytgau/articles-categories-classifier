Anąkart leidęsi į išvedžiojimus, kiek drąsos visureigių entuziastams prieš sudėtingesnę ekspediciją bekelėje galėtų ir turėtų įkvėpti mašinos priekyje sumontuota gervė, peršokom vieną krosoverių evoliucijos laiptelį. Kad ir kiek tobulintute savo techniką, jei jos prošvaisa (atstumas tarp kelio ir žemiausio automobilio apatinio taško) neperlips lengvųjų automobilių zonos riboženklio (t. y. bus mažesnė nei 18-20 cm), greičiausiai net nepasieksite tokios vietos, kur iš tiesų būtina naudoti gervę, arba tai nutiks nepadoriai greitai. Visureigių perdirbimo specialistas Robertas Aukščiūnas, vadovaujantis dirbtuvėms „Hardman“ sako, kad standartinį krosoverį aprūpinus gerve gana stipriai kinta jo charakteristikos. „Net ir pačios kompaktiškiausios visureigiams skirtos kokybiškos gervės sveria 50 – 60 kilogramų. Kadangi jos montuojamos šiapus priekinės ašies, kinta pastovioji apkrova, o drauge ir automobilio valdymas. Norint išvengti šalutinio poveikio, kurį gali sukelti gervės atsiradimas, mes visuomet siūlome koreguoti prioritetų sąrašą ir pirmiausia patobulinti važiuoklę. Pasirinkus teisingus sprendimus gali nutikti taip, kad paprasčiausiai neliks poreikio investuoti į gervę – visureigis natūraliai įveiks kur kas sudėtingesnes kelio atkarpas be pašalinės pagalbos. Sutvarkius važiuoklę ir protingai padidinus prošvaisą visureigio komfortas nepakinta, o valdymas prastame kelyje pastebimai pagerėja, jau nekalbant apie kitą pravažumo lygį“, – aiškina R. Aukščiūnas. Jei visureigių entuziastas vis vien nori papuošti mašinos nosį gerve, tiuningo profesionalai parenka atitinkamus priekinius amortizatorius ir spyruokles. Šie komponentai privalo būti parinkti tiksliai tokiai pastoviajai mašinos apkrovai, kokia bus fiksuojama po gervės bei kitų papildomų aksesuarų sumontavimo. Pačios gervės turėtų būti parenkamos atsižvelgiant į visureigio masę. Pasak Roberto, kalbėti apie hidraulinių gervių naudojimą įprastoje bekelėje galima nebent teoriškai, nes jos iš esmės skirtos specialiajam transportui, turinčiam susidoroti su išskirtinai dideliais krūviais. Tuo tarpu „miunchauzeniškam“ savęs gelbėjimui visiškai pakanka elektrinės gervės, kurių galingumas siekia 4275-5625 kg. Tokių parametrų gervės pilnai patenkino elektros linijas aptarnaujančių energetikų poreikius, kurie nutraukytų laidų remontuoti keliauja su pikapais, aprūpintais aukštuminiams darbams skirtais bokšteliais. Bet grįžkime prie prošvaisos. Kaip ją padidinti ir peršokti į tikrų visureigių žaidimo teritoriją? Kaip žinia, miesto visureigių prošvaisa paprastai svyruoja tarp 18-22 centimetrų, o rėminės konstrukcijos visureigių kartais siekia net 35 cm. „Pernelyg mažos prošvaisos problemą labai efektyviai išspręsti sumontavus specialius pakabos detalių rinkinius. Tinkamai parinkti amortizatoriai ir spyruoklės prošvaisą padidina iki 4 centimetrų. Turint galvoje kad automobilių inžinieriai svarbiu laiko kiekvieną milimetrą, toks pokytis iš tiesų yra labai reikšmingas, – akcentuoja R. Aukščiūnas. – Galinėje visureigio pakaboje keičiamas amortizatorius ir lingės, bei jų tvirtinimo elementai.“ Beje, visų pakabos tobulinimui naudojamų detalių gamintojai savo produkciją yra sertifikavę ir suderinę jų parametrus su automobilių konstruktoriais. T. y. net sąlyginai didelės intervencijos važiuoklę „neišveda iš proto“ elektroninių aktyvaus saugumo sistemų. R. Aukščiūnas taip pat atkreipia dėmesį, kad nors pakabos tobulinimo detalių paketai paprastai skiriami rėminių visureigių „perginklavimui“, yra sukurti atitinkami sprendimai ir krosoverių savininkams. „Tarkim „Nissan X-Trail“ prošvaisą galima padidinti maždaug 30 mm sumontavus spyruokles. Jos ilgesnės už standartines, tačiau suderintos su serijiniais amortizatoriais – pastarųjų keisti nereikia, todėl automobilio komforto lygis išlieka nepakitęs, – dėsto visureigių dirbtuvių vadovas. – Kita vertus, šiame visureigių segmente dažnesni atvirkštiniai procesai: krosoverių šeimininkai prašo pažeminti pakabą. Taip siekiama suteikti automobiliui daugiau stabilumo ar išgauti norimą eksterjero vaizdą parinkus didesnio diametro ratus“. Miesto visureigių galimybes bekelėje padidinti galima dar vienu būdu – sumontuojant plienines dugno apsaugas. Jos leidžia kur kas drąsiau šturmuoti giliomis provėžomis išvagotą kelią, žiemą įveikti suledėjusio sniego pusnis ar parkuotis aukštais bordiūrais apjuostose aikštelėse.