Tačiau penktadienį sportininkus pasitiko ir dar vienas svarbus iššūkis, koregavęs planus – didžiulė liūtis, užtvindžiusi Paragvajaus miestų gatves. Planus sujaukė liūtis Po kiek nesklandžios kelionės Pietų Amerikoje pradžios, kuomet iš laivo A. Juknevičius savo „Toyota Hilux Overdrive“ atsimėmė su sugadinta sankaba, lenktynininkas vėl buvo priverstas koreguoti planus. Nuo ankstyvo ryto A. Juknevičius su Pietų Afrikos Respublikos „South Racing“ ekipa išvyko į testus, kurie vyko maždaug 80 km nuo Asunsjono. Jei testų pradžia buvo puiki ir bolidas vis greitėjo, tai treniruočių antrą dalį teko nutraukti dėl prakiurusio dangaus.  „Išliejome daug prakaito ir numečiau ne vieną kilogramą. Taip tvanku ir karšta, o po to prasidėjo liūtis. Iki pietų viskas buvo labai gerai, o paskui pradėjo pilti lietus, tai ir per purvus pavažinėjome. Paskui taip pylė, kad buvo neįmanoma važiuoti. Šiandien pravažiavome apie 160 km, o planavome 200 km. Tai diena kiek sutrumpėjo“, – DELFI teigė A. Juknevičius. Pačiam automobiliui A. Juknevičiui jokių priekaištų neturėjo. Svarbūs bandymai Penktadienio popietę į bivuaką atvyko ir B. Vanago komanda, kuriai kelionė iš Buenos Airių iki Asunsjono gerokai išsitęsė, dėl naktį uždaryto pasienio posto. Nepaisant nesklandumų, komanda vos atvykusi į Paragvajų pasuko tiesiai į treniruočių trasą. „Kadangi Asunsjonas nėra mažiausias miestas pasaulyje, tai važiavome tiesiai į testus. Kolektyvas kiek pavargęs“, – DELFI teigė B. Vanagas. Tačiau lenktynininkas sako, kad testai buvo gyvybiškai svarbūs. „Automobilį mes gavome 10 dienų iki kelionės į Pietų Ameriką. Gavome jį ne iki galo sukalibruotą, ne tos programos, ne tie restriktoriai, neveikia kai kurie davikliai. Tai testus, kuriuos mes atlikome, buvo labai svarbūs, labai reikalingi, nes nebuvo šansų pajausti automobilį, kaip jis veikia. Testus Lietuvoje darėme, kai buvo šalta ir slidu, o tai galingas automobilis ir jis neatsiskleidžia, negali nieko parodyti. Tai šiandienos testai labai svarbūs“, – teigė B. Vanagas. Beje, oro temperatūra Asunsjone kyla į neregėtas aukštumas, o starto dieną – sausio 2-ąją – prognozuojamas 37 laipsnių karštis. Tiek A. Juknevičius, tiek B. Vanagas savo boliduose turėtų turėti veikiančius oro kondicionierius. Šeštadienis bus ta diena, kai A. Juknevičiaus ir B. Vanago automobiliai turi įveikti techninės ir adminsitracinės komisijos barjerus, o tada automobiliai iki podiumo bus pastatyti į uždarą parką ir jokie pakeitimai jau nebus galimi.  Ramiausias penktadienis buvo Vaidoto Žalos ir Sauliaus Jurgelėno komandos boksuose. Komandos meistrai į bivuaką atvyko priešpiet, tačiau pačio ekipažo bivuake nebuvo. Tam nebuvo ir reikalo, nes komanda testų nedarė. Gatvės virto upėmis Vakare liūtis atslinko ir į Asunsjoną. Vakare pradėjo taip smarkiai lyti, kad gatvės tiesiogine to žodžio prasme virto upėmis. „Neįmanoma suprasti, ar važiuoji gatve“, – teigė vienas iš A. Juknevičiaus palaikymo visureigių vairuotojas, žinomas motociklininkas Šarūnas Paliokas. Lietus ir dideli karščiai Asunsjone žadami ir artimiausiomis dienos. Tai bus dar vienas iššūkis Dakaro ralio dalyviams.