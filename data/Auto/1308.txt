Vienas kinas ne tik buvo sulaikytas, bet ir nubaustas pinigine bauda už tai, kad judrioje sankryžoje rytinės Kinijos Dziangsu provincijos Lianjungango mieste nusprendė savavališkai patobulinti kelio ženklinimą, skelbia vietos žiniasklaida. Antradienį, lapkričio 28 dieną, stebėjimo kameros užfiksavo, kaip ryškiai vilkintis kinas darbuojasi judrioje sankryžoje, tobulindamas kelio ženklinimą, o aplinkui zuja automobiliai. Drąsus kinas, pavarde Cai, žurnalistams aiškino, kad tokiai avantiūrai ryžosi norėdamas palengvinti eismą minėtoje sankryžoje, kurioje, jo teigimu, nuolat susiformuoja spūstys. Policija teigia, kad vandalo piešiniai jau nuplauti, o sankryžos kelio žymėjimas atrodo kaip anksčiau.