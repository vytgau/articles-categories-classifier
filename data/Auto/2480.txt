„Ištvermės kelionėse svarbu yra ne tik vairuotojo valia ir gebėjimai, bet ir kelionės partneris – pasirinktas automobilis. Geras automobilis yra tas, kurį galima būtų pavadinti asistentu – turėjome būti tikri, kad automobilis įveiks visus sunkumus, suteiks pasitikėjimo, padės nepervargti. „Jaguar F-Pace“ šioje kelionėje mūsų ne tik nenuvylė, bet ir maloniai nustebino – visiškai nesijaučiame išsekę“, – po kelionės kalbėjo rekordininkai. „Jaguar F-Pace“ keliautojai važiavo siekdami ne greičio ar atstumo rekordo, o originalumo – to, ko dar niekas nėra daręs. Per vieną naktį jie aplankė kraštutinius Lietuvos geografinius taškus. Išvykę iš labiausiai į vakarus nutolusio Lietuvos geografinio taško Palangoje, pasiekė labiausiai nutolusį į šiaurę, tuomet – į rytus bei pietus. „Kelionės pradžia buvo sunki, nes teko brautis pro dideles šalia Palangos susidariusias automobilių spūstis. Kadangi savaitgalis, Palangoje daug renginių, tad ir keliaujančių pajūrio link buvo daug. Temstant kelias ištuštėjo. Iki Aspariškių kaimelio, kuris yra prie pat Lietuvos-Latvijos pasienio, privažiavome lengvai, tik teko važiuoti žvyruotu keliuku. Atvykę iki taško radome atmintinę lentelę, skelbiančią, kad tai yra šiauriausias Lietuvos taškas“, – apie pirmąją kelionės dalį pasakojo V. Milius.  Rytinį kelionės tašką – Vosiūnų miestelį – keliautojai pasiekė jau po vidurnakčio. „Pasitaikė vienas kitas laukinis žvėrelis, daugiausia lapės ir kiškiai. Keliai buvo tušti, oras puikus, matomumas, kiek tai leidžia tamsus paros metas, buvo neblogas. Noriu pagirti „Jaguar F-Pace“ šviesas, ypač – tolimąsias. Iš tolo matėsi žibančios žvėrių akys, tad iš karto pristabdydavom. Puikūs ir visureigio stabdžiai“, – kalbėjo A. Bubinas. Paryčiais įvažiavę į Vilnių, keliautojai pateko į netikėtai intensyvų eismą. Po to jų laukė ilgas kelias iki pietinio taško Dzūkijoje. Čia atvykę jie rado tik pasienio su Baltarusijos Respublika riboženklius. „Vienu metu kiek palijo, rūko nepasitaikė. Vairavome dviese, kalbėjomės, tad nepatyrėme streso dėl miego trūkumo. Automobilis patogus, ergonomiškas, tylus. Patiko, kad dėl aukštos visureigio prošvaisos mažuose keliukuose galime drąsiai važiuoti, nebijoti kelio nelygumų“, – pasakojo V. Milius. Keliautojų teigimu, pasitaikė ir labai vingiuotų kelio atkarpų, todėl jiedu iš karto įvertino „Jaguar F-Pace“ dinamiškumą – vairavimas siaurais, vingiuotais keliukais buvo vienas malonumas. Pasidžiaugė ir automobilio variklio galia. Jų kelionėje visiškai užteko 2 l darbinio tūrio variklio galios – lengvai aplenkdavo kitas transporto priemones, komfortiškai važiavo greitkeliais. „Nuobodžiausia buvo paskutinė kelionės atkarpa – jau pažįstama ir todėl gan monotoniška automagistralė Kaunas-Klaipėda. Didžiausias darbas jau buvo atliktas, reikėjo jį tik užbaigti“, – pasakojo A. Bubinas. „Jaguar F-Pace“, kuriuo keliautojai siekė Lietuvos rekordo, buvo keturių varančiųjų ratų, su jame įmontuotu 2 l darbinio tūrio V4 dyzeliniu varikliu, išvystančiu 180 AG, išvien dirbančiu su aštuonių laipsnių automatine transmisija. Vidutinės degalų sąnaudos kelionės metu siekė 5,2 l/100 km. Keliautojų dar laukia svarbus darbas – kelionės aprašymas, dokumentų pildymas ir jų pateikimas rekordų fiksavimo agentūrai „Factum“. Vairuotojų užantyje – jau ne po vieną Lietuvos rekordą.