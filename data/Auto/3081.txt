„Jeigu nejausčiau konkurencijos augimo, matyt nebūčiau vėlęsis į variklio keitimo darbus. Dabar turim sočiai reikalų iki etapo – pabaigti viską, sulaužyti, tada vėl sutvarkyti, tada vėl sulaužyti ir tikėtis, kad daugiau taisyti nereiks“, – pasakoja sportininkas. Pastaruosius tris sezonus „drifto“ aistruoliams „Čipo“ pravarde žinomas kaunietis važiavo su 700 arklio galių išvystančiu „BMW 2,8 Turbo“ varikliu – „AZO UpHill Drift“ Andrius tikisi startuoti su „BMW M3 Turbo“ jėgaine ir įstoti į „1000 arklio galių“ klubą. Paklaustas, ar tikrai reikalingas toks galingumas, „Čipas“ konkretus: „Įsivaizduokite, jog mes naudojame faktiškai tokias pačias padangas kaip naujausi „Porsche“ ar „Ferrari“ modeliai, tik dar turime sugebėti jas „prasukti“ ir sukti tiek, kad slystume pastoviai šonu prie 150 km/val., kas reikštų, kad ratai sukasi 220-250 km/val.. Pabandykite tai įsivaizduoti. Konkurencija mūsų lygoje tokia, kad net ir su tokiomis padangomis pilotai bando įvairias gudrybes su, pavyzdžiui, oro slėgiu, kad gautų dar didesnį sukibimą su danga. Taigi, visa tai įvertinus – taip, norint kovoti dėl prizinių vietų su tokiais vyrais, kurie išsirikiuos prie starto, 1000 arklio galių yra pats tas.“  „Supraskit, kad čia tik antras etapas, o mūsų sporte favoritų iš esmės nėra – per dieną prie starto linijos iš naujo stojamės dešimtis kartų, kartu seka ir jaudulys, kartu seka ir klaidos, tad jei praeitas varžybas laimėjai, sekančiose gali kvalifikacijos nepraeiti, nes nesusitvarkysi su savimi ar mašina paves – jas mes skriaudžiam irgi kaip reikiant. Po „AZO UpHill Drift“ mūsų dar lauks Palanga ir etapas kartu su „1006 km lenktynėmis“ – ten reikia velniško tikslumo, etapas Estijoje, „Braliukų mūšis“ kartu Baltijos šalių čempionatu – šiemet reikalų labai daug, o konkurentai ant laurų nemiega, su kiekvienomis varžybomis irgi žengia į priekį, ką jau bekalbėti apie pavyzdžiui Džiugą Matusevičių – jam aštuoniolika metų, lekia kaip išprotėjęs ir šiemet tikrai pridarys reikalų visiems senbuviams. Trumpai tariant – įtampėlės yra, bet mes pasiruošę ją suvirškinti“, – nuotaikomis dalinasi daugkartinis čempionas. Andrius, bei dar dvi dešimtys „PRO“ lygos dalyvių į „AZO UpHill Drift“ startą stos jau birželio 2-3 dienomis: penktadienio vakarą vyks laisvų treniruočių sesija, šeštadienį kvalifikacija ir poriniai važiavimai.