Dyzelinių variklių į orą išmetamų dujų keliamas pavojus sveikatai, 2015 m. į viešumą iškilus „Volkswagen“ emisijų skandalui, Vokietijoje tapo politiniu klausimu, tad valstybė ėmėsi kovos su automobilių tarša. Didieji Vokietijos gamintojai 2016 m. balandį paskelbė savanoriškai atšaukiantys 630 tūkst. automobilių tam, kad galėtų juose atnaujinti programinę įrangą. Tačiau tai neįtikino priežiūros tarnybų, kad taršos lygiai yra kontroliuojami. Pirmadienį šalies politikai susitikime už uždarų durų dar labiau padidino spaudimą gamintojams bei ragino juos susigrąžinti apie 12 mln. dyzelinių automobilių. „Reuters“ šaltiniai teigia, kad automobilių programinės įrangos atnaujinimai gali kainuoti nuo 1,5 iki 2,5 mlrd. eurų. Ministerija taip pat nori, jog tarp sugrąžintų automobilių būtų ir tie, kuriuose sumontuoti euro-4, euro-5 ir euro-6 standartus atitinkantys varikliai. Valdžia reikalauja, kad automobilių pramonė pati prisiimtų išlaidas bei nori, kad konkretus sprendimas šiuo klausimu būtų rastas iki rugsėjį Vokietijoje vyksiančių rinkimų.