Šių metų Monte Karlo ralis – tai net 17 greičio ruožų, kurių bendras ilgis beveik 400 km. Lenktynės vyks net keturias dienas – nuo ketvirtadienio iki sekmadienio. Pirmadienį ir antradienį vyksta lenktynių dalyvių susipažinimas su greičio ruožais. „Keliai labai klastingi. Kai kuriuose greičio ruožuose, atrodo, visiškai švarus ir sausas asfaltas, tačiau pravažiavus pora šimtų metrų staiga visas kelias pasidengia ledus. Tai kalnų specifika ir mums prie to teks priprasti“, – pirmaisiais įspūdžiais dalinosi D. Jocius. Lenktynininkai susirašė pirmuosius greičio ruožus, jų laukia dar nemažai darbo visą antradienį. Antradienį turėtų vyksti ir techninė komisija, kur bus tikrinamas lietuvių kovinis automobilis „Mitsubishi Lancer Evo X“. „Kol kas nuotaika puiki ir pakili. Vakare buvome pakviesti vakarienės pas vieną geriausių šioje pakrantėje virėjų. Jis lietuvis ir gamina fantastiškai. Tikiuosi tokia pat linksma ir pakili nuotaika mus lydės visą savaitę“, – įspūdžiais iš pirmos dienos Monte Karle dalinosi D. Jocius. D. Jocius: greičio ruožai Monte Karle vietomis neįtikėtinai pavojingi D. Jocius ir D. Zvicevičius tęsia susipažinimą su Monte Karlo lenktynių trasomis. Pasitelkę du kelio žvalgus, patyrusius ralio lenktynininkus – Ramūną Čapkauską ir Kastytį Torrau – lietuviai stengiasi kuo kruopščiau ir tiksliau sudaryti stenogramą. Monte Karlo ralyje, kaip ir visame Pasaulio ralio čempionate, greičio ruožus galima susirašyti pravažiavus tik du kartus, todėl tiksliai sudaryta stenograma turi lemiamos reikšmės. Be to, sportininkams teks per dvi dienas visą ralio maršrutą – beveik 1500 km pravažiuoti du kartus. Dar kartą jį reikės įveikti jau lenktynių režimu nuo ketvirtadienio. „Prisuksim nemažai kilometrų. Kol kas viskas labai įdomu. Suprantu, kad lenktynių metu kai kurios dalys greičio ruožų bus neįtikėtinai pavojingos. Tokio pavojingumo greičio ruožais dar nesu važiavęs per visą savo lenktynininko karjerą“, – pasakoja D. Jocius. Tuo pat metu, kai D. Jocius su D. Zvicevičiumi susirašinėja greičio ruožus, komanda turės praeiti techninę komisiją – antradienį po pietų Monte Karlo techniniai komisarai „iškratys“ automobilį ir patikrins, ar jis atitinka visus techninius ir saugumo reikalavimus. „Viskas bus gerai, nieko blogo mūsų automobilyje rasti neturėtų. Juk jis pernai dalyvavo Europos ralio čempionate, tad yra tinkamai prižiūrėtas ir saugus“, – sako D. Jocius. Jau trečiadienį vyks bandomasis greičio ruožas, vadinamasis „Shakedown“. Jo metu lenktynininkai galutinai išbando kaip automobilis elgiasi kelyje, susireguliuoja važiuoklę ir patikrina ar visos sistemos veikia nepriekaištingai. O nuo ketvirtadienio prasidės Monte Karlo ralis. Pirmieji du greičio ruožai vyks vakare, jau sutemus, tad tai bus ir dar vienas akcentas, įvesiantis nemažai intrigos į lenktynes. „Slidūs greičio ruožai, kalnuose, naktį – kas gali būti įspūdingiau. Labai laukiu ketvirtadienio“, – šypsosi D. Jocius.