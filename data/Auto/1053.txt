„Vakar pasiėmėme motociklą ir persivarėm jį per visą Limą iki bivuako. Tai truko apie 2-3 valandas, nes mieste tuo metu buvo susidarę didžiulės spūstys“, – pasakojo M. Dubickienė. Bivuake lietuviai pirmiausiai susitiko su Prancūzijos „Nomade“ mechanikų komanda, kuri įvertino motociklą „KTM 450 Rally Replica“. Juos ir startuos B. Bardauskas. Taip pat M. Dubickienė pasakojo, jog bivuake jau pradėta remontuoti techniką. „Vilkikas iš Čekijos prie pat bivuako susidūrė su vietinio gyventojo automobiliu. Vien todėl važiuojant į bivuaką buvo susidariusi spūstis, kurioje praleidome maždaug dvi valandas“, – sakė M. Dubickienė. Pasak jos, dalis lenktynininkų pasiryžo pratestuoti automobilius ir motociklus smėlio kopose, kurios yra apie 30 kilometrų nuo Limos. „Mes atsisakėme šio sumanymo. Balys iš karto startuos be pirminių testų“, – atskleidė M. Dubickienė.  Dakaro ralis prasidės sausio 6 d. Jame numatyta iš viso 14 etapų. Motociklininkų klasėje užsiregistravo iš viso 167 dalyviai. B. Bardauskas startuos 98-uoju numeriu. Paskutinį kartą Dakaro ralyje B. Bardauskas startavo 2009 m., tačiau trečiame etape nukritęs nuo motociklo susilaužė abi rankas. Neįtikėtinų valios pastangų dėka ir skausmą malšinant vaistais jis įveikė dar tris etapus, bet septintojo etapo metu nusprendė pasitraukti iš lenktynių. Šiemet B. Bardauskas tikisi pasiekti šio ralio reido finišą. Tai pagrindinis jo tikslas.