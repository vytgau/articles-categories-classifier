Aplinkos ministro įsakymas numato, jog transporto priemonė pripažįstama eksploatuoti netinkama, jeigu transporto priemonės remonto išlaidos yra lygios 75 procentams turto rinkos vertės iki eismo įvykio ar kitos žmogaus ar gamtos sukeltos nelaimės arba didesnės, išskyrus istorines motorines transporto priemones (2 priedo 5 punktas). Štai ši numatyta išlyga ir suglumino istorinės technikos gerbėjus, bei įstatymo vykdytojus. Asociacijos „Retromobile“, Lietuvoje valdančios du istorinės technikos muziejus, prezidentas Ramūnas Kardelis teigia, jog numatyta išimtis istorinėms priemonėms sveikintina, tačiau yra vienas „bet“. Kaip automobiliui tapti istoriniu, jei jis nesukomplektuotas ir asociacijos, turinčios teisę vertinti automobilį, nėra įvertintas? Valstybinės kelių transporto inspekcijos prie LR Susisiekimo ministerijos 2011-10-06 įsakyme Nr.2B-368 numatyta tvarka, jog transporto priemonė, prieš jai tampant istorine motorine transporto priemone turi būti įvertinta asociacijos. Asociacija tokią transporto priemonę gali vertinti tikslu ją pripažinti istorine motorine transporto priemone tik tuo atveju, jei ji sukomplektuota ir parengta viešajam eismui. Tuo atveju, jei transporto priemonė nėra sukomplektuota (nesvarbu kokiu procentu), ji negali būti pripažįstama istorine motorine transporto priemone. Tokiu atveju, LR Aplinkos ministro įsakymu numatyta išimtis istorinėms motorinėms transporto priemonėms tampa beprasme ir sukelia didžiulius nepatogumus tokių transporto priemonių restauratoriams bei gerbėjams. Dėl šių manevrų skundėsi ir daužtų amerikietiškų automobilių importuotojai, anot kurių, pirmasis pokyčių scenarijus buvo dar prastesnis. Vis dėlto kompromisas buvo rastas, tačiau, panašu, kad niekas nepagalvojo apie istorinius automobilius. R. Kardelis pažymi, jog istorinių transporto priemonių restauratoriai pastatyti prieš faktą, įsakymas priimtas rugpjūčio 2 dieną, įsigaliojo nuo rugpjūčio 4 dienos. Visi suplanuoti darbai, užsakymai, iš užsienio šalių atkeliaujančios istorinės transporto priemonės akimirksniu tampa bevertėmis, nes anot aplinkos ministro tai jau metalo laužas, kurio nebus galima įregistruoti ir nebus galima dalyvauti viešajame eisme. Taigi, kur dėti kablelį – įvežti negalima sunaikinti?