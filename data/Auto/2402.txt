Iš tiesų, važiuojantys į Vilnių ar iš jo A1 keliu, ties Gariūnais, jau turėjo galimybę susidurti su kitokiu greičio matuokliu nei įprasta. Matuoklis stovi Kauno kryptimi, tačiau nusuktas nuo priešpriešinio transporto priemonių srauto. Iš pradžių gali pasirodyti, kad tai vandalų ar greičio mėgėjų darbas: neva nuo srauto nusuktas matuoklis nieko nematuoja. Tačiau tiesa kitokia. DELFI jau rašė, kad šis matuoklis nustatytas taip, kad galėtų matuoti nuvažiuojančių transporto priemonių greitį. Šiuo atveju matuojamas Kauno kryptimi važiuojančių transporto priemonių greitis. Procedūros stabdo progresą Taigi, vienas naujoviškas greičio matuoklis jau darbuojais, o kokia situacija su kitais 4, kurie taip pat turėjo pradėti veikti kitaip nei įprasta dar iki liepos 1 d.? LAKD direktorius Egidijus Skrodenis DELFI anksčiau teigė: „Radarai turi tokią funkciją – matuoti greitį abiem kryptimis, tačiau iki šiol jie galėjo matuoti tik atvažiuojančių arba tik nuvažiuojančių automobilių greitį. Dabar eksperimento tvarka iki liepos 1-os dienos bus pabandyti penki radarai, jie veiks tiek į vieną, tiek į kitą pusę“.  Vis dėlto ne viskas ėjosi taip sklandžiai, kaip buvo tikėtasi. Pasak LAKD atstovo, užtruko tarpinstitucinis procedūrų derinimas. „Šiek tiek vėlavo procedūrų derinimas su kitomis institucijomis (valstybine energetikos inspekcija, ESO), todėl vėlavo ir nuo liepos 1 d. pažadėtų pakeisti 5 greičio matuoklių funkcionalumo pakeitimas taip, kad matuokliai galėtų matuoti ir artėjančias, ir nutolstančias transporto priemones“, – vėlavimo priežastis įvardijo LAKD Tarptautinių ryšių ir komunikacijos skyriaus specialistas Laurynas Slapšys Vietų neatskleidė Tačiau, pasak L. Slapšio, nėra ko nerimauti, nes šiuo metu pažadai jau įvykdyti. „Šiuo metu 4 greičio matuoklių funkcionalumas yra pakeistas – jie fiksuoja tiek artėjančias, tiek tolstančias transporto priemones. Penktojo matuoklio funkcionalumas taip pat pakeistas – fiksuoja nutolstančias transporto priemones. Pagal technines galimybes šis matuoklis negali fiksuoti atvažiuojančių ir nuvažiuojančių transporto priemonių, nes jis įrengtas skiriamojoje juostoje ir negali apimti 4 juostų“, – DELFI teigė L. Slapšys. Vis dėlto, LAKD atstovas neatskleidė šių greičio matuoklių buvimo vietų, nepaminėjo ir regionų, kuriuose jie veikia: „Puoselėjame saugų eismą ir skatiname vairuotojus neviršyti greičio. Atskleisdami greičio matuoklių vietas, tiesiog prieštarautume patys sau bei saugaus eismo skatinimo ideologijai.“ Tačiau, pasak L. Slapšio, greičio matuoklių funkcionalumo pakeitimo darbai vyksta ir iki rugsėjo pabaigos jau turėtų būti įjungtas visų numatytų matuoklių funkcionalumas matuoti tiek artėjančias, tiek tolstančias transporto priemones.