Tyrimo rezultatai paskelbti dveji metai po to, kai automobilių gamintoja „Volkswagen “ buvo sučiupta sukčiaujanti dėl išmetalų tyrimų rezultatų Jungtinėse Valstijose. Automobilių išmetamos mažytės teršalų dalelės yra pavojingos žmogaus sveikatai ir Europos Sąjungoje, Norvegijoje bei Šveicarijoje prisideda prie maždaug 425 tūkst. pirmalaikių mirčių nuo oro taršos per metus. Pagal bendrą skaičių mokslininkai apskaičiavo mirčių, kurias nulemia per didelė dyzelinių automobilių tarša, skaičių – 4560 per metus. Didžiausia rizika yra regionuose, kur daug dyzelinių automobilių, pavyzdžiui, Šiaurės Italijoje, nurodo mokslininkai iš Austrijoje įsikūrusio Tarptautinio taikomųjų sistemų analizės instituto, Norvegijos meteorologijos instituto ir Švedijos Chalmerso (Šalmerso) technikos universiteto. Vis daugiau Europos didmiesčių skelbia apie planus netolimoje ateityje uždrausti dyzelinių automobilių eismą. Tuo metu Lietuvoje tokie automobiliai vis dar dominuoja keliuose.