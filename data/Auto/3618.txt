Degalų kokybę tiriantys specialistai sako, kad logiškai paaiškinti tokių vairuotojų abejonių nepavyktų. „Tai – tuščios šnekos. Visoje Europoje yra vienodi standartai“, – tvirtina Arvydas Naina, Valstybinės vartotojų teisių apsaugos tarnybos Rinkos priežiūros planavimo, analizės ir kontrolės skyriaus vedėjas. Degalų kokybės reikalavimus nustatančios Energetikos ministerijos atstovai teigia, kad kalbėti apie neaiškius mišinius didžiųjų tinklų degalinėse net neverta. Tai būtų nelegalu. Visoje Europoje galioja vienodi standartai, kuriuos atitikti privalo bet kokios rūšies degalai. Taip pat vykdoma ir Nacionalinė priežiūros programa. Degalinių tinklai apie planuojamą patikrą iš anksto neinformuojami. Atliekami mėginių bandymai. Jei vairuotojui, įsipylus degalų, kyla įtarimų dėl jų kokybės, visada galima degalinės darbuotojo paprašyti pateikti kokybės pažymėjimą. O pajutus, kad automobilio trauka susilpnėjo, jis ima trūkčioti ir blogai veikti, nedelsiant patariama kreiptis į Vartotojų teisių apsaugos tarnybą. Visgi pasitaiko atvejų, kai degalų pardavėjus kaltinti puola techniškai netvarkingų automobilių savininkai. Tokiems žinovai pataria ne ieškoti kaltų, o imti ir pasirūpinti savo transporto priemone. Taigi jei nenorite sugadinti automobilio variklio, geriau rinkitės patikimą degalinių tinklą. Nors vairuotojai ir pastebi degalų sąnaudų skirtumą, Lietuvoje legaliai parduodami degalai atitinka visus būtinus kokybės rodiklius, tad ir dėl ko nors priekaištauti – priežasčių mažai.