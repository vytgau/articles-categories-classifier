Vis dėlto duomenų, kurie buvo atskleisti federalinio tyrimo metu, nepakanka, kad būtų uždraustos savavaldžių automobilių technologijos ar tolesni jų bandymai. Tiesą sakant, NHTSA ataskaitoje teigiama, kad „Tesla“ su savo sistema „Autopilot“ visiškai nėra atsakinga už minėtą incidentą. Išsamioje ataskaitoje, kurios visa versija buvo neseniai paskelbta, „Tesla“ pusiau autonominė valdymo sistema netgi giriama. Taip pat pažymima, kad nuo to laiko, kai buvo įdiegta „Autopilot“ sistema, eismo įvykių, susijusių su šiuo prekės ženklu, skaičius sumažėjo 40 proc. Tyrimo metu taip pat nebuvo rasta jokių „Tesla“ automatinės avarinio stabdymo sistemos ar kelionės greičio kontrolės sistemos dizaino ar įdiegimo defektų. „Reuters“ jau pranešė, kad vargu ar šis tyrimas paskatins atšaukti transporto priemones, tačiau tokios NHTSA išsakytos liaupsės yra netikėtos. Įvairios saugumo ir vartotojų teisių gynimo grupės atvirai išsakė savo skeptišką požiūrį į „Autopilot“ sistemą ir abejones tuo, kad „Tesla“ atliko visus reikalingus tyrimus. Tačiau NHTSA nuomone, šios abejonės nėra pagrįstos. „Tesla“ netgi numatė potencialų automobilį valdančio asmens negebėjimą suvaldyti sistemos ir įtraukė šiuos veiksnius į programinę įrangą. Rugsėjį bendrovė pristatė patobulintą programinę įrangą, įvedusi naujus automatinio vairavimo, įspėjamųjų garsinių signalų apribojimus bei kitus patobulinimus, kurie, pasak „Tesla“ vadovo Elono Musko būtų galėję užkirsti kelią tyrimą paskatinusiai nelaimei. „Autopilot“ sistema buvo įdiegta 2015 m. spalio mėnesį. Paaiškėjus, kad „Tesla Model S“ automobilio savininkas iš Ohajo Joshua Brownas žuvo jo automobiliui su įjungta „Autopilot“ sistema susidūrus su kitu automobiliu, buvo pradėta griežta šios sistemos patikra. J. Browno „Tesla“ trenkėsi į krovininį sunkvežimį, kuris tiesiai prieš jį kirto greitkelį Floridoje. Dar prieš NHTSA paskelbiant savo tyrimo išvadas, J. Browno šeimos advokatas pareiškė, kad žuvusiojo artimieji ketina įvertinti visą tyrimo medžiagą, ir tik tada priimti sprendimą ar poziciją šiais klausimais.