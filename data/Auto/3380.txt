Vis tik vagišiams savo nešvarius darbus atlikti tampa vis sudėtingiau, nes tiek automobilių gamintojai, tiek teisėsauga imasi vis pažangesnių priemonių kovai su į vertingas transporto priemonių dalis nusitaikiusiais ilgapirščiais, rašoma pranešime žiniasklaidai. Automobiliams – vis efektyvesnės saugos sistemos „Šiuolaikiniai automobilių ir jų detalių vagys jau nesibaimina veikti net ir, iš pirmo žvilgsnio, saugiose stovėjimo aikštelės, garažuose ar netgi labai viešose vietose, kur nuolat yra daugybė žmonių. Vagys turi įgūdžius ir technines galimybes veikti žaibiškai, todėl svarbu kiek galima labiau apsunkinti jų darbą. BMW skiria didelį dėmesį pažangių apsaugos sistemų automobiliuose diegimui ir vagysčių prevencijai“, – sako BMW prekės ženklo vadovas ir „Modus Group“ atstovas Aurimas Tamašauskas. Anot A. Tamašausko, siekdama geriau apsaugoti automobilius BMW ne tik glaudžiai bendradarbiauja su teisėsauga ir draudikais, bet ir siekia aprūpinti transporto priemones moderniausiais saugos sprendimais. „Visų pirma, naujuose BMW automobiliuose gali būti sumontuota ne tik šiuolaikiška signalizacija, tačiau ir sekimo sistema. Be to, visų BMW automobilių detalės gali būti pažymimos taip, kad jų nebūtų galima panaudoti kitose transporto priemonėse. Tai yra iš tiesų efektyvi vagių atgrasymo priemonė“, – pasakoja A. Tamašauskas. Pasitelkiamos ir DNR technologijos A. Tamašausko teigimu, naujuose BMW automobiliuose jau yra naudojamos vadinamosios sintetinės DNR technologijos. Tai yra tam tikras unikalus kodas ar žyma, kurie vagystės atveju padeda efektyviai transporto priemonę susekti ir nustatyti nusikaltėlius. Specialistai pažymi, kad neįveikiamų apsaugos sistemų nėra, tačiau kuo jų daugiau ir kuo jos yra pažangesnės, tuo vagišiams tampa sunkiau įgyvendinti savo kėslus. Dalį ne tokių profesionalių ilgapirščių automobilyje įrengtos saugos sistemos gali ir visai atbaidyti, o kitiems prireiks gerokai daugiau laiko ir pastangų transporto priemonei ar jos dalims pavogti, todėl tikimybė, kad jiems pasiseks, gerokai sumenksta. Be to, net ir sugebėjus vagystę įgyvendinti, dėl šiuolaikinių sekimo ir DNR žymų automobiliai ar jų dalys gali būti operatyviai surasti, todėl nusikaltimo rizika stipriai išauga. Teisėsaugos dėmesys – organizuotiems vagims ir prevencijai Aktyviai su automobilių ir jų detalių vagimis – ypatingai organizuotais – kovoja ir teisėsauga. Lietuvos kriminalinės policijos biuro pateiktoje informacijoje pažymima, kad Lietuvos policija vykdydama kovą su automobilių dalių vagystėmis atlieka veiksmus vadovaudamasi Lietuvos Respublikos baudžiamojo proceso kodekse numatytomis nuostatomis. Taip pat naudojami ir kriminalinės žvalgybos informacijos rinkimo būdai. Lietuvos teisėsaugos veikla, anot policijos atstovų, daugiausiai yra nukreipta į proaktyvius veiksmus, kuriais siekiama užkardyti arba išaiškinti sistemines, profesionalias, organizuotų grupių narių vykdomas, nusikalstamas veikas. Nors automobilių detalių vagystės gali būti vykdomos ir pavienių asmenų, dažnai ši nusikalstama veika yra vykdoma sistemiškai į nusikalstamą veiką įtraukiant bendrininkus, kurių kiekvienas turi ir atlieka jam paskirtą vaidmenį. Kita itin svarbi Lietuvos policijos veiklos sritis, kuriai skiriamas didelis dėmesys, yra prevencija ir šviečiamoji veikla. Lietuvos policija, anot jos atstovų, reguliariai atnaujina ir viešai skelbia vairuotojų ir autotransporto priemonių savininkų atmintines bei patarimus, kaip apsaugoti transporto priemonę nuo vagystės. Taip pat vykdomos tokios nusikaltimų prevencijos programos kaip „Saugi kaiminystė“, į kurią įtraukta policija, savivalda ir gyventojai. Kovai su organizuotomis automobilių dalių vagių grupuotėmis apskričių vyriausiuose policijos komisariatuose yra įsteigti ir specializuoti teisėsaugos padaliniai. Kovai su ilgapirščiais – tarptautinės pastangos Be to, siekiant efektyviai kovoti su sisteminiu, profesionaliu nusikalstamumu, taip pat ir automobilių bei jų detalių vagystėmis, vienas iš svarbiausių instrumentų, anot policijos atstovų, yra tarptautinis bendradarbiavimas, kuriam Lietuvos policija skiria ypatingą dėmesį. Itin glaudžiai yra bendradarbiaujama su Europos policijos biuru – Europolu. Lietuvos policijos atstovai taip pat dalyvauja jungtinėse darbo grupėse, bendrose operacijose ir tyrimuose. Tarptautiniame lygmenyje organizuojami darbiniai posėdžiai ir pasitarimai, kurių metu sudaromi planai, aptariamos kovos su automobilių ir jų dalių vagimis strategijos bei taktikos. Neretai tarptautiniu mastu veikiančios automobilių dalių vagystėmis užsiimančios grupuotės problemų kelia daugelyje Europos Sąjungos valstybių ir skatina šių šalių teisėsaugos institucijas taip pat imtis ryžtingesnių priemonių kovai su tokiu nusikalstamumu. Vieni pirmųjų išskirtinį dėmesį automobilių ir jų dalių vagysčių problemai ėmė skirti švedai. Švedijos policija suformavo specialias operatyvines pajėgas, kurių užduotis – kovoti su į automobilius bei jų dalis nusitaikiusiais ilgapirščiais. Tokių pat žingsnių ėmėsi ir Vokietijos teisėsauga, kuriai automobilių ir jų dalių vagysčių problema yra gerai žinoma. Būtent šioje šalyje neretai sulaikomi ir vagišiai iš Lietuvos.