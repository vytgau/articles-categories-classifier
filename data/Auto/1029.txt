Epolicija neveiksminga Policija skatina fiksuoti pažeidimus kelyje bei siųsti duomenis pareigūnams, tačiau saugaus eismo specialistai tikina, kad esama pranešimų sistema epolicija.lt nėra efektyvi bei siūlo naudoti sėkmingai užsienyje veikiančias sistemas. Susisiekimo ministerijos Saugaus eismo skyriaus vedėjas Vidmantas Pumputis praėjusių metų pabaigoje informaciją apie siūlomą pranešimų apie pažeidimus sistemą pristatė Saugaus eismo konferencijos metu. Specialistas teigia, kad epolicija.lt platforma žmonėms yra neparanki ir sudėtinga, nes norint nusiųsti turimą informaciją interesantai užtrunka daug laiko. Reikia pildyti daug pozicijų, todėl piliečiai tiesiog numoja ranką ir net nefiksuoja pažeidimų. „Programa, su kuria aš gyvai susipažinau, veikia Šveicarijoje. Ji labai paprasta – tereikia į išmanųjį telefoną instaliuoti mobilią aplikaciją. Pakanka užfiksuoti pažeidimą ar įvykį ir programėlė automatiškai registruoja datą, tikslų laiką, vietą ir siunčiamo asmens telefono IP. Galima dar užrašyti papildomą informaciją, bet kartais tiesiog užtenka tik nufotografuoti, tarkim, ant vejos stovintį automobilį. To pakanka, kad pareigūnai jau galėtų registruoti pažeidimą. Tokiu būdu įtraukiama visuomenė, kuri padeda policijai kovoti su pažeidėjais. Tai labai stiprus visuomenės saugumo variklis, nes vairuotojai tiesiog nepažeidžia taisyklių, nes bijo būti užfiksuoti darantys pažeidimus“, – kaip veikia programa DELFI pasakojo V. Pumputis. Pasak Saugaus eismo skyriaus specialisto taip skatinamas ir atsakomybės jausmas, nes pažeidėjai žino, kad gali būti užfiksuoti. Tai viena iš priemonių, padėjusi Šveicarijai tapti bene saugiausia avaringumo prasme valstybe. Nepaisant to, kad ten yra labai daug kamerų, daug efektyvių infrastruktūrinių sprendimų, šveicarų ekspertai pažymi, kad būtent po visuomenės įtraukimo į pažeidimų fiksavimą įvyko lūžis. Pažeidimų skaičius ženkliai sumažėjo. Šiuo metu Lietuvoje apie pažeidimus pranešama Epolicija platformoje. Tačiau, kai nėra specialios programos, pareigūnams kyla abejonių dėl pažeidimo vietos, laiko, kitų duomenų. Kaip minėta, siūloma aplikacija visą tai atliks automatiškai. Ar sėkmingai Vakaruose veikianti programa pritaps ir Lietuvoje? Skundikų tauta Vairavimo ekspertas ir instruktorius Artūras Pakėnas mano, kad ši sistema tikrai neišspręs visų problemų. Bet, pasak pašnekovo, Lietuvos vairuotojų mentalitetas yra kitoks nei Vakarų Europoje, tad ši programėlė gali būti pirmas žingsnis pilietinės visuomenės link. „Aš ne prieš, tegul daro. Pas mus visuomenėje mažai pilietiškumo, dažnai apšaukiama, kad esame skundikų visuomenė. Užsienio šalyse, Vokietijoje, Šveicarijoje, yra labai stiprios vairuotojų bendruomenės. Jeigu ten pastebimas koks nors chuliganiškas elgesys, tai net nekyla dvejonių, kad apie nedrausmingą vairuotoją tuoj pat bus pranešta policijai. Tai yra pilietinis požiūris. Jei nuspręsta laikytis tam tikrų taisyklių, tokie piliečiai yra nepakantūs pažeidėjams. O pas mus yra šiek tiek iškrypęs mąstymas. Gal ši sistema padės ugdyti pilietiškumą ir sąmoningumą. Juk daug jaunų žmonių naudojasi naujausiomis technologijomis. Gal tai ir padės atkreipti dėmesį. Lietuvoje pranešėjas laikomas skundiku, o užsienyje jis – pilietis“, – Lietuvos ir užsienio vairuotojus lygina A. Pakėnas. Naujovės reikalingos V. Pumputis pripažįsta, kad įdiegta sistema iš karto kardinaliai nepagerintų situacijos keliuose. Vis dėlto, tai, kad ši platforma puikiai veikia užsienyje, leidžia tikėtis teigiamų pokyčių ir Lietuvoje. „Šį programėlė tikrai padėtų operatyviau ir tiksliau išaiškinti pažeidėjus. Šveicarai minėjo, kad pradžioje buvo pernelyg daug pranešimų, bet vėliau pranešimai tapo labiau koncentruoti ir pažeidėjai yra baudžiami. Taip pat labai akcentuojamas grįžtamasis ryšys. Pranešimą atsiuntusiam asmeniui padėkojama ir suteikiama informaciją apie bylos baigtį, kad pažeidėjas yra nubaustas. Grįžtamasis ryšys yra labai svarbus. Žmonės Šveicarijoje tikrai aktyvūs. Pradžioje piliečiai net buvo apdovanojami solidžiais prizais, vėliau viešinimas sumažėjo, bet kelyje atsirado tvarka. Vairuotojai jaučiasi saugūs“, – teigia V. Pumputis. Šiuo metu Lietuvoje daugiausia pranešimų, į kuriuos policija stengiasi reaguoti labiausiai, gaunama dėl neblaivių vairuotojų. Tačiau dėl smulkesnių pažeidimų fiksavimo, žmonės 1-2 kartus pamėgina, bet dėl per sudėtingos sistemos daugiau nebebando. A. Pakėnas mano, kad naujovės reikalingos. Ekspertas tikisi, kad jei ši sistema bus diegiama, ji padės sumažinti nelaimių skaičių keliuose. „Pažiūrėkime į mūsų šalies avaringumą ir ką mes daugiau galime kalbėti? Pagal avaringumą esame tarp penkių blogiausių valstybių. Europos Sąjungoje esame pačioje lentelės apačioje, kartu su lenkais, latviais, rumunais, bulgarais. O, pavyzdžiui, estai kažkodėl išlaiko Europos vidurkį. Aš palaikau šią idėją, blogiau tikrai nebus. Blogai bus tiems, kurie dabar nebaudžiami landžioja, važiuoja agresyviai, chuliganiškai, netvarkingai stato automobilius. Policijos pajėgų nepakanka, o žmonės jau priprato, kad pranešti apie pažeidimus nepatogu, nėra laiko. Jei bus paprasta sistema, galimybė pranešti apie pažeidimą ir tai veiks, tai kodėl gi ne? Lenkimas ir greitis. Statistika nurodo, kad dėl šių veiksnių įvyksta daugiausiai avarijų. Mes nemokame greitai važiuoti, nemokame lenkti, juk darome tiek avarijų. Jeigu mokėtume, tai avarijų nebūtų. Viskas paprasta“, – tikino A. Pakėnas. Šveicarijoje dažniausiai fiksuojami pažeidimai yra ištisinės juostos kirtimas, neleistinas automobilio statymas, chuliganiškas ir pavojingas vairavimas. Kaip pavyzdys pateikiama situacija, kuomet dėl netinkamo lenkimo manevro priešpriešiais važiuojanti mašina privalo trauktis, t. y. vairuotojas priverstas keisti važiavimo kryptį dėl kito vairuotojo veiksmų. Užfiksavus tokį atvejį, jei akivaizdžiai matosi pažeidimas, pavojingai važiuojantį pilietį jau galima bausti. Siekiama keisti vairuotojų mąstymą V. Pumpučio teigimu, kad pritaikytų šią praktiką Lietuvoje, tuo turėtų užsiimti policijos įstaigos kartu su komunikacijos bendrovėmis. „Šis siūlymas bus įtraukiamas į Nulinės vizijos projektą jau artimiausiu metu, bus diegiamas inovatyvių priemonių paketas. Tarp jų bus svarstoma ir dėl mobilios pranešimų sistemos įdiegimo. Manau, kad ji sulauks palaikymo. Gal ir bus kažkokių kliūčių teisinėje bazėje, bet, kaip rodo užsienio šalių praktika, tai veikia. Pranešimų sistemą tikrai reikia paprastinti ir skirti daugiau pajėgų gaunamos informacijos apdorojimui. Naujoji sistema garantuotų saugumą, anonimiškumą, nes svarbiausia yra užfiksuotas akivaizdus taisyklės pažeidimas. Taip palaipsniui keičiamas vairuotojų mąstymas. Tai veikia“, – DELFI kalbėjo V. Pumputis.