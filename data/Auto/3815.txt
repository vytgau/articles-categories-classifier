„Mus nudžiugino faktas, kad bus galima pradėti dirbti: projektuoti, statyti. Nes verslui svarbiausias žlugdantis faktorius – nieko nedarymas arba sprendimų nepriėmimas. Daug dar techninių detalių, smulkmenų, bet tikiu, kad susiderinsime ir bus miestui naudinga, ir mes galėsime judėti. Mes žiūrime į projektą plačiau, norime sutvarkyti ir pačią erdvę, investuosime į „Pramprojekto“ pastatą“, – antradienį žurnalistams sakė koncernui priklausančios nekilnojamojo turto plėtros bendrovės „Urban Inventors“ generalinis direktorius Lionginas Šepetys. Pasak jo, kol kas galutinai nėra aišku, kiek kainuos požeminės automobilių stovėjimo aikštelės statybos, tačiau preliminariai planuojamos ne mažesnės nei 7 mln. eurų investicijos. „Mes skaičiuojame, kad bus ne mažiau kaip 7–7,4 mln. eurų požeminė dalis. Plius dar investuosime 2 mln. eurų į viršutinę dalį – čia ir mažoji architektūra, ir įvairūs kiti sprendimai. Mūsų tikslas yra aikštės atgaivinimas, ji turi būti gyva. Mūsų investicija bus skirta jai atgaivinti, kad ten vyktų renginiai ir žmonės norėtų ateiti, būtų patraukli vieta. Projektuotojai siūlys, derinsime su miesto valdžia“, – žurnalistams sakė L. Šepetys. Pasak jo, buvusio „Pramprojekto“ pastato rekonstrukciją norima pradėti kuo greičiau. „Bendra investicija bus iki 30 mln. eurų. (Darbus pradėti – red. past.) norime kuo greičiau, žinoma, šiemet. Tačiau dar daug veiksmų iki to reikia padaryti: suderinti projektą, gauti statybos leidimą. Ne viskas priklausys nuo mūsų. Baigti planuojame 2018 metais – viduryje arba antroje pusėje“, – žurnalistams sakė L. Šepetys. Kauno miesto savivaldybės administracijos direktorius Gintaras Petrauskas tarybos posėdyje teigė, jog toks susitarimas miestui palankus, mat savivaldybei nereikės investuoti į objekto statybas, o po 25 metų ji taps turto savininke. „Išnuomojame Vienybės aikštę vystytojui, kuris įrengtų parkingo aikšteles, naudojamas naujai įrengiamam ofisų pastatui (...). Po 25 metų šis parkingas atitenka miestui. Į jo statybą savivaldybė neinvestuoja. 50 vietų bus skirta miestui, bet dėl jų administravimo su vystytojais dėl laiko trūkumo dar nėra sutarta. Investicijų sumos šiandien yra preliminarios, nes nėra galutinio techninio projekto. Mano nuomone, tai geras sutarimas miestui, kuris investuoja minimaliai, yra išvystomas objektas, kuris netaps našta“, – sakė jis. Praėjusią savaitę Kauno miesto savivaldybė pranešė, jog, pagal sutartį, buvusį vadinamąjį „Pramprojekto“ pastatą Kauno K.Donelaičio g. 60 planuojanti rekonstruoti bendrovė greta įrengs 500 vietų požeminę automobilių stovėjimo aikštelę, kurios 10 proc. vietų bus skirta miestui. Kauno savivaldybė įsipareigos atnaujinti Vienybės aikštės dangą. „BEI Capital“ taip pat turėtų 25 metus aikštelę eksploatuoti, o po to perleisti savivaldybei. Anksčiau miesto savivaldybė skaičiavo, kad tokios požeminės aikštelės projektavimo ir statybos darbai Vienybės aikštėje gali kainuoti apie 20 mln. eurų. Tokių lėšų nesuradus, idėja nebuvo įgyvendinta. 1966 metais pastatytą 12 aukštų 12,6 tūkst. kv. m ploto pastatą „BEI Capital“ už neskelbiamą sumą įsigijo 2015 metais. Tuomet skelbta, kad rekonstravus statinį planuojama įrengti 12 tūkst. kvadratinių metrų ploto A klasės biurų pastatą.