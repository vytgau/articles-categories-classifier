Jungtinėse Valstijose „Lexus NX“ pernai buvo geriausiai parduodamas „premium“ segmento kompaktiškasis krosoveris, o RX modelis užėmė analogišką poziciją vidutinio dydžio „premium“ krosoverių lenktynėse. Tuo metu subkompaktinės klasės SUV modelių poreikis auga visame pasaulyje ir „Lexus“ vadovai nekantriai laukė, kada galės patenkinti ir jį. Tad ilgai lauktu žingsniu tapo UX krosoveris. „Lexus“ teigimu, šis automobilis pažymi visą seriją gamintojo techninių inovacijų, kurių pagrindinė – visiškai nauja GA-C platforma, leidžianti užtikrinti itin didelį struktūrinį automobilio tvirtumą ir žemą svorio centrą. Šie bruožai visureigiui suteikia geresnes valdymo ir saugumo savybes. Modelio kūrėjai ir patys pažymi, norėję UX vairuotojui suteikti pojūtį, lyg valdytum manevringą hečbeką. Jame taip pat montuojamas visiškai naujas 2 litrų darbinio tūrio benzininis, geresnį šiluminį efektyvumą pasiekiantis, variklis, poruojamas su automatine kintamo perdavimo laipsnio pavarų dėže, ir taip pat nauja, jau ketvirtosios kartos, 131 kW galią užtikrinanti hibridinė sistema, kurią galima derinti tiek su priekinės ašies, tiek su visų ratų pavara ir „variatoriumi“. Gamintojai žada, kad su nauja hibridine pavara jiems pavyko eliminuoti „gumos tempimo efektą“ ir užtikrinti optimalų galios lygį be variklio sukimo iki itin aukštų apsukų. Hibridinė sistema tapo dar efektyvesnė – lengvesnė, sukurta taip, kad patirtų kaip įmanoma mažesnį energijos nuostolį per šilumą ir trintį, o nauja nikelio metalo hidridų baterija turi kompaktiškesnę vėsinimo sistemą ir pati užima mažiau vietos, todėl mažiau jos ir atima iš salono ar bagažo skyriaus erdvės. Automobilyje įdiegta naujausia „Lexus Safety System+“ saugumo paketo versija, kurioje avarijos išvengimo sistema gali atpažinti pėsčiuosius naktį. Tarp kitų funkcijų minimas dviratininkų atpažinimas dieną, eismo juostos laikymosi, adaptyvioji greičio palaikymo, eismo ženklų atpažinimo, automatinio tolimųjų šviesų perjungimo, avarinio stabdymo ir kitos. „Lexus UX“ ilgis – 4495 mm, aukštis – 1520 mm, plotis – 1840 mm, o ratų bazė – 2640 mm arba vos 20 mm trumpesnė nei 135 mm ilgesniame modelyje NX. Apie interjerą šį kartą – kukliai, mat jį įvertinti žurnalistams parodoje buvo mažiausiai galimybių. Tik pažymėsiu, kad „Lexus“ jį vadina „kurtu apie pagrindinę ašį – žmogų“, o man dar norisi nuo savęs pridurti: „gyvenime kažko jau užsitarnavusį žmogų“. 