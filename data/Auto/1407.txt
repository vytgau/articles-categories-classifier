Kauniečių užfiksuotame vaizde aiškiai matomas pro automobilio langą į gatvės pusę kūnu pavojingai išlindęs jaunuolis. Atrodo taip, tarsi jis būtų pakibęs ore tarp gatvės asfalto ir automobilio vidaus. Ranka įsitvėręs į priekinių automobilio durelių viršų jis mojavo kitiems eismo dalyviams, o automobilis važiavo gatve, sako įvykį matę portalo skaitytojai. „Viskas vyko Kalniečių gatvėje, Kaune, automobilis važiavo nedideliu greičiu. Netraktuotumėme to kaip chuliganiško elgesio, iš šalies visa tai atrodė kaip nepiktybiškos jaunų žmonių linksmybės. Vėliau jaunuolis įsėdo į automobilį kaip įprasta. Tačiau vis tiek norime įspėti kitus, kurie galbūt kada nors sumanys elgtis panašiai“, – paaiškino nuotrauką redakcijai atsiuntę kauniečiai. Kelių policijos valdybos Administracinės veiklos skyriaus viršininko Andriaus Bubulio teiravomės, kas grėstų tiems, kurie gatvėse krės panašaus pobūdžio išdaigas. „Jei būtų nustatyta, kad taip pro automobilio langą išlindęs žmogus važiavo tam tikrą laiką, vairuotojui būtų skiriama bauda už chuliganišką vairavimą, o keleivis būtų nubaustas už tai, kad važiavo automobiliu neužsisegęs saugos diržų. Už chuliganišką vairavimą automobilio vairuotojui tektų sumokėti baudą nuo 450 eurų iki 550 eurų bei būtų skiriamas teisės vairuoti atėmimas nuo vienerių iki dviejų metų. O bauda keleiviui siektų nuo 30-60 eurų“, – sakė pareigūnas. Esą, jei nei vairuotojas, nei keleivis anksčiau nebuvo bausti už minėtą veiklą, tektų susimokėti pusės įvardytos sumos baudą – už chuliganišką vairavimą – 225 eurus, tačiau teisė vairuoti vis tiek būtų atimama nuo vienerių iki dviejų metų, o keleiviui skirta 15 eurų bauda. Pasak jo, apie panašaus pobūdžio nusižengimus policininkams pranešama maždaug vieną arba du kartus per metus. A. Bubulis sako, jog yra tekę fiksuoti visko: nuo išlindusių pro automobilio langą ir neatsargiai besielgiančių, iki užsikabinusių už galinių troleibuso kopėčių ir taip riedančių miesto gatvėmis žmonių.