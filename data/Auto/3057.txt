Naktį iš šeštadienio į sekmadienį trasos apylinkėse iškritę gausūs krituliai sutrikdė pirmą kartą šalies istorijoje rengiamo FIA pasaulio čempionato etapo startą. Dėl smarkaus rūko 8 val. startuoti turėję sportininkai į trasą išvažiavo 10 val. 20 min. vietos laiku. Iš dešimtosios vietos startavęs A. Juknevičius sėkmingai įveikė 337 km ilgio greičio ruožą ir galutinėje įskaitoje šiuo metu užima 7-ą vietą. „Labai įdomi trasa – kieta danga, daug akmenų, apgaulingos stepės. Maždaug viduryje greičio ruožo nusukome pusašį, todėl likusią atkarpą lėkėme tik galiniais varomais ratais – netrūko „drifto“, buvo labai smagu“, - geros nuotaikos nestokojo Dakaro ralio rekordininkas. „Bendrai tempas buvo neblogas, panašų stengsimės laikyti ir rytojaus etapo metu. Po šiandien nuo lyderio atsiliekame tik 17 min., o dar laukia daugiau nei 2000 km – turime dar nemažai laiko pakilti“, - sakė A. Juknevičius. Pirmame greičio ruože pergalę šventė lenkas Jakubas Przygonskis, atkarpą įveikęs per 2 val. 32 min., antras – katarietis Dakaro nugalėtojas Nasseras Al-Attiyah.  Antrasis FIA pasaulio „Cross-Country“ taurės varžybų Kazachstane etapas vyks į rytus nuo Aktau miesto. Įveikę 368 km matuojamos atkarpos bei 128 km pervažiavimų, dalyviai ir varžybų štabas persikels į Kendirli pakrantę. 