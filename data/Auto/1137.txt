Lietuvos policija pastebi, kad daugumai šventinis periodas šiais metais truks net 10 dienų, nemažai žmonių žiemos atostogų metu išvyks iš namų, lankys artimuosius, keliaus. Pareigūnai atkreipia dėmesį, kad šv. Kalėdų ir Naujųjų metų sutikimo švenčių metu busite saugūs, jeigu laikysitės šių patarimų: 1. Nevartosite alkoholio Šventiniu laikotarpiu policijos pareigūnai netoleruos alkoholinių gėrimų vartojimo ir girtų asmenų pasirodymo viešosiose vietose. Gruodžio 23 – sausio 2 d. eismą prižiūrintys pareigūnai aktyviai tikrins vairuotojų blaivumą, drausmins pėsčiuosius ir teiks visokeriopą pagalbą eismo dalyviams. Pareigūnai netoleruos kelių chuliganų, neblaivių ar apsvaigusių nuo narkotikų vairuotojų. Pabrėžiame, kad alkoholio vartojimas negali būti derinamas su dalyvavimu eisme. Atminkite, kad ir nežymus apsvaigimas įtakoja gebėjimus valdyti transporto priemonę, sulėtina reakcija, trikdo koordinaciją. Pasirūpinkite, kad jūsų svečiai nesėstų prie vairo neblaivūs, o būdami viešoje vietoje netaptų nusikaltimų aukomis. 2. Pasirinksite saugų važiavimo greitį ir manevravimo būdą Žiemos laikotarpiu nepalankios oro sąlygos nulemia tai, kad kelio danga dažnai būna slidi arba apsnigta, todėl svarbu ne tik laikytis leistino, bet pasirinkti saugų važiavimo greitį. Pareigūnai pataria atsakingai įvertinti savo įgūdžius, nepasiduoti skubėti verčiantiems prieššventiniams rūpesčiams. Vairuokite atsakingai, venkite rizikingai manevruoti. Lietuvos kelių policijos tarnybos pareigūnai pažymi, kad pagrindinės eismo įvykių priežastys metų metais lieka panašios – dažniausiai vairuotojai šventiniu laikotarpiu skuba ir dėl to nepasirenka saugaus važiavimo greičio, neatsižvelgia į kelio būklę, nesuvaldo automobilių, nuvažiuoja nuo kelio arba įvažiuoja į priešpriešinio eismo juostą, kur kaktomuša susiduria su kitomis transporto priemonėmis. Neretai eismo įvykių kaltininkai būna neblaivūs – tiek vairuotojai, tiek pėstieji. 3. Pasirūpinsite savo ir artimųjų saugiu dalyvavimu eisme Vairuodami automobilį, nepamirškite užsisegti saugos diržo, įsitikinkite, kad visi keleiviai važiuoja užsisegę. Vaikus vežkite tik tam skirtose specialiose saugos sėdynėse, kelionės metu įsitikinkite, kad vaikas saugiai užsegtas. Mopedų ir motociklų vairuotojus, jų keleivius prašome užsisegti saugos šalmus. Atkreipkite dėmesį į važiavimą per sankryžas, įsitikinkite, kad važiuodami sraute laikotės tokio važiavimo greičio, kad priekyje važiuojančiam automobiliui staigiai stabdant, į jį neatsitrenksite. 4. Pėstiesiems – ypatingo atsargumo priemonės Žiemos laikotarpiu didžiulę įtaką eismo saugumui daro anksti prasidedantis ir ilgiau trunkantis tamsusis paros metas. Policijos pareigūnai pastebi, kad šventiniu laikotarpiu pėsčiųjų dalyvavimas eisme suaktyvėja. Viena iš dažnų eismo įvykių priežasčių – užvažiavimai ant tamsoje nematomų pėsčiųjų. Tokie skaudūs įvykiai dažniausiai nutinka dėl neatsakingo pačių pėsčiųjų elgesio. Sutemoje, blogo matomumo sąlygomis, vairuotojai per vėlai pastebi pėsčiąjį, kuris nesilaiko reikalavimų segėti atšvaitus, naudoti šviesą atspindinčius elementus, neštis šviečiantį žibintą. Policijos pareigūnai prašo atidžiai ir dėmesingai eiti per kelią, prieš įžengiant į pėsčiųjų perėjas įsitikinti, kad važiuojantys automobiliai sustojo. Tamsoje išlipus iš automobilio, būtinai užsidėkite šviesą atspindinčią liemenę. 5. Išvykdami iš namų, pasirūpinsite savo būsto ir turto saugumu Šventinėms dienoms policija ragina išvykstančius iš namų gyventojus atidžiau pasirūpinti savo būsto saugumu. Išvykdami, įsitikinkite, kad užrakinote duris, uždarėte langus, įjungėte apsaugos signalizaciją. Bendraukite su kaimynais, paprašykite, kad prižiūrėtų jūsų būstą, juk saugumą užtikrina ne tik techninės priemonės, bet ir žmonių bendruomeniškumas, tarpusavio pagalba prižiūrint bendrą gyvenamąją aplinką. 6. Fejerverkai ir petardos – tik legaliai ir atsakingai Atkreipiame dėmesį, kad fejerverkus, petardas ir kitus pirotechnikos gaminius saugiai sprogdinti galite tik legaliai įsigytus. Atidžiai laikykitės instrukcijoje nurodyto saugaus atstumo, įvertinkite vėjo stiprumą bei kryptį – kad nenukentėtumėte ne tik patys, bet ir kiti šalia esantys žmonės, automobiliai, kitas turtas. Kurdami šventinę nuotaiką, nesugadinkite jos neatsakingu ir neatidžiu elgesiu. Lietuvos policijos pareigūnai linki visiems ramių, saugių ir laimingų gražiausių žiemos švenčių.