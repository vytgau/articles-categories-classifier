Tyrimas apima 42 tūkst. Lietuvoje veikiančių ir automobilius eksploatuojančių bendrovių. „Istoriškai mažesnės bendrovės konservatyviau vertino tokius įrankius kaip ilgalaikė automobilio nuoma ir dažniau rinkosi standartines automobilių parko atnaujinimo priemones – automobilių įsigijimą ar finansinį lizingą. Tačiau būtent smulkioms ir vidutinėms įmonėms nuomos verslui paslaugos teikia daugiausia pranašumų“ – teigė „Europcar“ Lietuvoje atstovaujančios UAB „Mobility Lietuva“ vadovas Einoras Čiagus. Veiklos nuoma suteikia galimybę už fiksuotą mėnesinę įmoką naudotis nauju automobiliu. Net keičiantis rinkos sąlygoms, įmoka nekinta visą sutarties laikotarpį. Už paslaugos kainą bendrovė taip pat gauna pilną automobilio techninę priežiūrą, apimančią tiek automobilio remontą, tiek techninės apžiūros ir draudimo paketo administravimą, tiek padangų keitimą. Veiklos nuoma taip pat leidžia mažesnėmis sąnaudomis eksploatuoti naujesnį automobilių parką. Palyginti, tarp smulkaus ir vidutinio dydžio verslo įmonių automobilių amžiaus vidurkis yra 12,2 metų. Tarp stambaus verslo bendrovių šis rodiklis siekia 7,5 metų. „Siekiame keisti rinkos požiūrį, jog automobilis nėra įmonės turtas, tai – darbo įrankis. Veiklos nuomos paslauga suteikia galimybę automobiliu naudotis lyg mobiliuoju telefonu – už fiksuotą mėnesio kainą, nebijant papildomų techninių išlaidų bei neprisiimant finansinių rizikų. Dėl šių priežasčių įmonė gali tiksliai apskaičiuoti, kiek automobilis kainuos visu jo naudojimo laikotarpiu. Veiklos nuoma gali būti priskirta veiklos sąnaudoms išvengiant ilgalaikio turto nusidėvėjimo apskaitos, o automobilio įsigijimui skirtas lėšas bendrovė gali naudoti tiesioginei veiklai“ – teigė E. Čiagus. Vadovo nuomone, šalies nuomos paslaugų verslui teikėjai Lietuvos rinkoje labiausiai telkėsi į didžiuosius klientus, mažiau dėmesio skirdami smulkių ir vidutinių klientų segmentui.