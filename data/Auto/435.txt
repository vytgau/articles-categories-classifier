Kelius, kuriuose įvyko avarijos, prižiūri valstybės įmonės „Kelių priežiūra“ Alytaus padalinys. Alytaus rajono savivaldybės meras Algirdas Vrubliauskas niciavo susitikimą su šio padalinio direktoriumi Juozu Glinevičiumi ir Kelių priežiūros ir saugaus eismo skyriaus viršininku Valdu Balčiumi, norėdamas sužinoti ar bus imtasi papildomų priemonių eismo saugumui užtikrinti padalinio prižiūrimuose keliuose Alytaus rajone. Pasitarime su VĮ „Kelių priežiūra“ Alytaus padalinio vadovais dalyvavo Alytaus rajono savivaldybės administracijos direktorė Jolanta Kručkauskaitė ir savivaldybės administracijos Komunalinio ūkio skyriaus vedėjas Mantas Ludavičius. VĮ „Kelių priežiūra“ Alytaus padalinio vadovas J. Glinevičius pažymėjo, kad krašto kelyje Naujieji Valkininkai–Daugai–Alytus ties Daugais formuojasi „juodoji dėmė“. Per keturis metus ruože nuo 25,100 km iki 27,400 km užregistruoti 3 įskaitiniai eismo įvykiai, kuriuose 3 žmonės žuvo, 6 sužeisti. Avarijos įvyko kelio 25,63 km sankryžoje su Neveiglo g. Pasak VĮ „Kelių priežiūra“ Alytaus padalinio Kelių priežiūros ir saugaus eismo skyriaus viršininko V. Balčiaus, eismo saugumui stiprinti ties įvažiavimais į Daugus yra projektuojama žiedinė sankryža su eismo saugumo salelėmis, kurios įrengimas numatomas 2018–2019 m., taip pat papildomai planuojama pastatyti įspėjamuosius kelio ženklus. „Nelygiareikšmių kelių sankryžoje šalutiniuose keliuose (Neveiglo g.) vietoje esamų kelio ženklų „Duoti kelią“ bus įrengti kelio ženklai „Stop“ , pastatytas geltoname fone padidinto atspindžio kelio ženklas „Lenkti draudžiama“, ženklas „Ribotas greitis“ (70 km/h) su užrašomu tekstu „Avaringas ruožas“, – apie numatomas eismo saugumo priemones kalbėjo V. Balčius. Prieš ketverius metus keliuose Alytus–Seirijai–Lazdijai, Tolkūnai–Miroslavas–Buckūnai, Seirijai–Balkasodis–Tolkūnai rengta žiedinė sankryža. Nuo 2012 m. kelyje Alytus–Seirijai–Lazdijai 7 įskaitiniai eismo įvykiai, 25 sužeisti, 1 žuvo. Minėtoje sankryžoje saugaus eismo specialistai siūlo nuo kelio Alytus–Seirijai–Lazdijai prieš žiedinę sankryžą įrengti papildomas eismo saugumo priemones – raudonos spalvos triukšmo juostas, o pačioje žiedinėje sankryžoje pastatyti kelio ženklą „Posūkio kryptis į dešinę“ su LED lemputėmis. Šiuo metu prieš sankryžą kelyje Alytus–Seirijai–Lazdijai geltoname fone pastatyti padidinto atspindžio kelio ženklai „Lenkti draudžiama“ ir „Ribotas greitis“ (70 km/h), nurodoma, kad „Avaringas ruožas“, arčiau sankryžos greitis kelio ženklais sumažintas iki 50 km/h, sankryžoje įrengtas apšvietimas. Susitikime taip pat diskutuota dėl kitų eismo saugumą didinančių priemonių rajono keliuose. Meras A. Vrubliauskas pažymėjo, kad savivaldybė pasiruošusi kartu su VĮ „Kelių priežiūra“ bendradarbiauti kreipiantis į Kelių direkciją dėl didesnio finansavimo eismo saugumo priemonėms stiprinti Alytaus rajone.