„Reuters“ gautame pranešime teigiama, kad F. Piechas apie šią problemą kalbėjosi su tuomečiu valdybos pirmininku Martinu Winterkornu bei kitais aukštais stebėtojų tarybos nariais dar 2015-ųjų kovo mėnesį – netrukus po to F. Piechas iš pareigų pasitraukė. „Bild am Sonntag“ teigimu, M. Winterkornas tada patikino F. Piechą, kad „situacija yra kontroliuojama“. Kaltinimai kol kas nėra patvirtinti, kadangi nei F. Piechas, nei jo atstovai žurnalistams kol kas nėra pasiekiami. Tuo tarpu „Volkswagen“ kategoriškai neigia informaciją, kad F. Piechas žinojo ir informavo valdybą apie sukčiavimą. „Volkswagen“ koncernas griežtai neigia komentarus, kuriuos neseniai spaudai išsakė F. Piechas“, – teigiama oficialiame pranešime. „Kompanijos valdyba atsargiai apsvarstys galimybę imtis teisinių veiksmų prieš F. Piechą“, – pareiškė koncernas bei pridūrė nekomentuosiąs besitęsiančio tyrimo. Praėjus penkiems mėnesiams po F. Piecho pasitraukimo iš „Volkswagen“, kompaniją paliko ir M. Winterkornas po to, kai paaiškėjo, kad gamintojas į automobilius diegė specialią programinę įrangą, skirtą apeiti emisijų testus. Paties M. Winterkorno veiklą taip pat tiria prokurorai.