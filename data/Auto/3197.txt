Sportininkai varžėsi trijose klasėse: patiems mažiausiems skirtoje „Micro“, vyresnių vaikų „Mini“ ir lenktynininkams nuo 15 metų amžiaus skirtoje galingų kartų KZ2 klasėje. KZ2 klasė populiari visame pasaulyje. Tai patys galingiausi, šešias pavaras turintys kartai, akimirksniu galintys viršyti 100 km/val. ir, priklausomai nuo trasos, pasiekiantys iki 180 km/val. greitį. Pirmas kartas Anykščiuose virto pergale Didžiausia lenktynių staigmena tapo KZ2 klasėje debiutavusio 15-mečio Justo Jonušio pergalė. Jis po įtemptos kovos įveikė gerokai daugiau patirties sukaupusius varžovus. J. Jonušis ne tik pirmą sykį dalyvavo lenktynėse su KZ2 kartu – jis prieš šį čempionato etapą apskritai nebuvo lenktyniavęs Anykščių trasoje. „Tokio rezultato tikrai nesitikėjau. Galvojau, tik pasibandysiu naują techniką, nes čia viskas kitaip – reikia perjunginėti pavaras, susireguliuoti stabdžių balansą, nes stabdžiai yra ne tik gale, bet ir priekyje, ir startas ne iš eigos, o stovint. Varžovai buvo labai stiprūs, ačiū jiems ir komandai, o pergalė įkvėpė treniruotis dar daugiau“, – sakė J. Jonušis.  Kova dėl centimetrų Lenktynių kvalifikacijoje geriausią rato įveikimo laiką buvo pasiekęs daugkartinis Lietuvos ir Baltijos šalių kartingo čempionas Paulius Paškevičius. J. Jonušis parodė antrą rezultatą, o trečiąją startinę vietą iškovojo Evaldas Dzialtuvas. Pusfinalio lenktynėse P. Paškevičius išlaikė pirmąją poziciją, į antrąją vietą pakilo E.Dzialtuvas, o J. Jonušis užfiksavo greičiausią rato įveikimo laiką. Finaliniame važiavime sportininkai startavo iš pusfinalyje iškovotų pozicijų ir intensyviai kovojo dėl kiekvieno centimetro. Lenktynių pradžioje lyderiai važiavo itin arti vienas kito, tad antrame rate P. Paškevičiui padarius klaidą jis bemat nukrito į ketvirtąją vietą. Į pirmą poziciją pakilo E. Dzialtuvas, jam įkandin sekė J. Jonušis, o P. Paškevičius mėgino aplenkti į trečiąją poziciją šoktelėjusį Džiugą Tovilavičių. J. Jonušis lenktynių viduryje buvo net dukart aplenkęs E. Dzialtuvą, bet sportininkas vis atsiimdavo prarastą poziciją, iki kol likus dviems ratams iki finišo J. Jonušis paruošė gerai apgalvotą lenkimą ir trečias kartas nemelavo. Išsiveržęs į pirmąją poziciją J. Jonušis ją sėkmingai apgynė ir pelnė pergalę pirmajame šių metų Lietuvos kartingo čempionato etape. Geriausia dovana mamai J. Jonušio pasirodymą Anykščiuose stebėjo ir jo tėvai, Darius ir Asta Jonušiai. Mama neslėpė po sūnaus pergalės nesulaikiusi džiaugsmo ašarų. „Tai pati geriausia dovana Mamos dienos proga. Kova buvo labai graži, po finišo Justas sulaukė viso parko ir varžovų rankos paspaudimų. Labai gera širdyje“, – džiaugėsi A. Jonušienė. Antrąją vietą etape užėmęs E. Dzialtuvas nuo J. Jonušio atsiliko vos puse sekundės, o trečiąją vietą užėmė Džiugas Tovilavičius, prieš savaitę šventęs pergalę su „Porsche 911 GT3“ Rygoje vykusiose BEC4H žiedinėse lenktynėse. Techninių problemų su kartu turėjęs praėjusių metų Lietuvos kartingo čempionas P. Paškevičius lenktynes baigė 6 vietoje. Finalinių KZ2 lenktynių rezultatai: 1. Justas Jonušis 2. Evaldas Dzialtuvas 3. Džiugas Tovilavičius 4. Aloyzas Čekavičius 5. Vytautas Surdokas 6. Paulius Paškevičius 7. Jaunius Gedzevičius 8. Gytis Melzbakas 9. Laurynas Razas 10. Stanislovas Veilentas 11. Rytis Bartusevičius 12. Arvydas Bartusevičius 13. Rytis Gumauskas (nefinišavo) 10 metų amžiaus ir jaunesniems vaikams skirtoje „Micro“ klasėje startavo tik du dalyviai. Lenktynes laimėjo Dovydas Gudelevičius, 5,6 sekundės aplenkęs Lauryną Žadeiką. 13 metų amžiaus ir jaunesniems skirtoje „Mini“ klasėje startavo 7 sportininkai. Greičiausias iš jų buvo Ferapontas Barinovas, solidžia 15,6 sek. persvara aplenkęs antrąją vietą užėmusį Tadą Juknevičių. Trečiąją vietą pelnė Edgaras Kelmas.