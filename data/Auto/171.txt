Dėl permainingų oro sąlygų lenktynių startas buvo atidėtas. Dar prieš prasidedant varžyboms beveik visi sportininkai nusprendė persėsti ant motociklų, kurie buvo sureguliuoti sausai trasos dangai. Vienintelis Jackas Milleris, kvalifikacijoje iškovojęs „pole“, liko stovėti starto rikiuotėje. Po pasitarimo su komandų vadovais buvo nuspręsta, kad visi motociklus pakeitę sportininkai startuos keliomis eilėmis toliau už J. Millerio. Lenktynių startą dar kartą teko trumpam atidėti, kai starto rikiuotėje užgeso M. Marquezo motociklas. Ispanui pavyko jį užvesti, bet sportininkas buvo priverstas važiuoti priešinga kryptimi tam, kad galėtų grįžti į savo starto poziciją. Visi sportininkai sėkmingai startavo, o J. Milleris pirmuose ratuose išsilaikė pirmoje vietoje. Vis dėlto australą greitai aplenkė M. Marquezas, kuris vėliau buvo nubaustas už neleistiną elgesį starto procedūros metu. Ispanas, turėjęs 2 sek. persvarą, buvo priverstas atlikti pravažiavimo pro techninio aptarnavimo zoną baudą. Dėl pirmos vietos ėmė kovoti keturi sportininkai: J. Milleris, Alexas Rinsas, Johannas Zarco ir C. Crutchlow. Iki finišo likus devyniems ratams, A. Rinsas aplenkė J. Millerį ir pakilo į pirmą vietą. Tiesa, ispanas pirmavo neilgai. Sportininkas per plačiai įveikė vieną iš posūkių ir prarado kelias pozicijas. Iki finišo likus šešiems ratams klaidą padarė ir tris pozicijas prarado J. Milleris. Tuo tarpu C. Crutchlow tapo lenktynių lyderiu. Britą trumpam buvo aplenkęs J. Zarco, bet LCR komandos lenktynininkui pavyko lenktynių pabaigoje susigrąžinti prarastą poziciją ir iškovoti pergalę. J. Zarco turėjo pasitenkinti antra vieta, o A. Rinsas pirmą kartą „MotoGP“ klasėje užlipo ant apdovanojimų pakylos. M. Marquezas lenktynių pabaigoje aplenkė Mavericką Vinalesą ir finišavo penktas. Bet už kontaktą, kurio metu nuo motociklo krito Valentino Rossi, ispanui buvo skirta 30 sekundžių bauda. Ją pritaikius M. Marquezas nukrito į 18-ą vietą ir taškų neiškovojo. Vieta, lenktynininkas, motociklas, laikas: 1. Calas Crutchlow Honda 40:36.342 2. Johannas Zarco Yamaha +0.251 3. Alexas Rinsas Suzuki +2.501 4. Jackas Milleris Ducati +4.390 5. Maverickas Vinalesas Yamaha +14.941 6. Andrea Dovizioso Ducati +22.533 7. Tito Rabatas Ducati +23.026 8. Andrea Iannone Suzuki +23.921 9. Hafizhas Syahrinas Yamaha +24.311 10. Danilo Petrucci Ducati +26.003 11. Polas Espargaro KTM +31.022 12. Scottas Reddingas Aprilia +31.891 13. Takaaki Nakagami Honda +32.452 14. Franco Morbidelli Honda +42.061 15. Jorge Lorenzo Ducati +42.274 16. Alvaro Bautista Ducati +42.625 17. Thomas Luthi Honda +43.350 18. Marcas Marquezas Honda +43.860 19. Valentino Rossi Yamaha +52.082 20. Karelas Abrahamas Ducati +1:03.944 21. Xavieras Simeonas Ducati +1:10.144 Bradley Smithas KTM +7 ratai Aleixas Espargaro Aprilia +11 ratų Dani Pedrosa Honda Bendrosios įskaitos lyderiai: (vieta, sportininkas, taškai) 1. Calas Crutchlow 38 2. Andrea Dovizioso 35 3. Johannas Zarco 28 4. Maverickas Vinalesas 21 5. Marcas Marquezas 20 6. Jackas Milleris 19 7. Danilo Petrucci 17 8. Valentino Rossi 16 9. Alexas Rinsas 16 10. Andrea Iannone 15