Koncepciniai automobiliai dažniausiai turi vieną iš dviejų paskirčių – pademonstruoti ateities dizaino kryptį ir naujai sugalvotas detales arba atskleisti naujo modelio gamybos planus. Gamintojai nori sužinoti, ar nauji automobiliai bus populiarūs, ką apie jų dizainą mano žurnalistai ir potencialūs pirkėjai. Tačiau jei naujas modelis nėra planuojamas apskritai, galima sukurti tokį koncepcinį automobilį, koks gatvėmis nevažinės, nes jo neriboja kaina, efektyvumo, saugumo ir kiti reikalavimai. Tačiau problema yra ta, kad automobilių entuziastai dievina išskirtinai atrodančias mašinas ir ne vienas jų susigundytų iš parodos išvažiuoti pačiu koncepciniu automobiliu. Net ir kaina nėra problema, nes vienetiniai automobiliai nepinga. Ir iš tikrųjų, pasaulyje yra kelios kolekcijos, kurios gali pasigirt keliais išskirtiniais koncepciniais automobiliais. Tačiau jie niekur nevažiuoja. Automobilių gamintojai dažniausiai koncepcinių automobilių neparduoda. Jie greičiau atsiduria muziejuose, dizaino mokyklose arba yra sunaikinami. Taip yra todėl, kad jie nėra pritaikyti važinėjimui gatvėse. Iš tikrųjų, kai kurie koncepciniai automobiliai yra pagaminti iš molio, kiti – iš plastiko. Nemažai koncepcinių automobilių yra sukurti ant labai paprasto rėmo, turi vieną elektros variklį, kuris suka vieną iš ratų. Taip automobilis lengviau juda, jo nereikia stumdyti. Kiti automobiliai turi įprastą vidaus degimo variklį ir funkcionalią važiuoklę, tačiau ir tai nereiškia, kad jais galima važinėti. Dažnai dideli automobiliai pagaminami ant mažesnių automobilių platformų. Jos yra pritaikytos taip, kad automobilis atrodytų kaip ką tik atvažiavęs, tačiau keli pjūviai gali jas stipriai susilpninti. Kita vertus, kartais labai sportiški automobiliai gali turėti labai mažą variklį. Visgi, kai kurie koncepciniai modeliai būna funkcionalūs. Galima pakelti jų variklio dangtį, pasižvalgyti po saloną, juos užvesti ir, tikriausiai, vairuoti. Tačiau ir šių automobilių gamintojai parduoti nenori už jokius pinigus. Jie būna sukurti nesilaikant konstrukcinių saugumo reikalavimų, dažnai yra per žemi, o viduje matoma komforto įranga neveikia. Visgi, pasitaiko, kad šie automobiliai patenka į kolekcininkų rankas, tačiau tuomet jų dažnai prašoma šiais automobiliais nevažinėti gatvėmis. Aišku, būna ir tokių, kurie yra pilnai funkcionalūs ar turi vos kelis trūkumus. Juos galima registruoti ir važinėti. Tačiau tuomet šie automobiliai būna labai brangūs arba ne tokie jau įspūdingi – ši stadija pasiekiama prieš prasidedant masinei gamybai. Taigi, jei pamatėte jums patinkantį koncepcinį automobilį, jo įsigyti greičiausiai nepavyks. Kitos išeitys, tokios kaip automobilių modifikacija ar pagal užsakymą pagaminti modeliai, gali jums padėti kitaip gauti norimą vienetinį automobilį.