Kaip rašoma pranešime žiniasklaidai, „Bunasta by Žaibelis motorsport“ komandos lenktynininkai neslepia – jie planavo prie „Eneos 1006 km lenktynių“ starto linijos stoti su galingu BMW. Tačiau artėjant lenktynėms dalyvių sąraše atsirado naujas įrašas. „Bunastos“ komanda – Ignas Palaima, Ignas Brusokas, Tomas Rimkus ir Jurgis Adomavičius – važiuos su „Honda Integra“. Planus pakeitė avarija Šis automobilis jau tapęs tikra ištvermės lenktynių legenda. Standartinė, 245 AG galios „Integra“ į 1006 km lenktynių trasą išriedės net devintąjį kartą. „Tikrai buvome pasiruošę šįmet startuoti su kita technika, trečios serijos BMW, bet netikėta nelaimė pakeitė planus, – pasakojo „Bunasta“ vadovas J. Adomavičius. – Birželio pradžioje Kačerginėje bandėme BMW ir ant „makuškės“ pabėgo jo galas. Laimei, niekas nesusižalojo, bet mašina krito nuo šlaito ir gavo labai stiprų smūgį.“ Po avarijos komandos mechanikai iš karto kibo į darbus ir jau po trijų dienų BMW atrodė kaip naujas. Bet nuvežus automobilį pas ratų suvedimo meistrą paaiškėjo rimtesnė problema – dėl smūgio buvo pažeista kėbulo geometrija.  Grįžo lyg dukra Tai buvo labai bloga žinia visai komandai, nes likus vos daugiau nei mėnesiui iki „Eneos 1006 km lenktynių“ jie neturėjo kito automobilio. Bet tuomet ilgametis „Žaibelio“ klubo vadovas Edvinas Preckailo pasiūlė „prikelti“ 1000 km maratono gerbėjams puikiai pažįstamą „Honda Integra“. „Jausmas, lyg dukra būtų grįžusi į namus“, – juokavo jis. Šio automobilio komanda jau nebeketino naudoti jokioms rimtoms ištvermės lenktynėms. 19 metų amžiaus automobilis palyginus su varžovų technika buvo labai senas. „Integra“ stovėjo visiškai išardyta, išimtos net mažesnės detalės, kaip amortizatoriai, tad jiems teko viską skubiai surinkti atgal. Tačiau tokie iššūkiai „Bunasta by Žaibelis motorsport“ ekipos negąsdina. Pasak E. Preckailo, tai kaip tik yra stiprioji komandos pusė, nes jie puikiai išmano kiekvieną automobilio detalę ir bet kokį gedimą gali skubiai sutaisyti. „Viską šiame automobilyje pažįstame, viską perrinkome iki paskutinio varžtelio. Nebaisu, net jei kas rimto nutiktų. Užpernai per lenktynes teko keisti pavarų dėžę – pakeitėme boksuose per 27 minutes“, – sakė jis. Spalva turi savo istoriją I. Palaima taip pat neslėpė apsidžiaugęs, kad „Integra“ grįžta į trasą. „BMW buvo labai geras, bet su „Honda“ jaučiuosi daug ramiau. Viskas saugu ir pažįstama, kaip savo namų virtuvėje“, – tvirtino lenktynininkas. 12 numeriu pažymėtas „Bunastos“ ekipos automobilis trasoje bus aiškiai matomas. Buvusi raudona „Honda Integra“ jau pakeitė spalvą į ryškiai oranžinę. „Šita spalva turi savo istoriją. Anksčiau „Bunasta“ turėjo tris buvusius Greitosios pagalbos automobilius, kurie buvo įrengti kaip biurai. Pasienyje jais duomenis EPI deklaracijai rinkdavome iš pačių vairuotojų. Tai darydavome greitai ir patikimai, todėl vairuotojai vadindavo „Greitukėmis“. Ne „Bunastos“ ieškodavo, o „Greitukių“, – pasakojo J. Adomavičius. Paruošė dovaną lenktynių gerbėjams Netikėtai pasikeitus automobiliui „Bunasta by Žaibelis motorsport“ lenktynininkai nedrįso prognozuoti, kurioje vietoje kirs finišo liniją. 2012 metais komanda su ta pačia „Integra“ nugalėjo savo klasėje A2000 ir užėmė net ketvirtąją vietą bendroje 1000 km lenktynių įskaitoje. Svarbiausias sportininkų tikslas – pasiekti finišą, o jei pasirodytų lietus, lenktynininkai įžvelgė didesnes galimybes vytis gerokai galingesnius automobilius vairuojančius varžovus. „Bunasta“ paruošė ir dar vieną staigmeną „Eneos 1006 km lenktynių“ gerbėjams. Ši specializuota muitinės tarpininko įmonė į Palangą atsiveš unikalią pramogą – profesionaliam lenktynių simuliatoriui sukurtą Palangos lenktynių trasą. Kartu su „Simuliatorių akademijos“ profesionalais sukurtoje trasoje vėliau virtualiai galės pravažiuoti visi lenktynių mėgėjai.