Publikacijos, kurioje cituojamas ne vienas šio pramonės sektoriaus ekspertas, autorius teigia, kad pastangos išguiti iš gatvių didelius teršalų kiekius į aplinką išmetančias senas dyzelines transporto priemones gali būti ne kas kita kaip su rinkodara susijusi gudrybė, kurios griebiamas siekiant paskatinti naujų transporto priemonių pardavimą. „IHS Automotive“ vyriausiasis analitikas Ianas Fletcheris, komentuodamas, pavyzdžiui, Jungtinėje Karalystėje ir Vokietijoje paskelbtas programas, numatančias net 7 tūkst. svarų sterlingų (maždaug 7,6 tūkst. eurų) atpiginti naujus automobilius, kuriuos rinktųsi turimą dyzelinį automobilį sutinkantys mainais priduoti vairuotojai, apibūdino jas kaip dar vieną bręstančio kainų karo prielaidą. „Per daug nesigilinant šios programos atrodo visai patrauklios, tačiau labai greitai galima suprasti, kad vykstą kainų karas. Daugelis programų bus vykdomos iki metų pabaigos, tačiau jei rinka ir toliau trauksis, netruksime sulaukti ir kitokių pasiūlymų“, – sakė I. Fletcheris. I. Fletcheris taip pat pridūrė, kad pasiūlymai atsisakyti senesnių „dyzelių“ gali paskatinti Jungtinės Karalystės gyventojus pirkti naujas transporto priemones arba atnaujinti nuomos sutartis, nepaisant net su „Brexit“ susijusios nežinios. Automobilių pramonei skirto žurnalo „Car Dealer“ vyriausiasis redaktorius Jamesas Baggottas taip pat suabejojo, ar automobilių gamintojai iš tiesų ketina utilizuoti senus dyzelinius automobilius, ar vis dėlto tiesiog juos perpardavinės. „Tai, žinoma, su rinkodara susijusi pramonės dalyvių iniciatyva. Vis dėlto jei jų siekis išguiti iš kelių seniausius ir labiausia aplinką teršiančius automobilius yra nuoširdus, jį verta pasveikinti. Viskas priklauso nuo to, ar tos transporto priemonės iš tikrųjų bus utilizuojamos“, – sakė J. Baggottas. Nepaisant daugelio pramonės analitikų išvadų, vieno stambaus automobilių gamintojo atstovas patikino, kad yra daugybė pigesnių pardavimo skatinimo būdų nei dokumentų tvarkymas, taip pat utilizavimo ar perdirbimo išlaidų skaičiavimas, ir užsiminė apie pigesnes finansines sutartis.