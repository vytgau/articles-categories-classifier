Po starto, sportininkams išvažiuojant iš antrojo posūkio, vieta trasoje nepasidalino Charlie Kimballas ir Grahamas Rahalas. C. Kimbalas po akimirkos kliudė dar vieną varžovą – Carlosą Munozą. Tokia varžovų nesėkme pasinaudojo S. Bourdais, kuris jau pirmame lenktynių rate pakilo keliomis pozicijomis į priekį. 26-ame lenktynių rate kontakto trasoje neišvengė Tony Kanaanas ir Mikhailas Aleshinas. Kol trasoje buvo mojuojamos geltonos vėliavos, dalis sportininkų nusprendė pasukti į techninio aptarnavimo zoną ir pasikeisti padangas bei pasipildyti degalų. Tuo tarpu Simonas Pagenaud ir S. Bourdais nusprendė likti trasoje ir savo sustojimus atlikti vėliau. Lenktynes pratęsus, rikiuotės priekyje atsidūrę du prancūzai važiavo vienas nuo kito daug neatsilikdami. Po aštuonių ratų S. Bourdais sėkmingai aplenkė čempiono titulą ginantį S. Pagenaud ir įsiveržė į priekį. Pastarasis savo paskutinį sustojimą atliko 82-ame lenktynių rate. Dar po vieno rato į techninio aptarnavimo zoną pasukus S. Pagenaud, S. Bourdais susigrąžino pirmąją vietą, kurioje sėkmingai išsilaikė iki pat varžybų finišo. Kvalifikacijoje antrą vietą iškovojęs Scottas Dixonas lenktynes baigė trečias. O ryte vykusio apšilimo metu bolidą sudaužęs Ryanas Hunteris-Reay‘us varžybose sugebėjo finišuoti ketvirtas. Tuo tarpu Takuma Sato, kurį laiką pirmavęs lenktynėse, užbaigė pirmąjį penketuką. Sėkmingu debiutu „IndyCar“ čempionate gali pasidžiaugti Edas Jonesas. Sportininkas iš JAE, kurį laiką važiavęs trečias, finišo liniją kirto dešimtoje vietoje. Šeštadienį vykusioje kvalifikacijoje „pole“ poziciją iškovojo Willas Poweris. Bet šiandien sėkmė nuo sportininko nusisuko. Australas savo pirmąjį sustojimą atliko 14-ame lenktynių rate. Jo metu sportininkas kliudė komandos įrangą ir taip užsidirbo pravažiavimo pro techninio aptarnavimo zoną baudą. Kurį laiką važiavęs pirmame dešimtuke, W. Poweris vėliau sulėtino tempą, o 94-ame varžybų lyderio buvo aplenktas ratu. Galų gale sportininkui buvo parodyta juoda vėliava už tai, jog važiavo per lėtai. Rezultatai: Daugiau F-1 naujienų skaitykite čia.