„Prieš Vėlines kelininkai asfaltą baigs kloti didesnėje Savanorių prospekto atkarpoje, nuo K. Petrausko iki Žemaičių gatvės, o mažesnėje – K. Petrausko ir J. Žemgulio gatvių atkarpoje – šią savaitę. Tai reiškia, jog eismas didžiausia miesto gatve vėl vyks kaip anksčiau“, - teigė Kauno savivaldybės administracijos direktoriaus pavaduotojas Vilius Šiliauskas. Per keletą ateinančių savaičių bus atlikti ir aplinkos sutvarkymo darbai: atstatytos šaligatvio plyteles, gatvės borteliai, atsodinti nupjauti medžiai. Vamzdyno atnaujinimo metu automobilių ir pėsčiųjų eismas buvo apribotas dešiniąja (važiuojant nuo miesto centro) prospekto puse, uždarant vieną eismo juostą bei apribojant galimybę praeiti šaligatviu. Rekonstrukcijos metu atnaujintos šilumos tiekimo magistralės, kurios amžius siekė 47 metus. Rekonstruojant magistralę, vietoje senų susidėvėjusių vamzdynų įrengti šiuolaikiški poliuretano izoliacija padengti vamzdynai. „Vamzdyną po Savanorių prospektu skubėta atnaujinti, kol neprasidėjo kompleksiniai paties prospekto atnaujinimo darbai. Tai ketiname padaryti kitąmet“, - teigė V. Šiliauskas.