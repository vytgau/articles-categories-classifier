„Asociacijos požiūris į nelegalius ardytojus, metalo ir transporto priemonių supirkėjus yra paprastas – legalizuokitės ir konkuruokite lygiomis sąlygomis. Šia akcija siekiame apsaugoti verslą ir padėti neteisėtiems automobilių ardytojams legalizuoti savo veiklą, o kartu apsaugoti aplinką ir gyventojus, kurie priduoda nelegaliems ardytojams netinkamus eksploatuoti automobilius ir dėl to rizikuoja“, – sako Eksploatuoti netinkamų transporto priemonių tvarkytojų asociacijos (ENTPTA) vadovas Vladimiras Jankoitas. Pasak jo, nelegalūs ardytojai ir supirkėjai iškraipo rinką, nes nemokėdami mokesčių valstybei gali brangiau mokėti už superkamus senus automobilius ir pigiau parduoti detales. Maža to, tokie asmenys netvarko neigiamą vertę rinkoje turinčių automobilio atliekų ir jas šalina į aplinką. Netgi pasitaiko atvejų, kai dėl nelegalų išmestų atliekų kaltinami teisėti ardytojai ar metalo supirkėjai. „Praktikoje aplinkos apsaugos inspektoriai stropiai vykdo visų legalių eksploatuoti netinkamų transporto priemonių (ENTP) ardytojų ir metalo laužo supirkėjų kontrolę, tačiau daugiau dėmesio turėtų skirti ir nelegalią veiklą vykdantiems asmenims. Nelegalių automobilių ardytojų, metalo ir automobilių supirkėjų galima surasti ne tik vienkiemyje, bet ir mieste“, – teigia V. Jankoitas. Asociacijai pranešti (anonimiškai) apie nelegaliai vykdomą veiklą galima adresu http://autotvarkymas.lt/pranesimas-del-nelegaliu-transporto-priemoniu-ardytoju/ arba paskambinti. Gauta informacija asociacijos vardu bus perduota kompetentingoms institucijoms patikrinimams atlikti. Informacijai pasitvirtinus, tokie asmenys bus įpareigojami nutraukti šią veiklą arba ją įteisinti. Legaliai tvarkyti netinkamas eksploatuoti transporto priemones pageidaujantys asmenys gali kreiptis į asociaciją dėl konsultacijos. Šiuo metu ENTPTA vienija 111 narių, kai Lietuvoje ENTP surinkimo ir ardymo veiklą vykdo arti 400 fizinių ir juridinių asmenų. Skaičiuojama, kad kasmet šalyje išardoma iki 60 tūkst. tonų ENTP, iš kurių apie 30 proc. (apie 20 tūkst. tonų) susidaro rinkoje vertės neturinčių plastiko, gumos, stiklo, salono apdailos gaminių ir kitokių automobilinių dalių. Netinkamai sutvarkytos automobilių atliekos patenka į buitinių atliekų sąvartynus, aplinką ir ją teršia. Teisės aktai numato, kad transporto priemonių supirkimu ir ardymu gali užsiimti tik įmonės ir asmenys, turintys taršos leidimus, pavojingų atliekų tvarkymo licencijas ir pan. Fiziniams asmenims draudžiama savarankiškai ardyti jiems nuosavybės teise priklausančias transporto priemones. Gamintojų ir importuotojų asociacijos (GIA) vadovas Alfredas Skinulis primena, kad GIA kartu su ENTPTA yra sukūrusi senų automobilių tvarkymo sistemą. GIA organizuoja ir finansuoja automobilių ardymo metu susidarančių neigiamą rinkos vertę turinčių atliekų (pavyzdžiui, alyvos, filtrų, plastiko, gumos, padangų ir pan.) tinkamą sutvarkymą bei užtikrina ES direktyvos, reglamentuojančios automobilių atliekų tvarkymą, vykdymą Lietuvoje. Tokiu būdu užtikrinama, kad automobilių atliekos yra tinkamai sutvarkomos ir nepatenka į aplinką.