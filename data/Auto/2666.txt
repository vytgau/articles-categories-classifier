Artimiausios kovos Kaip rašoma pranešime žiniasklaidai, didėjant konkurencijai tobulėja lenktynininkai ir jų technika – taip vyksta progresas automobilių sporto pasaulyje. Kartingo varžybos, kur visi dalyviai važiuoja identišką pajėgumą turinčia technika, visada žavėjo milžiniška konkurencija. Šiemet ji tik didėja, dalyviai ieško būdų kaip nuo trasos įveikimo laiko nukirsti tūkstantąsias sekundės dalis. Stebėję profesionalias gokartų varžybas sutiks – tai bene aršiausiomis kovomis pasižyminti motorinio sporto šaka. Galingiausios tarptautinės KZ2 klasės gokartai 100 km/val. greitį pasiekia greičiau nei „Formulės-1“ bolidai, nedidelėse kartingo trasose juda taip vikriai, kad pasiekia 2G dydžio išcentrines perkrovas. Sportininkai važiuoja susikibę vienas su kitu, buferis prie buferio. Jie, rodos, be jokių inercijos jėgų taip greitai keičia važiavimo kryptį, lyg fizikos dėsniai negaliotų. O akys nespėja užfiksuoti lenkimų. Pavyzdys – pirmas Lietuvos kartingo čempionato etapas Anykščiuose. Daugkartinis Lietuvos čempionas Paulius Paškevičius gynė pirmą poziciją nuo komandos draugo Evaldo Dzialtuvo. Iš paskos prisikabinę važiavo Justas Jonušis ir Džiugas Tovilavičius. Norėdamas išvengti kontakto su komandos draugu Paulius per metrą išklydo iš trajektorijos. Akimirksniu it traukinuko vagonai pro tarpą pralindo visi trys už jo buvę sportininkai.  Tobulėja išmaniai Paskutinis trečiasis etapas Aukštadvario kartodrome – po kvalifikacijos pirmieji trys sportininkai – P. Paškevičius, E. Dzialtuvas ir Rokas Baciuška – tilpo į vieną dešimtąją sekundės dalį. Nedaug nuo jų atsiliko J. Jonušis su D. Tovilavičiumi. „Labai smagu, kad šiemet atsirado daugiau konkurencijos, stiprių sportininkų. Artima kova verčia stipriau stengtis ir tobulėti“, – džiaugėsi P. Paškevičius. Tačiau patobulinti gokartus, kad jie važiuotų greičiau, nepakanka. Nelabai įmanoma. Techninis reglamentas toks išsamus ir ten taip tiksliai viskas nurodyta, kad improvizuoti galima kone tik su važiuoklės nustatymais ir padangų slėgiu. Tobulėti turi patys lenktynininkai. Lietuvoje kartingo lyderiai stiprūs. Dauguma trasoje ratus suka tiksliai it laikrodžiai, klaidų pastebėti plika akimi beveik neįmanoma. „Paske racing“ komanda, kad dar labiau pagreitėtų, šiemet pradėjo naudoti telemetrijos sistemas. Davikliai, prijungti prie akceleratoriaus, vairo, važiuoklės ir kitų besisukančių ir įtaką važiavimui darančių komponentų padeda gauti maksimalią informaciją apie važiavimą: vairo pasukimo kampą, akceletratoriaus ir stabdžių paspaudimo stiprumą, vietą, kada jie spaudžiami ir dar daug niuansų. Tai – profesionaliausiame automobilių sporte naudojamos technologijos. Apčiuopiami rezultatai „Mes galime tik pasipasakoti, kur ką ir kaip darome važiavimo metu lygindami savo rezultatus. Pasakojimai ne visada gali būti tikslūs, o ir patys nežinome, kokiu greičiu kokiame posūkyje važiuojame. Telemetrija mums leidžia pamatyti tikslų vaizdą. Štai, prieš antrą etapą Elektrėnuose daug dirbome su telemetrija. Mūsų su E. Dzialtuvu tempas labai panašus. Tačiau vis vien atsiranda minimalus skirtumas. Kur dingsta tos sekundės dalys – nežinia. Telemetrijos pagalba analizuojame kiekvieną posūkį, kur ir kaip jungiame pavaras, stabdome, kaip sukame vairą ir greitėjame. Žiūrime, kuris iš mūsų kiekvieną posūkį įveikia greičiau, darome išvadas. Kiekvienoje trasoje vis pavyksta nukirpti bent po vieną ar net kelias dešimtąsias sekundės dalis“, – aiškino P. Paškevičius. Kokie rezultatai? Po ne itin sėkmingai susiklosčiusio sezono starto Anykščiuose, antrame etape P. Paškevičius nugalėjo, E. Dzialtuvas pagerino „Speedway“ trasos rekordą. Trečiame etape „Paske Racing“ komandai viskas ėjosi beveik kaip per sviestą. Paulius – pirmas, Evaldas – trečias, komandos narys Gytis Melzbakas nugalėjo „KZ2 Masters“ grupėje. P. Paškevičius išsiveržė į pirmą poziciją čempionate, šių nutrūktgalvių atstovaujamos „Paske racing“ ir „RIMO“ komandos kraunasi taškų kraitį ir kyla lyderių link. Būtent jos trečiame etape uždirbo daugiausia taškų. Telemetrija itin svarbu ir „Paške racing“ treniruojamiems vaikams. „Žinot vaikus. Sako, kad toje vietoje stabdo, bet pasižiūri į duomenis, matai, kad tik greičio pedalą atleidžia“, – nusišypso P. Paškevičius. Jaunimas trečiame etape Anykščiuose taip pat parodė gerus rezultatus: ITTL komandai atstovaujantis Edgaras Kelmas iškovojo trečią vietą, o „Paske Racing“ atstovavęs Tadas Juknevičius – ketvirtas.