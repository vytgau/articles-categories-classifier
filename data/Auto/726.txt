Didžiausias Europos automobilių gamintojas sulaukė naujos kritikos bangos po to, kai „New York Times“ praėjusią savaitę paskelbė, kad „Volkswagen“, „Daimler“ ir BMW finansavo Europos mokslinių aplinkos, sveikatos ir transporto sektorių tyrimų grupės (EUGT) atliktus bandymus. Vos prieš porą metų „Volkswagen“ susidūrė su didžiausiu savo istorijoje skandalu, kai paaiškėjo, kad gamintojas klastojo emisijų testus. Tada kompanija pasižadėjo nuodugniai ištirti šį skandalą bei užtikrino, kad toks elgesys niekada nepasikartos. „Savaitgalį sužinojome, kad vis dar turime nueiti ilgą kelią tam, kad atgautume prarastą pasitikėjimą“, – sakė pirmą kartą apie skandalą prabilęs M. Muelleris. „EUGT naudoti metodai Jungtinėse Valstijose buvo neteisingi, neetiški ir pasibjaurėtini“, – pridūrė jis. 2014 m. atliktais tyrimais buvo siekiama ginti dyzelinių variklių naudojimą, teigia „New York Times“. Iki tol pasirodžiusiuose tyrimuose buvo nustatyta, kad dyzelinių automobilių išmetamosiose dujose galima aptikti kancerogeninių medžiagų. EUGT organizacija buvo panaikinta pernai, o buvusių jos atstovų bei už bandymų atlikimą atsakingų asmenų „Reuters“ žurnalistams pasiekti nepavyko. Pirmadienį pasirodė pranešimų, kad panašūs bandymai buvo atliekami ir su savanoriais žmonėmis.