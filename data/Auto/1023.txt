Remiantis dar pernai skelbtais pranešimais, būsimas SUV turėtų patekti į „BMW X5“ ir „Mercedes-Benz GLE“ užimamą segmentą. Kaip primenama svetainėje „Autoblog“, modeliui „XL Stelvio“ verdiktas buvo paskelbtas palyginus jį su „Audi Q7“ bei „Volvo XC90“, tad ir naujojo septynviečio veikiausiai laukia panašus likimas. Kaip leidiniui „Auto Express“ sakė bendrovės „Alfa Romeo“ vyr. technikas Roberto Fedeli, siekis sukurti didesnį ir sunkesnį SUV atitinka įmonės užmojus pasiūlyti klientams iš dalies hibridinį sprendimą, kuriame veiktų 48 voltų elektros sistema. Nuo žemiausių variklio sūkių veikiantis elektrinis kompresorius kompensuos automobilio patrauklumą galintį menkinti maždaug 200 kilogramų didesnį svorį. R. Fedeli tai pat užsiminė, kad testuojami „Alfa Romeo“ modeliai su 2 litrų tūrio keturių cilindrų varikliais ir elektriniais kompresoriais gali išvystyti bemaž 350–400 AG galią. Standartinių „Stelvio“ 2 litrų variklių su turbokompresoriais galingumas – 280 AG. 350 AG išsiskiriantis didesnių gabaritų modelis liudytų akivaizdų atotrūkį nuo „Stelvio“ ir net tokių konkurentų kaip „Audi Q7“, kurio 3 litrų šešių cilindrų variklio galia – 333 AG. Jei bus pasiūlyta ir „Quadrifoglio“ versija, tikėtina, kad ji pranoks 505 AG, kurias geba pademonstruoti dabartinis „Stelvio“. SUV pasirodymas kiek aptemdė „Giulietta“ modelių likimą, o kanale „Autoline Network“ dar šią vasarą buvo diskutuota ir apie 2020 metais įvyksiantį stringančios prekybos nulemtą 4C pasitraukimą. Vis dėlto, anot „Auto Express“, „Alfa Romeo“ vadovai lig šiol tebesvarsto, ar verta iš esmės pakeisti „Alfa 4C“ ir pristatyti jį kaip būsimos kartos automobilį su nauja važiuoklės architektūra ir patobulintu varikliu. Svetainės „Autoblog“ leidėjų duomenimis, gerokai patobulinto 2019-ųjų 4C modelio tikrai sulauksime. Atnaujintos versijos kūrėjai siekė priartinti modelį prie pirminiu jo akstinu tapusios idėjos, gaminti superautomobilių pasauliui artimesnį kūrinį.