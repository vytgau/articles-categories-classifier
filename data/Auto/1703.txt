Dominikos Respublikoje atostogavusi Natalija Borodina buvo filmuojama iki pusės nuoga, išlindusi po šoninį važiuojančio automobilio „Kia Picanto“ langą, kai ji netikėtai galva trenkėsi į kelio ženklą ir žuvo. 35 m. moteris iš Čeliabinsko srities į kelionę leidosi kartu su 32 m. ukrainiete Ivanna Boiračuk. Pastarąją suėmė vietos policija ir jai pateikti įtarimai dėl vairavimo apsvaigus, sukėlusio N. Borodinos mirtį, rašo carscoops.com. I. Boiračuk įamžino kraują stingdantį nutikimą vaizdo kamera, o vėliau šis įrašas, kurį galima aptikti paspaudus čia, pateko į socialinius tinklus, įskaitant „Facebook“ ir „Youtube“ . Vis dėlto įspėjame skaitytojus, kad kai kuriems asmenims šie vaizdai gali pasirodyti nepriimtini. Dėl šios priežasties, pavyzdžiui, „Youtube“ jau pašalino vaizdo įrašą. Velionės draugai ir artimieji griežtai neigia, kad N. Borodina buvo neatsakingas ar amoralus žmogus. „Ji teikė savo skurdžiai gyvenančiai šeimai pagalbą, kokią tik galėjo, – patikino jos draugė Jelena Koroliova. – Ji tikėjo šviesesne ateitimi. Visi galime padaryti klaidą, kodėl turėtume ją teisti vos dėl vieno vaizdo įrašo? Ar visi esame šventieji?“ Velionės gedi 11 metų sūnus, sesuo ir 80 m. motina. Pranešama, kad gedinti šeima deda pastangas tam, kad N. Borodinos palaikai būtų grąžinti į Rusiją ir ji būtų palaidota tėvynėje. Vien kūno transportavimas kainuotų apie 20 tūkst. JAV dolerių (per 17 tūkst. eurų), jau nekalbant apie kitas su laidotuvėmis susijusias išlaidas.