Pirmo etapo diena visiems lenktynininkams buvo nelengva. Dalyviams teko kovoti su nenuspėjamomis oro sąlygomis ir besikeičiančia trasos danga. Tuo metu „Arctic Energy World Rally“ komandos piloto Donato Jociaus teigimu, lietuviškam ekipažui ji buvo nelengva ir dėl papildomų priežasčių. „Viena jų – po visų gautų baudų, startavome iš galo, bet nepaisant to, mus dar žemiau pastūmė šios dienos trečiojo greičio ruožo starte prieš mus užlindę keli lėtesni prancūzų ekipažai. Su Donatu nesupratome jų manevro, nes už tai šie ekipažai gavo baudas. Visgi labiausiai lenktyniavimo sąlygas greičio ruože sunkino sutikti lėtesni varžovai. Kiekviename greičio ruože aplenkdavome po 3-4 automobilius, – sakė D. Jocius. – Labiausiai gaila, kad nebuvo įmanoma siekti gerų rezultatų. Sutikti lėtesni varžovai ne iškarto pamatydavo ir praleisdavo. Tekdavo sulėtinti tempą, bet šeštadienį, manau, jau galėsime pravažiuoti taip, kaip norime. Po šios dienos turėtumėme startuoti iš aukštesnės pozicijos“. Visgi vienintelis lietuvis dalyvaujantis Monte Karlo ralyje labai džiaugėsi, kad penktadienį gauta kelio žvalgų informacija labai pravertė. „Gavome kiekvieno greičio ruožo informaciją, kuri šiandien buvo aukso vertės. Netgi atskirus posūkius parašė, kur yra provežos, kur yra sukibimas ar jo nėra. Ir, žinoma, tai darė didelę įtaką bendram mūsų tempui. Tose pavojingesnėse vietose mes nerizikavome, lengvai pravažiavome ir neturėjome jokių incidentų, neteko nuslysti nuo kelio“, – teigė „Arctic Energy World Rally“ komandos lenktynininkas. Po aštuonių greičio ruožų lietuviai savo klasėje klasifikuojami 12-i (buvo 16-i), o bendroje įskaitoje užima 41-ą vietą (buvo 50-i). Antrą Monte Karlo ralio dieną situacija lyderių dešimtuke keitėsi kone kiekviename greičio ruože. Tik praėjusių metų čempionui prancūzui Sebastienas Ogier pavyko išsaugoti lyderio poziciją bendroje įskaitoje iki pat paskutinių šios dienos kilometrų. Nors čempionas iš šešių greičio ruožų laimėjo tik vieną. Sportininko teigimu, labiausiai situaciją trasoje sunkino nenuspėjamos oro sąlygos, danga bei jo nuomone netinkamas padangų pasirinkimas. Į trejetuką bendroje įskaitoje sėkmingai prasibrovė estas Ottas Tanakas. Jis iš penktos vietos pakilo net į antrąją vietą, sau už nugaros palikęs ispaną Danį Sordo. Labiausiai antrąją pirmojo pasaulio ralio čempionato dieną nesisekė norvegui Andreasui Mikkelsenui, kuris po pirmos dienos bendroje įskaitoje buvo aukštoje antroje vietoje. Ketvirtajame greičio ruože norvegas susidūrė su technikos nesklandumais, dėlto po aštuonių greičio ruožų turėjo tenkintis tik 32-a vieta. Šeštadienį dalyviams jau teks įveikti snieguotus kalnų keliukus. Pasak D. Jociaus, šįkart ekipažas galės pasidžiaugti žiemos raliu. Lenktynininkai varžysis penkiuose greičio ruožuose, kurių bendras ilgis sieks apie 118 km.