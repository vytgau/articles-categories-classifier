Vilniečiai ir miesto svečiai su šypsena nuo ausies iki ausies prisimena 2013 metų gegužę. Net ir tie, kurie savo gyvenimo neįsivaizduotų be balto „Toyota Camry“ ar pilko dyzelinio „Volkswagen Passat“ universalo, sustojo ir stebėjo, kaip Vilniaus senamiesčio gatvelėmis nerangiai, bet triukšmingai riedėjo „Ferrari“, „Aston Martin“, „McLaren“, „Lamborghini“ ir kitos automobilių pasaulio supernovos. Neįtikėtina diena kiekvieno benzingalvio gyvenime. Automobilių egzotikos grietinėlė Šiemet legendinis ralis vėl užsuka į Lietuvą. Po starto Rygoje kelios dešimtys superautomobilių liepos 2 dieną sustos Vilniuje. 12 valandą Gedimino prospekto pradžioje nuo Katedros iki centrinio pašto pradės parkuotis egzotiškiausi pasaulio automobiliai. Juos vairuos ne ką mažiau ryškios žvaigždės kaip reperė Eve, Ceelo Green, „Major Lazer“ ir didžėjus „Afrojack“. Daug ką apie ralyje dalyvaujančius automobilius pasako tai, kad kukliausi ratai čia „Bentley Continental GT“, „Audi RS6“ ir 2012 metų „Audi R8“. Vilniečiai iki 16 valandos galės savomis ausimis išgirsti kaip savo gerkles po vakarėlio Rygoje valo „Dodge Challenger Hellcat“, kaip riaumoja drakoniškasis „Mercedes-Benz AMG GTR“ ir ką reiškia naujausio „Audi R8“ dešimties cilindrų simfonija.  Jau dabar aišku, kad nuo tokio kiekio „Porsche 911 GT3“ modelių pradės dvejintis akyse, o neįtikėtina „Ferrari“ ir „Lamborghini“ gausa privers rimtai susimąstyti apie savo gyvenimo tikslus. Ekscentriška, bet graži tradicija „Gumball 3000“ ralio formatas gimė brito Maximilliono Cooperio galvoje. Ir pirmo, ir šių metų ralio idėja yra ta pati – sutraukti ryškiausias asmenybes, brangiausius automobilius savaitės pasivažinėjimui. 1999-aisiais startavusiam pirmam raliui M.Cooperis pakvietė penkias dešimtis savo draugų 3000 mylių kelionei po Europą. Šešių dienų kelionės metu jie užsuko į šešias šalis ir ten šešis kartus dalyvavo jiems skirtuose vakarėliuose. Tokios „Gumball 3000“ tradicijos gyvos iki šios dienos. Šių metų ralis startuos liepos 1 d. šeštadienį Rygoje. Per Latviją, Lietuvą, Lenkiją, Vengriją, Kroatiją, Juodkalniją ir Albaniją jie vyks į Atėnus. Liepos 7 d. čia vyks dvi dienas truksiantis finišas su automobilių paroda ir triukšmingais didžėjų pasirodymais. Bet tai tik simbolinis šio ralio tikslas, nes ne tikslas, o pati kelionė yra svarbiausias ralio elementas. Į pirmą starto poziciją „Gumball 3000“ ralyje stoja daugiausiai pinigų labdarai surinkęs ekipažas. Šiemet likus kelioms dienoms iki maratono starto buvo surinkta daugiau nei 107 tūkst. eurų. Ši suma, per „Gumball 3000 Foundation“ labdaringą organizaciją bus paskirti geriems tikslams.