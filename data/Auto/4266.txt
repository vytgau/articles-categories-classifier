Naujuose GTS modeliuose panaudotas 3 litrų darbinio tūrio opozicinis variklis su nauja turbina, padidinančia galią iki 331 KW (450 AG). Palyginti su „911 Carrera S“ modeliu, šio variklio galia yra didesnė 22 kW (30 AG), jis taip pat išvysto 15 kW (20 AG) didesnę galią už ankstesniuosius GTS modelius. Variklis išvysto 550 Nm sukimo momentą (2150-5000 sūkių per minutę diapazone) ir užtikrina dar geresnę akceleraciją. GTS modeliuose variklis standartiškai komplektuojamas su mechanine septynių laipsnių greičių dėže, taip pat galima užsisakyti automatinę „Porsche Doppelkupplung“ (PDK) greičių dėžę. Šie modeliai aprūpinti standartine adaptyviąja pakabos valdymo sistema „Porsche Active Suspension Management“ (PASM). Be to, galiniais ir keturiais ratais varomi GTS kupė modeliai turi sportinę PASM pakabos versiją, kuri pažemina automobilio kėbulą 10 mm. Greičiausiu įsibėgėjimu išsiskiria „911 Carrera 4 GTS“ kupė versija. Šis modelis su automatine PDK greičių dėže ir standartiniu „Sport Chrono Package“ paketu 100 km/val. greitį išvysto per 3,6 sekundės. Maksimalus visų GTS modelių išvystomas greitis siekia daugiau kaip 300 km/val., o greičiausias automobilis yra galiniais ratais varomas kupė „911 Carrera GTS“ su mechanine greičių dėže, galintis pasiekti 312 km/val. maksimalų greitį.  Nepaisant padidėjusios galios, GTS modelių degalų suvartojimas išlieka praktiškai nepakitęs. Pavyzdžiui, vidutinės „911 Porsche GTS“ su PDK greičių dėže degalų sąnaudos sudaro vos 8,3 l/100 km, anglies dvideginio emisija – 188 g/km. Naujieji GTS modeliai išsiskiria ne tik techninėmis naujovėmis, bet ir savo dizainu – visuose modeliuose naudojama plati visų varančiųjų ratų kėbulo bazė, todėl net ir galiniais ratais varomų modelių kėbulo plotis siekia 1852 mm. Nauji „Sport Design“ elementai pabrėžia sportišką šių modelių charakterį. Automobilio priekis optimizuotas mažesniam oro pasipriešinimui. Pažemintas priekinis aptakas ir ilgesnis galinio aptako tęsinys, palyginti su „911 Carrera S“ modeliais, sukuria daugiau prispaudžiamosios jėgos ir užtikrina geresnes dinamines ypatybes. Išskirtinumo suteikia ir tokie GTS modelių galinės dalies dizaino elementai kaip tamsinti galiniai žibintai, tamsaus chromo oro įsiurbimo angos grotelės ir per kėbulo centrą išvesti du sportinės išmetimo sistemos antgaliai, sportiškos išvaizdos veidrodėliai, tamsaus atspalvio 20 colių skersmens ratlankiai su centriniu tvirtinimu ir GTS logotipai. Unikalus „Targa“ modelio akcentas – pirmą kartą panaudotas juodos spalvos stogo rėmas. GTS genai aptinkami ir šių modelių interjere. Centrinis priekinės panelės akcentas – „Sport Chrono Package“ chronometras. Modeliuose naudojamos „Sports seats Plus“ sėdynės iš „Alcantara“ medžiagos su galvos atlošuose išsiuvinėtais GTS logotipais ir naujo tipo siūlėmis. „Alcantara“ medžiaga taip pat apsiūtas vairas, priekinė konsolė ir porankiai. Specialiai naujiesiems GTS modeliams patobulinta „Porsche Track Precision“ programėlė. Ji turi automatinę įrašymo funkciją, vėliau visus važiavimo duomenis leidžia peržiūrėti ir analizuoti išmaniajame telefone. „911 Carrera GTS“ ir „911 Carrera 4 GTS“ kupė modelių kaina siekia 126 tūkst. 543 ir 134 tūkst. 45 eurų, „911 Carrera GTS“ ir „911 Carrera 4 GTS“ kabrioletų kaina siekia 139 tūkst. 853 ir 147 tūkst. 355 eurų, „911 Targa 4 GTS“ kaina – 147 tūkst. 655 eurų.