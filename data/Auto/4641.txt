Jauni vairuotojai pernelyg pasitiki savo jėgomis Vairavimo mokyklos „Dorkanas“ vairuotojų mokytojas Darius Kanapinskas pastebi, jog klevo lapas ir alkoholis yra neretas derinys. „Kai kuriuos neseniai vairavimo teises išsilaikiusių asmenų sukeliamus eismo įvykius lemia nepasitikėjimas savo jėgomis. Šiuo atveju yra labai pavojingas ilgas delsimas ir pernelyg didelis atsargumas važiuojant automobiliu. Tiesa, kur kas dažniau kaltas per didelis pasitikėjimas savo jėgomis“, – teigia vairuotojų mokytojas. Savimi pernelyg pasitikinčius vairuotojus D. Kanapinskas prisipažįsta matąs dažnai. „Tokį atvejį mačiau ir šiandien važiuojant Ateities gatve. Priešais atvažiuojantis jaunuolio vairuojamas „Subaru“ automobilis dideliu greičiu, tarsi tyčia, pervažiavo sniego provėžą. Atrodo, jog vairuotojas išties norėjo aptėkšti kitus automobilius – pasijutau nesaugiai. Būtų įdomu paklausti, dėl kokios priežasties jis taip padarė“, – teigia D. Kanapinskas. Neretai vairuojančių jaunuolių išdaigos keliuose neatsiejamos nuo alkoholio. Vairavimo instruktoriaus teigimu, tokio elgesio priežasčių toli ieškoti nereikia. „Kai kurie jaunuoliai mato, jog jų tėtis, draugas, dėdė ar kas nors kitas vairavo išgėręs ir nieko nenutiko: vadinasi, ir aš galiu padaryti tą patį. Esu įsitikinęs, kad priežasčių, kodėl žmogus sėdasi už vairo išgėręs, toli ieškoti nereikėtų. Tereikia apsidairyti artimųjų rate ir nesunkiai atrasime, kodėl taip elgiamasi“, – mano vairuotojų mokytojas. Dauguma teises praranda dėl vairavimo išgėrus D. Kanapinskui neretai tenka dirbti su žmonėmis, praradusiais vairuotojo pažymėjimą ir norinčiais jį susigrąžinti. Jis sako, kad tokia tendencija nedžiugina: „Deja, beveik trečdalis tokių žmonių yra jauni vairuotojai, turintys iki 2 metų vairavimo stažą. Įdomiausia yra tai, jog į tokią situaciją jie patenka dėl vairavimo išgėrus. Nors labai dažnai pabrėžiamas neigiamas alkoholio poveikis, tačiau kai kurie iš to nepasimoko ir nori pasimokyti iš savo klaidų, kurios dažnai būna skausmingos.“ Šiuo atveju jaunuoliui, vairavusiam „Hyundai Accent“ ir susidūrusiam su kitu automobiliu, pasisekė, nes eismo įvykio metu žmonės nenukentėjo. Deja, dažniausiai panašių avarijų baigtis būna tragiška. „Labai gerai, jei tokia avarija baigiasi tik turto apgadinimu – tai pati geriausia pamoka ateičiai. Gaila, bet turime ir tokių atvejų, kai būna sužeistų ir netgi žuvusių eismo dalyvių. Tai yra baisiausia ir brangiausia avarijos baigtis, nes žmonės praranda artimuosius, o valstybė praranda darbo jėgą ir pridėtinę vertę, kurią žmogus galėjo sukurti, išgyvenęs avariją“, – apgailestauja pašnekovas. Stebina jauni vairuotojai: už vairo dažnai kvailioja Jaunas vairuotojas prieš įvykstant eismo įvykiui išvažiavo į priešpriešinį eismą – D. Kanapinskas neabejoja, kad vairuotojas tikrai pastebėjo priešais atvažiuojantį automobilį, tačiau laiku nesuvaldė dideliu greičiu važiuojančio automobilio. „Dažnai tenka išgirsti kalbantis jaunus vairuotojus apie savo vairuojamus automobilius. Jie giriasi, kiek pas juos yra arklių po variklio dangčiu. Bet kas iš to, jei paspaudus akseleratorių ratai buksuos vietoje? Pirmiausiai prarandamas laikas ir niekur nespėjama, o kada ratai gerai sukimba su kelio danga, tuo pačiu prarandama kontrolė. Tai gali būti ir išvažiavimo į kitą eismo juostą priežastis“, – aiškina jis. Vairavimo instruktorių stebina ir tai, jog daugybė jaunų vairuotojų, vairuojančių vos pusantrų metų, pradeda vairuoti viena ranka. Kaip sako instruktorius, vairuoja plaudami indus. „Klausiu, iš kur išmokote vairuoti viena ranka ir man atsako, jog jie jau seniai vairuoja, todėl ir atsiranda tokie neigiami įgūdžiai. Palaukite, o ką man daryti, jeigu aš jau 25 metu vairuoju ir pas mane tokių įgūdžių vis dar nėra?“ – juokiasi D. Kanapinskas. Toks pasivažinėjimas gali kainuoti brangiai Šioje situacijoje jaunuoliui teks perlaikyti automobilio vairavimo teises, o vairavimo stažas vėl bus skaičiuojamas iš naujo. Vairavimo instruktoriai sutinka, jog šiuo atveju vaikinas buvo išgėręs ypač daug alkoholio, nes įprastai dar kartą laikyti teisių atvyksta jaunuoliai įpūtę gerokai mažiau promilių. Telšių apskrities vyriausiojo policijos komisariato duomenimis, šiemet per 10 mėnesių dėl neblaivių vairuotojų kaltės iš viso įvyko 30 eismo įvykių. Neblaiviam vairuotojui pagal LR administracinių teisės pažeidimų kodeksą gresia bauda nuo 1158 Eur iki 1448 Eur su teisės vairuoti transporto priemones atėmimu nuo trejų iki penkerių metų. Neblaivaus vairuotojo pasivažinėjimas gali baigtis ir administraciniu areštu nuo penkiolikos iki trisdešimties parų su teisės vairuoti transporto priemones atėmimu nuo trejų iki penkerių metų.