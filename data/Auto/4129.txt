Keturšalės sankryžos virsmas į žiedinę taikant naujausius šių dienų eismo inžinerinius principus jau padeda užtikrinti saugesnį eismą Baltų prospekte. Ovalo formos sankryžoje eismo srautai atskiriami dar prieš įvažiuojant į žiedinę sankryžą, todėl važiuojant sankryža ir išvažiuojant iš jos vairuotojams persirikiuoti nebereikia. Kaip važiuoti žiedu? Įvažiuojant į žiedą iš Baltų prospekto nuo Žemaičių plento iš pirmosios juostos galima patekti į IX forto gatvę (dešinėje) bei judėti tiesiai Baltų prospektu. Įvažiavus į žiedą antrąja eismo juosta galima judėti tiesiai Baltų prospektu, pasukti į Žiemgalių gatvę bei apvažiavus žiedą grįžti į Baltų prospektą Žemaičių plento link. Tuo tarpu įvažiuojant į žiedą Baltijos prospektu nuo Prūsų gatvės pusės, dešinįjį posūkį reikėtų atlikti prieš žiedą įrengtoje nuovažoje. Įvažiavus į žiedą pirmąja eismo juosta, žiedu galima judėti tiesiai Baltijos prospektu. Įvažiavus į žiedą antrąja eismo juosta, galima judėti tiesiai Baltijos prospektu, pasukti į IX forto gatvę bei apsukus žiedą sugrįžti į Baltų prospektą Prūsų gatvės link. Įvažiuojant į žiedą iš IX forto bei Žiemgalių gatvių pirmąja juosta galima sukti tik dešinėn į Baltijos prospektą, kitomis kryptimis galima važiuoti tik iš antrosios eismo juostos. Tapo žymiai saugesnis Pasak Kauno Kelių policijos valdybos viršininko Dano Česnausko, žiedinės sankryžos įrengimas padės išvengti skaudžių nelaimių. Statistikos duomenimis, 2014–2015 metais Lietuvos žiedinėse sankryžose nežuvo nei vienas žmogus. 2012-2016 metais Baltų prospekto ir Žiemgalių gatvės sankryžoje įvykusių eismo įvykių metu sužaloti keturi žmonės. Investicijas į eismo saugumą nuo 1 mln. iki daugiau nei 4 mln. eurų šiemet didinantis Kaunas įgyvendina ambicingą planą – per 2017 metus neutralizuoti visus pavojingiausius taškus miesto gatvėse, kuriuose pastaraisiais metais įvykdavo eismo nelaimės. „Juodųjų dėmių“ žemėlapį su konkrečiu planu, kaip sprendžiama kiekviena problema, galima rasti interneto naršyklėje suvedus šį adresą: bit.ly/2irj6j5 Didžioji dalis lėšų bus skirta ryškiai apšviesti 300 pėsčiųjų perėjų (2016 m. apšviesta 30), o 30-yje jų įrengti šviesoforus (2016 m. įrengti 3).