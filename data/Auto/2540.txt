„Renault“ pirmadienį pranešė, kad per pirmuosius 6 šių metų mėnesius pardavimai augo 10,4 proc., o bendrovė iš viso pardavė 1,88 mln. lengvųjų automobilių. Palyginimui, pasaulinė automobilių rinka tuo pat laikotarpiu plėtėsi 2,6 proc. „Mūsų automobilių asortimento bei geografinės plėtros strategija toliau duoda vaisių“, - pažymėjo „Renault“ pardavimų skyriaus vadovas Thierry Koskas. Europoje, kur „Renault“ vis dar parduoda didžiąją dalį savo automobilių, pardavimai šoktelėjo 5,6 proc. Didžiausią postūmį koncernui suteikė net 9,3 proc. augę „Dacia“ markės automobilių pardavimai. Kompanija taip pat fiksavo augimą vėl atsivėrusioje Irano rinkoje. Ten „Renault“ pardavimai padvigubėjo ir pirmąjį pusmetį pasiekė 68 tūkst. 365 automobilius.