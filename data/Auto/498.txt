Įsigijęs 9,7 proc. „Daimler“ akcijų, Li Shufu tapo didžiausiu Vokietijos automobilių gamintojos akcininku. Pirmadienį Li Shufu planuoja susitikti su „Daimler“ vadovybe Štutgarte. Jis tikisi susitikti ir su aukšto rango vokiečių pareigūnais Berlyne. „Geely“ akcijų vertė 9.46 val. Lietuvos laiku pabrango 6,7 proc., įmonei viliantis įgyti prieigą prie „Daimler“ technologijų ir taip sustiprinti savo konkurencingumą sparčiai besikeičiančioje rinkoje, kurios dėmesys pastaruoju metu sutelktas į elektromobilius bei robotizuotą valdymą. Pagrindinė bendrovė „Zhejiang Geely Holding“ šeštadienį pranešė neketinanti toliau didinti „Daimler“ akcijų dalies. „Geely“ pastaruoju metu sparčiai plečiasi. „Zhejiang Geely Holding“ jau valdo „Volvo Cars“ ir LEVC, o pernai įsigijo sportinių automobilių gamintojos „Lotus“ mažumos akcijų paketą, 49,9 proc. Malaizijos automobilių gamintojos „Proton“ akcijų, 3,3 mlrd. dolerių vertės „Volvo Trucks“ dalį, taip pat perėmė startuolės „Terrafugia“, planuojančios pagaminti skraidantį automobilį, kontrolę.