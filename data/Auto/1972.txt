Automobilis sukurtas panaudojant platformą, kurios pagrindu „Chery“ žada paleisti visą krosoverių gamą. Kurdami naująjį SUV kinai bendradarbiavo su įvairiomis kitomis firmomis: „Dana“ ir „BorgWarner“ (visų varomų ratų sistema), „Getrad“ (pavarų dėžės), „Valeo“ (elektronika) ir „Bosch“ (multimedija, variklių kompiuteriai, pagalbinės sistemos). Serijinis „Exceed TX“ bus siūlomas trijų versijų: elektrinis, hibridinis ir iš tinklo įkraunamas hibridinis. Pastarosiose versijose jėgos pavarą sudarys 1.5 litro darbinio tūrio turbokompresorinis benzininis 150 AG variklis ir 116 AG galios elektros motoras. Galią ratams perduos septynių laipsnių automatinė pavarų dėžė.  Žadama, kad nuo 0 iki 100 km/val. greičio krosoveris galės įsibėgėti per šešias sekundes. Maksimalus jo greitis sieks 200 km/val., o apetitas degalams – vos 1,8 litro 100 km pagal NEDC ciklą. Automobilis bus komplektuojamas su LED žibintais, multimedijos sistema bei 10 colių įstrižainės valdymo ekranu, interneto jungtimi, panoraminiu stogu ir daugybe kitos įrangos. Serijinis modelis turėtų pasirodyti kitais metais.