Galbūt keletą dienų pavyktų išsiversti ir be nuosavos transporto priemonės, tačiau, panašu, kad šalčiai atėjo bent savaitei: šalta išliks ir šeštadienį, ir sekmadienį, o naktimis iki 20 laipsnių šalčio temperatūra dar kris ir kitos savaitės pradžioje. Tad DELFI primena pagrindinius patarimus vairuotojams, norintiems ryte nelikti be savo automobilio. Didžiausi išbandymai – akumuliatoriams Esant tokioms temperatūros, kokios vyraus artimiausiomis dienomis, didžiausius išbandymus patiria gatvėse stovinčių automobilių akumuliatoriai. Reikia žinoti, kad vidutinis akumuliatoriaus tarnavimo laikas yra apie ketverius penkerius metus, jis gali ilgėti ar trumpėti priklausomai nuo eksploatacijos. Dažniausiai keliaujate trumpus atstumus, žiemą važinėjate nereguliariai, esate susimontavę galingą garso aparatūrą: jeigu bent vienas iš šių punktų jums tinka, tuomet akumuliatorius greičiausiai tarnaus trumpiau. Jeigu neseniai nusipirkote automobilį ir nežinote, kokio amžiaus akumuliatorius jame, geriau įsigykite naują arba apsilankykite servise, kur jums patikrins darbines šio įrenginio savybes. Daugiau apie akumuliatorių priežiūrą galite paskaityti paspaudę čia. Sutepkite gumas, spynas, fiksatorius ir vyrius Labai nukritus oro temperatūrai ir esant nemažam santykinės drėgmės lygiui gali prišalti durų gumos, todėl jas teks atidarinėti per jėgą, o taip darant galima sugadinti sandariklius. Sandariklių jokiu būdu netepkite vazelinu, nes jis kenkia gumai. Verčiau įsigykite specialią gumos priežiūros priemonę. Automobilį verta apeiti ir su silikoniniu tepalu: juo reikia patepti vyrius, spynas ir sujungimo vietas. Atlikus šią procedūrą automobilio detalėms nebus baisūs jokie šalčiai. Nenaudokite preparato WD-40, nes tai šiuo atveju tai nėra tinkama priemonė. Užvedimas ir svarbūs „triukai“ Automobilio užvedimo periodai turėtų būti trumpi, pasukus raktelį po 3–5 sekundes. Jeigu automobilis neužsiveda, tada reikėtų palaukti bent pusę minutės. Be to, trumpi starterio sukimo periodai išjudins sustingusį tepalą. Desperatiškos pastangos kenkia starteriui, tad reikėtų nepersistengti, įsiklausyti į garsą: jei jis vos pasuka variklio alkūninį veleną, o sūkiai silpni, prietaisų skydelio apšvietimas prigęsta iki visai blausaus, gali būti, kad akumuliatorius jau išsikrovė ir neverta toliau kankintis. Pravartu žinoti ir keletą kitų svarbių „triukų“. Esant neigiamai temperatūrai, alyva stingsta, todėl starteriui sunkiau sukti variklį. Pats paprasčiausias būdas sutaupyti sukimo energiją – sukant raktelį išminti sankabos pedalą. Apskritai žiemą rekomenduojama varikliuose naudoti mažesnio klampumo alyvą, ji bus brangesnė, tačiau išliks skysta ir esant dideliam speigui, leis mažesnėmis energijos sąnaudomis išjudinti variklį ir pakeisti degalų filtrus. Prieš vesdami automobilį taip pat galite kelioms sekundėms įjungti artimąsias automobilio šviesas – trumpas impulsas sužadins akumuliatorių. Šaltą žiemą sėkmingai užkūrus variklį derėtų vengti didelių sūkių, kol motoras ir jame cirkuliuojanti alyva sušils. Judančių detalių tepimas tokiomis sąlygomis būna prastesnis, todėl jos greičiau dėvisi. Dyzeliniams varikliams – atskiras „žadintuvas“ Dyzelinių automobilių savininkams reikia atkreipti dėmesį į keletą papildomų dalykų ir vienas iš jų – kaitinimo žvakės. Jas verta patikrinti dar prieš šalčius. Spaudžiant dideliems šalčiams specialistai pataria automobilius su dyzeliniais varikliais rytais „žadinti“ iš pradžių kelis kartus pasukant raktelį bei pašildant žvakes ir tik tada bandyti priversti motorą dirbti. Norėdami turėti mažiau problemų žiemą, nelaikykite apytuščio automobilio bako, nes jame pradeda kauptis kondensatas – šis trukdo sklandžiai paleisti variklį ir kuro sistema gali užšalti. Be to, šaltuoju metu patartina naudoti tik kokybiškus žieminius dyzelinius degalus, nes esant žemai temperatūrai netinkamame dyzeline stingsta parafinas, jis savaime nėra pavojingas, bet nusėda degalų filtre ir jį užkemša. Dėl to degalai neprabėga pro filtrą ir variklis pradeda trūkčioti ar gesti, gali būti pažeidžiama visa kuro sistema – siurblys, purkštukai. Kiti patarimai Kaip susiruošti į ilgesnę kelionę žiemą? Ką svarbu turėti automobilyje? Kaip elgtis per pūgą ir kaip vairuoti žiemą? Atsakymus į šiuos klausimus galite sužinoti paspaudę čia. Na, o atsakymai į amžinąjį klausimą. šildyti ar nešildyti automobilį prieš pajudant, yra čia.