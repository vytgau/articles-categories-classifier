„Pats perdėjau vairą. Dariau viską sau, nes turiu 2 vaikus, todėl kokybė ir saugumas man buvo prioritetas“, – DELFI pasakojo vyras. Tačiau nuvykęs atlikti techninės apžiūros (TA), Egidijus sužinojo, kad tokia paslauga jam suteikta nebus. „Su angliškais dokumentais nuvykau į TA Rietavo filialą, bet ten sužinojau, kad turiu pateikti patvirtinančius dokumentus iš „Opel“ atstovybės, jog jie permontavo vairą. Skambinau į atstovybę – jie atsakė, kad tokios paslaugos neteikia. Žodžiu, įstatymas sukurtas taip, kad būtų neįmanoma priregistruoti, tačiau praėjau neoficialią patikrą. TA centro atstovas sakė, kad automobilis puikios būklės ir perdarytas labai kokybiškai“, – prisimena vyras. Nuvykęs į Latviją, Saldus miestą, Egidijus be jokių rūpesčių priregistravo savo automobilį. „Su latviškais tranzitiniais numeriais grįžau į Rietavo TA, bet jie vis tiek atsisakė registruoti, nes mašinos techniniame pase buvo parašyta, kad tai buvęs dešiniavairis automobilis“, – stebėjosi pašnekovas. Tačiau Egidijus nenuleido rankų. „Tada su tėvo pagalba ant tralo nuvežėme automobilį į Lenkiją. Ten praėjome TA. Turėjau visus reikalingus dokumentus automobiliui priregistruoti. Nuvykau į Telšių „Regitros“ filialą, bet ten išgirdau, kad vis tiek privalau atlikti TA Lietuvoje, nes lenkiška čia negalioja“, – pasakojo vyras. Neturėdamas išeities, kaip pats vyras sako, dėl kvailų įstatymų „Regitrą“ jis padavė į teismą. „Žinojau, kad daugelis susidūrė su šia problema, tačiau niekas nesikreipė, o aš nusprendžiau netylėti“, – sakė Egidijus. Vis dėlto Šiaulių apygardos administracinio teismo 2016 m. vasario 10 d. sprendimas buvo palankus „Regitrai“. „Pateikėme apeliaciją, tikėjomės, kad tai pasieks Vyriausiąjį administracinį teismą, o jis yra kur kas kompetentingesnis tokiems klausimams spręsti“, – pasakojo vyras. Po beveik dvejų metų, 2017 m. lapkričio 28 d., Lietuvos vyriausiasis administracinis teismas nusprendė tenkinti Egidijaus apeliacinį skundą. Teismas panaikino valstybės įmonės „Regitra“ atsisakymą įregistruoti transporto priemonę ir kito sprendimo dalį, kurioje nurodyta, kad transporto priemonė galėtų būti registruojama atlikus transporto priemonės techninę ekspertizę ir kartu su kitais dokumentais pateiktus techninės ekspertizės atlikimą patvirtinantį dokumentą. Be to, teismas įpareigojo „Regitrą“ įregistruoti Egidijaus transporto priemonę – „Vauxhall Vectra“ – Lietuvos Respublikos kelių transporto priemonių registre. „Nustebau, kad laimėjau. Pasirodo, Lietuvoje dar yra teisingumas“, – džiaugėsi bylą laimėjęs vyras. Egidijui teisme atstovavęs advokatas Dalius Gintautas sako, kad po dvejų su puse metų trukusios bylos Lietuvoje pagaliau baigėsi tie laikai, kai iš vairuotojų reikalaujama neadekvačių dalykų. „Neabejoju, kad šita informacija yra aktuali dešimčiai tūkstančių mūsų šalies gyventojų. Lietuvos vyriausiasis administracinis teismas tą pačią dieną suformavo praktiką, kad, jei automobilis atvežtas iš bet kurios Europos Sąjungos arba ekonominės erdvės valstybių į Lietuvą, iš jo negalima bus reikalauti jokių ekspertizių. Vienintelis dokumentas, kurio gali reikalauti „Regitra“, yra transporto priemonės registravimo liudijimas. Baigėsi tie laikai, kai dėl nebūtų dalykų buvo kabinėjamasi prie iš kitų šalių atvežtų automobilių“, – pažymėjo advokatas. DELFI susisiekus su „Regitra“, situaciją sutiko pakomentuoti Veiklos departamento direktorius Darius Jurgutis. „Mes vykdysime teismo nutartį. Tais atvejais, kai transporto priemonės vairo mechanizmas bus permontuotas iš dešinės į kairę pusę, o techninė ekspertizė atlikta kitoje šalyje, atvykus į „Regitrą“ ir pateikus ekspertizės dokumentus transporto priemonė bus registruojama“, – teigė D. Jurgutis. Pasak Veiklos departamento direktoriaus, „Regitra“ tiesiog vykdo ir kontroliuoja kitų institucijų priimtą tvarką. „Ne mes nustatome tvarką. Mūsų darbas yra užtikrinti, kad būtų laikomasi numatytų taisyklių. Pačią tvarką nustato Susisiekimo ministerija, o tai, kas susiję su transporto priemonių perdirbimu, – reguliuoja Lietuvos transporto saugos administracija, buvusi Valstybinė transporto inspekcija. Jų viršininko įsakymas numatė techninės ekspertizės tvarką, kuria mes ir vadovavomės iki teismo nutarties“, – sakė D. Jurgutis.