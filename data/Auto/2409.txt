Šiemet šis renginys mini pirmąjį jubiliejų. Kasmet vis populiaresnis tampantis sąskrydis šiemet organizuojamas jau dešimtą kartą.  Į sąskrydį šiemet atvažiavo per keturias dešimtis amerikietišką svajonę įkūnijančių transporto priemonių. Biuikai, mustangai, kadilakai, įvairių markių visureigiai ir, žinoma, legendinis vilis.   Šiuos ir kitus automobilius klaipėdiečiai smalsiai apžiūrinėjo, vertino, studijavo jų galingus variklius ir linksmai prie jų fotografavosi. Ekspozicijos metu vyko automobilių išmetimo sistemų garso stiprumo matavimai. Taip buvo renkamas triukšmingiausias sąskrydžio dalyvis.  Paskui visa kolona išvyko į Palangą, kur vakare vyko kruizas kurorto gatvėmis.  Renginio sumanytojas ir organizatorius Aleksandras Palivonas sakė, kad atsivežtas specialiai paruoštas automobilis, iš kurio bus išleisti visi tepalai ir skysčiai. Įjungę variklį jam buvo leista veikti tol, kol jis „užkals“. Ši sąskrydžio dalis buvo pavadinta „Paskutine daina“.  Šeštadienį, Palangos Žiemos stadione, laukiami visi, kurie norėtų susipažinti su amerikietiškais automobiliais. Čia vyks ir pačio gražiausio automobilio rinkimai.  Visą renginį vainikuos didelio Palangos gyventojų ir svečių susidomėjimo kasmet sulaukiantis didysis renginio dalyvių kruizas pagrindinėmis kurorto gatvėmis (Vytauto, S. Dariaus ir S. Girėno, Plytų, Ganyklų, Druskininkų, J. Basanavičiaus g., Birutės al. ir Kęstučio g.). 