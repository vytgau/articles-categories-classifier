Kad geriau suprastumėte, koks prastas tai rezultatas pabrėšime, kad joks kitas šiais metais bandytas automobilis taip prastai nepasirodė. Iš tikrųjų, dauguma šiuolaikinių automobilių be vargo surenka penkias žvaigždutes, ypač jei jie turi pagrindinę saugumo įrangą ir gerai suprojektuotas saugumo zonas automobilio kėbule. Tuo tarpu „Ford Mustang“ prastai pasirodė ir dėl nepilnavertės saugumo įrangos, ir dėl netobulai suprojektuoto kėbulo. Bandytas „Ford Mustang“ neturi gerų juostos ir greičio palaikymo technologijų, vaikiška sėdynė tinkamai gali būti tvirtinama tik gale, nors priekyje daugiau vietos, net diržai gale laiku neįsitempia. Tiesa, reikia pažymėti, kad bandymas buvo atliktas metų pradžioje ir dabar pirkėjai gauna automobilius su šiek tiek daugiau saugumo ir komforto įrangos. Kita vertus, pėsčiuosius „Mustang“ kėbulo forma vis tiek negailestingai šienautų kaip ir iki šiol. Aišku, dviejų žvaigždučių automobilio bandymai atrodo nekaip. 50 km/val. greičiu įsirėžę į specialiai tam skirtą platformą dauguma automobilių yra stipriai apgadinami. Siekiama, kad kėbulas sugertų smūgio jėgą, apsaugodamas kabiną. Tačiau „Ford Mustang“ ne tik stipriai susilankstė, bet ir nepakankamai gerai apsaugojo keleivius. Problema – saugos diržai, kurie nesuteikia reikiamos paramos. 64 km/val. greičiu atliktas bandymas, kurio metu tik 40 proc. automobilio priekio trenkiasi į platformą, atrodo dar prasčiau. Išsiskleidusi šoninė vairuotojo oro pagalvė nuplėšia lubų apdailą, kuri tuomet gali sužaloti gale sėdinčius vaikus. Nemažai žmonių bando pateisinti prastą „Ford Mustang“ pasirodymą, teigdami, kad automobilis yra vienas iš pigiausių savo klasėje. Tačiau ekspertai nesutinka su tokiu paaiškinimu. Bandymuose dalyvauja daugybė labai pigių automobilių, bet visi jie šiemet pasirodė geriau. Ar tai pakenkė „Ford Mustang“ reputacijai? Tikriausiai ne, nes tai yra automobilis, kurį žmonės perka dėl greičio ir charakterio, o saugumas, kuro sąnaudos, ekologija ir kitos praktinės kategorijos lieka kažkur prioritetų sąrašo gale. Visgi, „Ford“ į tai žiūri rimtai ir žada, kad naujesni „Mustang“ modeliai bus kur kas saugesni.