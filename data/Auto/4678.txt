Atrodytų, vienodomis sąlygomis išbandžius visus konkurso automobilius, jau turėtų būti aiškūs patys geriausieji? Ne viskas taip paprasta. „Automobiliai pastaraisiais metais itin supanašėjo. Bet tą jie padarė gerąja prasme – tokių, kurie būtų akivaizdūs autsaideriai, jau nebėra. Įvardyti geriausius šiemet itin sunku, nes vieno ar kito išskirtinio modelio nėra“, – pastebėjo konkurso komisijos narys, „Auto Bild Lietuva“ žurnalo redaktorius Vitoldas Milius. Vaikai pamėgo atšvaitus Trečiadienį susirinkę „Europa Royale“ viršbutyje Druskininkuose ir pradėję bandymus, žurnalistai ketvirtadienį nutarė aplankyti Spenglos vaikų namus. Čia jų laukė 41 globotinis, pasiruošęs išklausinėti kiek įmanoma daugiau apie naujausius automobilius, rinkimų specifiką ir bandymų stovyklą. Auklėtiniams buvo išdalinti atšvairai ir parodytas jų veikimas: aktų salėje susirinkę vaikai po trumpo šviesos blyksnio turėjo įspėti, kiek iš viso žmonių yra ant scenos, kai dalis jų buvo gerai matomi ir su atšvaitais, o dalis – be. Šviesą atspindinčių elementų efektyvumu įsitikinti Spenglos globos namų auklėtiniai netruko ir mielai prisitvirtino atšvaitus prie savo rūbų. Vaikams buvo suteikta galimybė ir pasivėžinti naujausiais automobiliais, kuria jie mielai naudojosi. Populiariausius nuspėti nebuvo sunku: tai ryškiaspalvė „Alfa Romeo Giulia“, galingas „Ford Focus RS“ bei komfortiškas E klasės „Mercedes-Benz“. Globos namų mažiausieji ir patys sėdo vairuoti. Tiesa, ne prie automobilio, o elektrinio keturračio vairo, mat šitaip – lenktynėse po stogu – buvo patikrintos jų saugaus eismo žinios. Kad užduotis neatrodytų pernelyg paprasta, trasa buvo pažymėta ne tik kūgeliais, bet ir miniatiūriniais kelio ženklais, žyminčiais stovėjimo aikštelę, pėsčiųjų zoną, gyvenvietę, perėją ir kitais. Dar daugiau – visi vaikai, privažiavę „pėsčiųjų perėją“, turėjo sustoti ir praleisti ja einantį vieną varžybų teisėjų. Stabilumas svarbiau už komfortą Ketvirtadienį žurnalistai užbaigė su Domu Zinkevičiumi – vaikščiojančia automobilių pakabų enciklopedija. Tai yra elementas, apie kurį Didžiosios Britanijos Brunelio universiteto automobilių sporto inžinerijos mokslus baigęs vaikinas galėtų pasakoti dvi savaites be sustojimo. „Metų automobilio 2017“ konkurse Domo misija buvo ne kuo ilgiau pasakoti apie pakabas, o pačiam įvertinti konkursantų specifiką bei apie potyrius papasakoti komisijos nariams.  Pakabų kūrėjų įmonėje „Multimatic“ dirbęs D. Zinkevičius prisidėjo prie tokių modelių kaip „Jaguar XJ“, „Aston Martin One-77“ ir netgi „Formulės-1“ bolidų amortizatorių bei kitų pakabos elementų kūrimo. Grįžęs į Lietuvą, jis padėjo daugeliui šalies automobilių sporto atstovų. Po pasivažinėjimo su „Metų automobilio“ konkurso dalyviais, specialistas pabrėžė naują tendenciją: automobilio valdymo savybės tampa svarbesnės už komfortą. Taip pat gamintojai skiria daug dėmesio pakabos triukšmui – siekia jį sumažinti iki minimumo. Automobilių garso izoliacija gerėja, variklio skleidžiamas triukšmas mažėja, tad pakabos tildymas tampa vienu svarbiausių uždavinių šių laikų inžinieriams. „Bendros tendencijos yra tokios, kad, pavyzdžiui, aukštos klasės automobiliuose daugėja elektra valdomų pakabų, kur galima pasirinkti kietumą pagal važiavimo režimus. Jos puikiai suderina komfortą ir gerą valdymą. Gamintojams nereikia ieškoti kompromisų tarp sportiškos ir komfortiškos pakabos, jie gali pasiūlyti gana platų savybių diapazoną tarp šių kraštutinumų. Man labai patiko, kad suderinta „Mercedes GLC Coupe“ pakaba. Taip pat aukštos klasės modeliuose dominuoja daugiasvirtės pakabos. Jos nėra pigios, bet užtikrina geras valdymo savybes ir gerą komfortą. Tuo tarpu kompaktiniai ir mažos klasės automobiliai lieka ištikimi torsioninės pakabos priekyje ir balkio gale komponavimui. Reikia pažymėti, kad tokią konstrukciją naudojantys automobiliai važiuoja vis geriau, taigi gamintojams pavyksta atrasti vis geresnį balansą“, – aiškino inžinierius. Pastarąją tezę jis argumentavo pateikdamas „Ford Focus RS“ pavyzdį. Vietoje to, kad gamintų itin brangią ir sudėtingą priekinę važiuoklę, gebančią susitvarkyti su milžiniška galia, jie 350 AG paskirstė visiems keturiems ratams, kurie laikosi ant paprastos, tačiau itin gerai suderintos „McPherson“ pakabos. Didelį įspūdį D. Zinkevičiui paliko abu konkurse dalyvaujantys amerikietiški „Cadillac“ automobiliai: padidinto pravažumo XT5 ir reprezentacinis sedanas CT6. Pastarasis, pasak Domo, it tikras amerikietis plaukia kelio paviršiumi nejausdamas jokių nelygumų, bet sudreba pravažiavęs aštresnį greičio kalnelį, nes turi amerikietišką konstrukciją: dviejų svirčių pakaba priekyje ir daugiasvirtė gale, o amortizatoriai turi mažą slopinimo jėgą. Išbandžius visus automobilius, artimiausios rinkimų komisijos dienos bus praleistos studijuojant jų kainoraščius, papildomos ir standartinės įrangos sąrašus bei technologinius niuansus. Apsispręsti laiko komisija turi iki ketvirtadienio: gruodžio 1-ąją bus paskelbtas geriausiųjų septynetukas, o gruodžio 10-ąją – Lietuvos „Metų automobilis 2017“ bei kitų nominacijų nugalėtojai.