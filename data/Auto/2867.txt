Kaip informuoja organizatoriai, ralį šeštadienį pirmieji pradės ir visus greičio ruožus pirmi važiuos Lietuvos ralio sprinto čempionato įskaitoje dalyvaujantys ekipažai. Jie iš viso įveiks 6 greičio ruožus (1-6), kurių bendras ilgis 63,15 km. Istorinių automobilių įskaitoje dalyvausiantys ekipažai turės nuvažiuoti 8 greičio ruožus (1-8, iš viso 98,15 km), o 9 greičio ruožus (115,95 km) įveiks atvirojo Lietuvos ralio čempionato ir ralio „Žemaitija 2017“ dalyviai. Jie kovą pradės 10 val. 10 min. (ralio sprinto dalyviai rytinius greičio ruožus pradės 60 minučių, o istorinių automobilių įskaitos – 35 min. anksčiau nei pagrindinių varžybų dalyviai). Visi ralio „Žemaitija“ ekipažai startuos kas 1 minutę, tik nuo 7-o greičio ruožo pagrindinės įskaitos dalyvius starte skirs 2 minutės. Sportininkai mėgsta šio regiono kelius, ir daugelis ekipažų po finišo sako, jog kaifuoja, važiuodami Kelmės ar Kražių apylinkių žvyrkeliais, kurie yra ir greitis, ir pakankamai „susukti“, kad išryškintų ekipažų stipriąsias puses. Ralio gerbėjams šiemet paruošta daug patogių žiūrovų zonų, kurias galima nesunkiai pasiekti ir iš jų išvykti, jei nuspręstumėte aplankyti keletą strategiškai įdomių stebėjimo taškų. 8,4 km ilgio pirmame greičio ruože numatyta patogi žiūrovų zona Graužikų gyvenvietėje. Čia ekipažai savo meistriškumą ir technikos privalumus galės pademonstruoti staigiame, „aštriame“ posūkyje, o žiūrovai galės patogiai stebėti efektingus vaizdus. Antras greičio ruožas (pagrindinės įskaitos startas – 10.40 val.) – 7,8 km ilgio. Jame specialios žiūrovų zonos nėra numatyta, tačiau ralio aistruoliai galės savarankiškai išsirinkti patogiausią stebėjimo vietą: čia bus ir greitų tiesiųjų, ir techniškai sudėtingų, darnaus ekipažo darbo reikalaujančių atkarpų. Trečias greičio ruožas (10.55 val.) – ilgiausias pirmoje ralio sekcijoje, 9,4 km. Netoli Meškuičių žiūrovai galės rinktis vieną ar kitą efektingų posūkių stebėjimo vietą. Šito greičio ruožo konfigūracija – klasikinė „žemaitiška“, čia yra ir greitų atkarpų, ir sudėtingų posūkių. Antrą ralio sekciją pradedantis 4-as greičio ruožas (14.03 val.) irgi skirtas žiūrovams: antrame kilometre (greičio ruožo ilgis – 10,9 km) bus įrengta patogi žiūrovų zona, į kurią bus lengva patekti, važiuojant svarbiausiais regiono keliais. Čia ralio gerbėjai galės stebėti daugiau nei 60 važiuojančių automobilių. Žiūrovų zonos „saldainis“ – efektingas tramplinas ir po jo esantis greitas dešinys posūkis, kuris turėtų patikti visiems. Savo pusiaukelę ralis „Žemaitija“ peržengs 5-ame greičio ruože (14.30 val.) – 12,7 km atkarpa itin originali. Starto ir finišo taškus skiria visai nedidelis atstumas, o patekti į šį greičio ruožą galima labai patogiai ir nuo Šiaulių – Kelmės ir nuo Kelmės – Kražių kelių. Nuvažiavus beveik 10 km nuo starto lenktynininkai turės įveikti staigius kairį ir dešinį posūkius žiūrovų zonoje. Strategiškai patogi vieta turėtų privilioti didelę dalį ralio aistruolių būtent į šią zoną. 6-as (15.05 val.) ir 8-as (18.03 val.) greičio ruožai – panašūs: skirsis tik starto vietos. 6-o ruožo ilgis 13,95 km, o 8-ojo starto taškas yra 3,25 km toliau, tad ekipažams reiks nuvažiuoti 17,2 km. Likus maždaug 5 km iki finišo numatyta dar viena žiūrovų zona: dešinį posūkį stebėsiantys žiūrovai daugiau nei dvi valandas galės stebėti didžiuliu greičiu važiuojančius automobilius. 7-ame (17.30 val.) ir 9-ame (18.43 val.) greičio ruožuose (jie vienodi, ilgis 17,8 km) numatytos dvi žiūrovų zonos – 3-iame ir 15-ame kilometruose. Pirmojoje lenktynininkai turės įveikti greitą dešinį ir po jo – aštresnį kairį posūkius, o antroje publikai skirta ir dviejų posūkių „kombinacija“. Čia irgi turėtų būti šuolių, nes tramplinas, organizatorių teigimu, yra „šokamas“. Po 9-to greičio ruožo ekipažai važiuos į finišą Kelmėje. Ralio organizatoriai primena apie būtinybę pasirinkti saugią lenktynių stebėjimo vietą ir vykdyti trasų saugumą užtikrinančių pareigūnų reikalavimus. Bilietus į ralį „Žemaitija 2017“ platina „Tiketa“, smulkesnę informaciją rasite autorally.lt