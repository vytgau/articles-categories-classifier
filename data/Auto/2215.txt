Itin karšto šeštadienio orą netoli Lietuvos ir Latvijos sienos esančių Viekšnių apylinkėse lietus atvėsino, kai sportininkai pradėjo antrą greičio ruožą. Vėliau lietutis virto lietumi, o antroje lenktynių pusėje dažnas ekipažas jau skundėsi, kad sausais keliais važiuojant sudarytas stenogramas reikėjo stipriai koreguoti – žvyrkeliai ir miško keliukai tapo itin slidūs. Didžiąją dalį ekipažų sudarė tie, kurie kovoja tik ralio sprinto Lietuvos bei Latvijos čempionatų įskaitoje, tačiau patys paskutiniai į dešimties greičio ruožų lenktynes išvažiavo trys pajėgiausi ekipažai. Lietuvos garbę gynė G. Notkus ir D. Strižanas – būtent šis ekipažas rugpjūčio pradžioje ralyje Rokiškyje pasirodė sėkmingiausiai iš mūsų šalies lenktynininkų. Ukrainiečiai Vitalijus Puškaras ir Ivanas Mišinas yra buvę Europos čempionai ir šias lenktynes vertino kaip puikią treniruotę mėginant grįžti į aukščiausio rango varžybas, o latviai Rolandas Jaunzemas ir Ainaras Kalninis stengiasi nepraleisti nė vienų varžybų – patirtis yra išties vertinga. Būtent ši trijulė ir kovojo dėl lyderių pozicijų nuo pat pradžių. Tiksliau latviai ir ukrainiečiai mėgino nepaleisti į priekį G. Notkaus ekipažo. Vienas greičiausių Lietuvos ralio meistrų pripažino, kad antra sezono pusė jam klostosi sėkmingiau. „Gal mes kaip meškiukai po žiemos miego turime įsivažiuoti. Buvome patenkinti savo tempu Rokiškyje, beveik be klaidų viskas sekėsi čia, tikimės, kad Viekšnių pamokos ir patirtis bus naudinga po trijų savaičių, kai vyks Elektrėnų ralis. Pernai mes Elektrėnuose tapome nugalėtojais, o sezoną juk baigs lenktynės Druskininkuose – tą ralį irgi esame laimėję. Rudeniop mes važiuojame greičiau, o šios lenktynės buvo labai naudingos, nes besikeičiantis oras ir pakitusi kelio danga privertė mobilizuotis, daryti atitinkamas korekcijas, kad tempas nekristų“, – pasakojo sportininkai, kurie artimiausius varžovus, R. Jaunzemo ir A. Kalninio ekipažą, aplenkė beveik pusantros minutės. Ukrainiečiai aštuntajame greičio ruože suklydo ir po avarijos lenktynių nebetęsė, tad trečiąją vietą galutinėje rikiuotėje užėmė dar vienas latvių ekipažas – Emilis Blūmas ir Didzis Eglitis, irgi važiavę „Mitsubishi“. Svečių teisėmis šiose lenktynėse startavę G. Notkus ir D. Strižanas, buvo orientyras tiems, kas dalyvavo ralio sprinto čempionato įskaitoje. Čia tarp Lietuvos atstovų greičiausi buvo tėvas ir sūnus Vitalijus ir Vytenis Plastininai. Mažeikių ASK vadovas Vitalijus Plastininas – ir pagrindinis šių varžybų organizatorius. „Jeigu vertinčiau lenktynes iš dalyvio pozicijų, parašyčiau neprastą pažymį. Viskas pavyko, lenktynės vyko sklandžiai, kaitra sportininkų nevargino, o prapliupęs lietus tikrai įnešė papildomos intrigos. Tai buvo reta galimybė, kai per kelias valandas gamta taip kardinaliai pakeičia kelio dangą, manau, kad daugelis ekipažų gano naudingos patirties. Pamatėme, kad slidesnės trasos tapo pavojingesnės. Pirmoje ralio pusėje iš kovos dėl įvairių priežasčių pasitraukė tik du ekipažai, o antroje pusėje varžybas ne savo noru baigė 11“, – pasakojo V. Plastininas. Iš viso „Viekšnių 2017“ ralio sprinto finišą pasiekė 35 ekipažai. Lietuvos ralio sprinto čempionato SG4 klasėje, kurios nugalėtoju tapo Plastininų ekipažas, antrąją vietą užėmė Tomas Ramanauskas ir Virgilijus Janulevičius („Subaru Impreza“), trečią – Domas Raškevičius ir Laurynas Černeckas („Subaru Impreza“). Tik 10 sekundžių skyrė SG-3 klasėje pirmąją ir antrąją vietas užėmusius ekipažus. Nugalėtojais tapo broliai Justas ir Titas Simaškos (BMW), o juos visas lenktynes besivijusiems Tadui Sireikai ir Giedriui Šileikiui teisėjai dar skyrė 20 sek. baudą, tad ekipažus galutinėje rikiuotėje skyrė pusė minutės. „Hondas Civic“ automobiliu važiavę Remigijus Dzvankauskas ir Nerijus Karpas tapo nugalėtojais 2WD klasės įskaitoje. Antrąją vietą užėmė Latvijos automobilių federacijos licenciją turintis britas Ruairis Marcusas Bellas, važiavęs su estu Rolandu Poomu („Ford Fiesta R2“). Treti liko Simonas Bieliauskas ir Julius Vandys (BMW). SG-2 klasėje greičiausias buvo Manto Kutkos ir Mindaugo Vijeikio ekipažas („Peugeot 306“), antrąją vietą užėmė Deividas ir Evaldas Gezevičiai („Opel Astra“), trečiąją – Karolis Vitas ir Tomas Klimašauskas („Opel Astra“). SG-1 klasės nugalėtojais tapo Antanas Akučka ir Nerijus Genys („Honda Civic“). Tai buvo priešpaskutinės Lietuvos ralio sprinto čempionato lenktynės šiemet. Sezoną sportininkai baigs rugsėjo mėnesį Elektrėnų apylinkėse.