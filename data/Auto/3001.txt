Iš viso penktąją varžybų dieną A. Juknevičiaus vairuojamas „Overdrive Hilux“ trasoje užtruko 4 val. ir 16 min. ir nuo artimiausio varžovo atsiliko vos 39 sekundėmis. Po šiandieninio rezultato lietuviai turėjo įsitvirtinti penktojoje bendrosios įskaitos vietoje, tačiau prieš pat 5-ojo greičio ruožo startą Kazachstano sportininkui Jerdenui Šagirovui buvo panaikinta beveik 7 valandų bauda už praleistus įskaitinius punktus trečiajame greičio ruože. „Na ką, liko paskutinė diena – pakilti jau veikiausiai niekur nepakilsime, nebent kažkas nusirašytų. Apibendrinant, tai buvo nebloga treniruotė – pusė metų praėjo po Dakaro, o metų viduryje įveikti 2500 km – labai gerai bet kuriam Dakare dalyvaujančiam sportininkui“, – po penktojo greičio ruožo įspūdžiais dalinosi A. Juknevičius. „Tikslas buvo pasitreniruoti, bet kartu parodėme labai neblogą rezultatą – esame pirmi po visų FIA top pilotų, kurie važiuoja visą taurę. Galbūt, jei regione nebūtų iškritę tiek lietaus prieš ir per varžybas, trasa būtų dar sudėtingesnė – kopos dabar dėl drėgmės retkarčiais būdavo lyg asfaltas – važiuok kaip nori, vis tiek išvažiuosi. Tuomet būtų įdomiau visiems, bet bendrai viskas šaunu – šalis, gamta ir pačios varžybos. Dabar liko finišo tiesioji ir namo“, – sakė lietuvis. Paskutinę FIA pasaulio „Cross-Country“ ralio taurės dieną Kazachstane sportininkai lenktyniaus simbolinę, kiek daugiau nei 200 km atkarpą Aktau miesto apylinkėse.