Tačiau kaip ir kur tuomet vairuotojai gali tobulinti vairavimo įgūdžius? Baltijos šalių rekordininkas Dakaro raliuose ir profesionalus vairuotojas Antanas Juknevičius sako, kad sulaukus vėsesnių orų turime ruoštis ekstremalesnėms kelionėms. Jis vairuotojams pataria dar prieš leidžiantis į ilgesnę kelionę patikrinti kelio dangą ir savo vairavimo įgūdžius nuošalesnėje gatvėje ar aikštelėje. „Šiuo metu – rudenį ir prieš žiemą – pravartu patikrinti kelio dangą, kaip greitai gali sustoti automobilis. Tačiau tai daryti reikia protingai – kai už tavęs ar prieš tave nėra važiuojančių automobilių, pasirinkus saugią atkarpą. [...] Siūlau nuvažiuoti į aikšteles prie namų, visuose rajonuose yra aikštelių. Manau, pareigūnai niekada nieko nesakys tiems, kas turi objektyvią priežastį pasimokyti vairuoti, nori būti saugūs kelyje. Aš nekalbu apie kažkokį automobilio laužymą ar „saulių“ paišymą, bet tiesiog automobilio patikrinimą“, – LRT.lt kalbėjo A. Juknevičius. Tačiau policijos pareigūnai kategoriški – gatvė ar viešos aikštelės neskirtos treniruotis. „Už tai numatyta pakankamai didelė nuobauda, tai yra chuliganiškas vairavimas, jei paprastoje aikštelėje ar gatvėje tai atliksite. Galiu patikinti, kad dabar yra pakankamai išplėstas vairavimo mokyklų tinklas, jos turi savo aikšteles ir teikia ekstremalaus vairavimo [mokymo] paslaugas. Gali ir valandos trukmės pamoką pravesti, o ir vairavimo įgūdžius patikrinti su patyrusiu instruktoriumi kur kas labiau pravartu nei patiems. Yra ir mokymo vairuoti bazės Vilniuje, Šiauliuose, Panevėžyje ir Klaipėdoje, kurios teikia paslaugas. Įkainiai tikrai nėra dideli, palyginti su atsakomybe, kokia numatyta už tokius bandymus gatvėje. Tikrai policija netoleruoja ir netoleruos, jei tokie veiksmai bus atliekami gatvėje. Ji skirta dalyvauti eisme, o ne treniruotis“, – LRT.lt kalbėjo Kelių policijos tarnybos viršininkas V. Grašys. Pasak viršininko, bet kuris policijos sustabdytas asmuo gali pasakyti, kad tik išbandė automobilį: „Esame sustabdę ir 150 km/val. greičiu lekiantį vairuotoją, kuris aiškino, kad taip išbandė padangas ir norėjo sužinoti, ar jos garsiai dirba. Lietuvos keliai ir gatvės nėra ta vieta, kur turėtume išbandyti automobilį. Tam yra specialios vietos ir instruktoriai, kurie pataria, kaip valdyti automobilį pasikeitus oro sąlygomis, kokių tikėtis pokyčių.“ Administracinių nusižengimų kodekso (ANK) 420 straipsnis numato: „Chuliganiškas vairavimas, t. y., pavojų eismo saugumui arba savo ar kitų žmonių saugumui keliantis Kelių eismo taisyklių (KET) pažeidimas dėl chuliganiškų paskatų užtraukia baudą vairuotojams nuo 450 iki 550 eurų. Neturintiems teisės vairuoti transporto priemones asmenims – nuo 750 iki 1 tūkst. eurų.“ Maža to, už tai privaloma skirti teisės vairuoti atėmimą nuo vienerių iki dvejų metų. „Tai – pakankamai solidi bauda. Pasitaiko tokių atvejų, pavyzdžiui, Vilniuje esančioje „Siemens“ aikštelėje kas nors taip išbando automobilius. Bet jei aikštelė ar gatvė nėra pritaikyta tokiems dalykams, niekas negali būti garantuotas, kad neišbėgs vaikas ar netyčia ten neatsidurs suaugęs žmogus. Tai – viešos aikštelės, į kurias gali bet kas patekti, todėl rizikuoti kažkieno gyvybe ir sveikata policija kategoriškai draudžia“, – LRT.lt kalbėjo V. Grašys. Siūlo mokytis vairuoti žiemą Vilniuje esančios vairavimo mokyklos saugaus eismo mokytojas Darius Kanapinskas sakė, kad Lietuvoje yra didžiulė spraga, nes vairuotojai beveik neturi galimybių išbandyti savo automobilį savarankiškai. „Dabar Lietuvoje yra keturios ekstremalios ar slidžios trasos, bet jos yra mokamos. Jos yra Vilniuje, Panevėžyje, Klaipėdoje ir Šiauliuose. Už papildomą mokestį galima išbandyti, ką reiškia šoninis slydimas, ką reiškia slidžiame kelyje apvažiuoti kliūtis. Tai duoda daug patirties ir savo mokiniams siūlau išbandyti. Jei automobilį noriu išbandyti savarankiškai, deja, tokios aikštelės aš nerasiu. Kartais automobilių klubai išsinuomoja privačią aikštelę, padaro renginį – varžybas ar mokymus. Tačiau Vilniuje jūs neturite galimybės nuvažiuoti į tuščią aikštelę. Nuvykite taip pasivažinėti į „Siemens“ aikštelę ir iškart sulauksite 420 ANK straipsnio dėl chuliganiško vairavimo. Jei policija tai užfiksuos, niekam nepaaiškinsite, kad norėjote išbandyti automobilį“, – LRT.lt komentavo D. Kanapinskas. Praėjusį savaitgalį Vilniuje, leisdamasis nuo kalno Žvėryno link, BMW rėžėsi į priešingos krypties eismo juostas skiriantį atitvarą ir nuvertė stulpą, laikantį troleibusų elektros linijos laidus. Avarija įvyko šeštadienio vakarą, automobilį vairavęs vos pusmetį pažymėjimą turintis jaunuolis aiškino, jog dėl šlapios kelio dangos mašiną sumėtė. „Ačiū Dievui, šis įvykis pakankamai laimingai baigėsi. Bet reikia apie tai garsiau kalbėti, kodėl taip nutinka. „Regitroje“ egzaminuojama su priekiniais varančiaisiais ratais, todėl ir vairavimo mokyklos turi mokyti mokinius automobiliais, kurių varomieji ratai – priekiniai. Kitaip neturėsi mokinių, tokios diktuojamos sąlygos. O kai mokinys gauna vairuotojo pažymėjimą, jis neretai nori galingo automobilio su galiniais varančiaisiais ratais. Jų valdymas skiriasi tikrai stipriai ir, geriau paspaudus akseleratorių, turime tokias bėdas, kokia nutiko praėjusį savaitgalį“, – aiškino D. Kanapinskas. Saugaus eismo mokytojo teigimu, jei Lietuvoje būtų daugiau nemokamų trasų, kuriose už simbolinį mokestį vairuotojai galėtų patikrinti savo vairavimo įgūdžius, sužinoti, ką reiškia šoninis slydimas ar stabdymo kelias, būtų saugesnis eismas ir vairuotojai turėtų kur kas daugiau patirties. „Vargšai tie, kurie mokosi vairuoti vasaros metu. Jie neturi nei ekstremalaus slydimo [patirties], nei susiduria su kitomis situacijomis. Mokiniai dažniausiai bijo mokytis vairuoti žiemą, tačiau šis metas – pats geriausias. Visiems, kurie nori įgyti vairuotojo pažymėjimą, rekomenduoju rinktis šaltąjį metų laiką“, – patarė D. Kanapinskas.