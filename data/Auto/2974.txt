„Laukti bei ruoštis kito etapo batalijoms teliko mažiau nei mėnuo“, – primena Lietuvos automobilių sporto federacijos 4x4 komiteto pirmininkas ir šias varžybas rengiančios VšĮ „Bekelės fiesta“ vadovas Gediminas Grigaitis. Jo nuomone, birželio 28 – liepos 1 dienomis vyksiančios šalies bekelės čempionato ir taurės antrųjų etapų varžybos, į kurias jau pradėta dalyvių registracija, taps tikra visureigių, enduro ir keturračių motociklų bekelės fiesta ne tik patiems lenktynių dalyviams, bet ir žiūrovams. Sunkiausią naštą, žinoma, teks pakelti lenktynėse dalyvausiantiems ekipažams, kurie per 60 valandų privalės įveikti bemaž 2000 km 4x4 perimetro maršrutą, besidriekiantį palei šalies valstybinę sieną. Šio 2,5 paros truksiančio maratono dalyviai startuos ir finišuos ne Druskininkuose, kaip per keletą metų buvo įprasta, o priešingame Lietuvos kampe – Naujojoje Akmenėje. Birželio 28-ąją po visų techninių formalumų cementininkų mieste bus surengtos starto prologo varžybos, o birželio 29 d. 6 val. ryto teisėjai išlydės pirmąjį ekipažą į 4x4 perimetro maratoną. Žinia, į Naująją Akmenę susirinks daugelis šios sporto šakos gerbėjų. Kad belaukiant finišo netektų nuobodžiauti, netoli miesto esančiame įspūdingame, UAB „Naujasis Kalcitas“ priklausančiame Menčių karjere, nuo kurio skardžių atsiveria įspūdingi vaizdai, varžybų organizatoriai rengia karuselines varžybas „enduro“ motociklininkams, keturračių ir bekelės monstrų vairuotojams. Jie galės ne tik pasitikrinti jėgas bei įgūdžius specialiai įrengtoje trasoje, bet ir laimėti vertingų prizų. Varžybų organizatoriai tikisi, jog Naujoji Akmenė sulauks apie 30 bekelės entuziastų ekipažų, tarp jų ir svečių iš Latvijos ir Estijos. Kol kas bene aktyviausi – turistinės klasės dalyviai. Viena pirmųjų paraišką dalyvauti lenktynėse pateikė renginio rėmėjų STIHL ekipa, kuri, kaip ir dera, vairuos bekelės automobiliu tituluojamą naująjį, tarptautinį pripažinimą jau pelniusį „Nissan Navara“ pikapą. „Džiaugiuosi, kad nesavanaudiška pagalba rengiant bekelės varžybas ta pačia bacila užkrečia ir rėmėjus, – sako bekelės automobiliu tituluojamą „Nissan Navara“ pristačiusios „Nissan Nordic Europe“ komunikacijos vadovas Baltijos šalims Mindaugas Plukys. – Būsimi debiutantai keletą metų įdėmiai stebėjo mūsų renginius, o šiemet ir patys išdrįso praverti jų duris.“  Lenktynių organizatorius G. Grigaitis prognozuoja, jog būtent „Tourism“ klasėje ir virs atkakliausia kova. Joje po varžybų kopti ant nugalėtojų pakylos aukščiausiojo laiptelio realiausias viltis puoselėja net 5 pretendentai: Ovidijus Ercius, Modestas Bagdanavičius, Aurimas Atkočiūnas, latvis Aigaras Mizga ir pirmajame etape Ukmergės mero taurę iškovojęs Virginijus Kubilius. „Sport“ klasėje į prizines vietas taikosi Vaidotas Paškevičius, Virginijus Narauskas ir Merkys Saukevičius, o „Extreme“ – Egidijus Puidokas, latvis Armandas Apsitis, Raimondas Greičius ir Remigijus Kupstas. „Tačiau automobilio ratas apvalus, todėl gali būti daug įvairų netikėtumų“, – įsitikinęs G. Grigaitis. 4x4 perimetro lenktynių organizatoriai praėjusį savaitgalį praleido kelionėje važiuodami palei šalies valstybinę sieną ir rengdami trasą būsimojo lietuviškojo maratono lenktynėms. „Vargino ne karštis ar dulkės, o karkvabalių „rujos“ metas. Šie nemenki vabalai spiečiais daužė priekinį stiklą, tačiau žinodami tai jį buvome padengę „Nanoteko“ siūloma specialia danga ir neturėjome jokių problemų, – pasakoja G. Grigaitis. – Prieš išvykdami į ilgiausio etapo žvalgytuves patikrinti visus automobilio hidraulinius mazgus patikėjome bendrovei „Kervi“, o CERTEX papildoma įranga gelbėjo net keliose vietose, kurių klampumo nebuvome įvertinę.“