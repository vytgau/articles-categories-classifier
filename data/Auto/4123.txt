Apie pertrauką paskelbė po avarijos Ekipažas petrauką ralyje nusprendė padaryti po to, kai praėjusiame sezone, Elektrėnų ralyje, patyrė avariją ir sudaužė savo automobilį. Tačiau nedalyvaujanti ralyje pora nuo automobilių sporto neatitolo. Ekipažas ėmė dėlioti ateities planus ir ruošti iškart du ralio automobilius – BMW ir „Subaru“. Būtent su „Subaru“ buvo pagerintas ir Lietuvos šuolio į tolį automobiliu rekordas nuo 70 centimetrų tramplino. „Dalyvavome įvairiuose renginiuose, o vienas svarbiausių ir didžiausių 2016-ųjų metų pasiekimų – pačių suorganizuotas renginys, kurio metu pasiekėme Lietuvos toliausio šuolio automobiliu rekordą. Lietuvos rekordo siekimas buvo vienas iš sudėtingiausių renginių, kuriuos mums buvo tekę kada nors organizuoti. Džiaugiamės šia patirtimi“, – sakė ekipažo nariai.  Dilema – BMW ar „Subaru“? Tiesa, šių metų ralio sezone ekipažas startuos ne rekordo išgarsintu „Subaru“, bet BMW. Pasirinkimą iš dviejų bolidų turėjęs ekipažas atskleidė, dėl kokių priežasčių nusprendė vėl sėsti į galine ašimi varomą automobilį. „Pasirinkome BMW, nes išsipildė mano viena svajonė – lenktyniauti vienodais automobiliais. Keli lenktynininkai ir ralio komitetas susėdo ir sukūrė naują klasę – „BMW Cup“, kurioje palikta labai mažai laisvės savo kūrybai. Dauguma detalių turi būti standartinės, BMW gamintojo. Tad pamanėme, jog reikia pradėti nuo ten, kur baigėme. Be to, norisi paskatinti ateiti naujus sportininkus į ralį ir būtent į šią klasę, nes ji pradedančiam ar nenorinčiam daug investuoti, o smagiai gazuoti yra tiesiog ideali. Manau to siekė ir šios klasės kūrėjai. Aišku, jei Dievas iš mūsų planų nepasijuoks, tai kitais metais trasose jau tikrai pasirodysime su „Subaru“ automobiliu“, – pasakojo R. Šeinauskas. Tenkinsis standartu Ekipažas sutiko plačiau papasakoti apie savo BMW automobilį, kuriuo šiemet lėks greičio ruožais. Tai E46 kėbulą turintis BMW, po kurio variklio gaubtu darbuojasi 2,8 litro darbo tūrio agregatas. Bolide sumontuoti saugos lankai, visi privalomi saugumo elementai. Duetas sako, kad remiantis šios klasės techniniu reglamentu, daug dalykų liko visiškai standartiniai. „Standartinis motoras, standartinis kompiuteris, standartinė greičių dėžė, standartinė pakaba, negalimas automobilio pjaustymas ar lengvinimas, amortizatoriai be išsiplėtimo bakelių. Didžiausias galimas motoras – 2,8 litro. Šie visi elementai labai suvienodina automobilių galimybes, todėl lieka ypatingas dėmesys stenogramai ir ekipažo darbui. Apie tai visada su Rūta ir svajojome“, – tvirtino ekipažo vairuotojas R. Šeinauskas. Nors BMW automobilius R.Šeinausko ir R.Krikščiūnaitės duetas pažįsta labai gerai, tačiau ekipažas tikina, kad treniruočių metu vis dar atranda kažką naujo. „Automobilį mūsų auksiniai mechanikai Ignas ir Romka buvo pabaigę dar prieš Kalėdas ir „Auto-moto“ parke jį testavome, bet vis norėjosi dar jį tobulinti. Patobulinome vieną kartą, po to dar kartą, dabar jau trečią kartą ir tikimės, jog dabar radome „aukso vidurį“. Bet kol vyko tobulinimo darbai, nevyko treniruotės, todėl jų ir trūksta. Jei ekipažas nesitreniruoja, įgūdžiai po truputį dingsta. Juos reikia nuolat lavinti. Dabar esame fiziškai pasiruošę, per testinį greičio ruožą dar kartą pasitikrinsime visus ekipažo bendrus įgūdžius ir duosime gazo“, – tikino lenktynininkas. Jam pritarė ir ekipažo šturmanė R. Krikščiūnaitė. Ji neslėpė, kad po padarytos pertraukos ralio yra ypač pasiilgusi. „Treniruotės man itin svarbios. Kiekviena treniruotė ypatingai džiugina ir jų laukiu su nekantrumu. Sėsti ir važiuoti po metų pertraukos – tikrai sunkoka. Žiemos ralis – tai pirmasis mano ralis žiemą. Taip pat turėsiu visiškai naują patirtį. Tai naktiniai greičio ruožai. Bus labai įdomu“, – atviravo šturmanė. Tikslas – finišas ir duoklė žiūrovams Į ralio trasas grįžtantis ekipažas neslepia, kad svarbiausias ir pagrindinis jų tikslas – pasiekti finišą bei susipažinti su visiškai naujai surinktu automobiliu. Kaip dar kelias užduotis sau duetas įvardija mėgavimasi lenktynėmis, puikų laiko praleidimą ir žiūrovų džiuginimą. „Labiausiai nustebino tai, kad nors ir praleidome vieną ralio sezoną, bet žiūrovai ir fanai mūsų nepamiršo! Vos tik paskelbėme, kad dalyvausime „Halls Winter Rally“, mus tuoj užplūdo mieliausių draugų ir palaikytojų sveikinimai bei džiugios žinutės. Todėl mes neturime pasirinkimo, duosime gazo ir džiuginsime žiūrovus. Esame pasiruošę iššūkiams, nes abu beprotiškai pasiilgome ralio“, – teigė ekipažo nariai. Kadangi klasė, kurioje varžysis duetas, yra naujai suformuota, joje dalyvių daug nebus. Tačiau ekipažas viliasi, kad ateityje ši klasė bus tramplinas jauniems lenktynininkams, neturintiems įspūdingo biudžeto, tačiau norintiems išmėginti savo jėgas ralyje. „Nors kol kas esame dviese šioje klasėje su Konstantinu Gorbu, manau, kad smagiai pasikausime. Be to, visada yra daugiau dalyvių, su kuriais gali konkuruoti net ir nevienodais automobiliais“, – sako ekipažo pilotas R. Šeinauskas.