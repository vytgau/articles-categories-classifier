Kaip rašoma pranešime žiniasklaidai, Telšių apskrities vyriausiojo policijos komisariato pareigūnai gegužės mėnesį sulaukė ne vieno telšiškio nusiskundimo dėl dideliu greičiu lakstančių motociklų ir jų keliamo triukšmo, ypač vakarais. Reaguodami į gyventojų pranešimus, policijos pareigūnai ne tik akylai stebėjo motociklininkus, bet ir atkreipė dėmesį į jų transporto priemonių skleidžiamą garsą. Pagal Kelių eismo taisyklių reikalavimus, draudžiama vairuoti techniškai netvarkingą, keliamų techninių reikalavimų neatitinkančią transporto priemonę. Viename iš punktų taip pat pabrėžiama, jog vairuotojas privalo užtikrinti, kad nebūtų viršijamas teisės aktuose nustatytas transporto priemonės skleidžiamas triukšmo lygis. Pastebėta, kad šio reikalavimo ne visada laikomasi. Ar neviršijamas transporto priemonės gamintojo numatytas leidžiamas triukšmo lygis, policijos pareigūnams įvertinti padeda Telšių techninių apžiūrų centro darbuotojai. Pasitelkus decibelams matuoti skirtą prietaisą ir užfiksavus techninėje specifikacijoje numatytus pažeidimus, praėjusią savaitę trims dviratėms motorinėms transporto priemonėms buvo panaikinta techninė apžiūra. Į eismą tokių motociklų vairuotojai galės grįžti tik pašalinus neatitikimus ir pakartotinai atlikus techninę apžiūrą. Pareigūnai įspėja vairuotojus, kad visą vasarą dviračių transporto priemonių vairuotojams bus keliami itin griežti reikalavimai, o į jų daromus pažeidimus bus reaguojama principingai. Tokiu būdu siekiama, kad keliuose įvyktų kuo mažiau eismo įvykių, o eismo dalyviai jaustųsi saugūs.