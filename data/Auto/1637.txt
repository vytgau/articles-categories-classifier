Pernai „Opel“ oficialiai pakeitė savininkus ir iš savo problemas sprendžiančių amerikiečių „General Motors“ kompanijos perėjo į prancūzų PSA gamintojo rankas – keisti valdytojus kompanijai, kuri pirmą automobilį pagamino dar 1899 metas, nėra naujiena. Ir, reikia pastebėti, paskutinius du dešimtmečius „Opel“ vis labiau džiugino ne tik patraukliomis kainomis, bet ir gerėjančia kokybe – ypatingai tuo galima pagirti atnaujintą „Mokka X“, naujus „Insignia“ ir „Astra“. Ir jei apie pirmą bendrą su prancūzais vaisių „Crossland X“ rašiau, kad tokia europinių kompanijų sinergija – tik į gerą, po „Grandland X“ testų mane apniko abejonės. Kaip ir mažesniojo modelio atveju, jis pagamintas naudojant PSA automobilio platformą – didesnysis „Opel“ ja dalinasi su „Peugeot 3008/5008“ modeliu. Pernai „Peugeot 3008“ ne tik man, bet ir kolegoms Lietuvoje paliko išties gerą įspūdį ir buvo puikus pretendentas tapti Lietuvos Metų automobiliu – koją kišo specifinės valdymo savybės, sukant mažą vairą slidžiame kelyje, ir tik priekinių ratų pavara – šios platformos modeliams „4x4“ sistema negalima. Neabejoju, kad kompaktinių SUV, išgyvenančių tikrą bumą, atstovas savo markės gimtinėje Vokietijoje bus tikrai populiarus – vokiečiams turėtų patikti mažiau ekstravagantiškas nei „Peugeot“ interjeras su įprasto dydžio vairu, dailus, bet taip pat labiau nuosaikus eksterjeras, praktiškos savybės ir patrauklesnė kaina.  Bet ar to užteks? Dėl Vokietijos neabejoju – šį žinomą vardą vokiečiai myli, vertina ir perka. Kas kad automobilio vidus neturi tokio „vau“ efekto kaip prancūziškas modelis – svarbu, kad šiuolaikiška ir praktiška. Tuo labiau, kad šiame itin Europoje populiariame kompaktinių SUV automobilių segmente „Opel“ neturėjo ko pasiūlyti – nuo šiol tai bus naujasis „Grandland X“. Ir dar kaip iš blogo sapno grįžo nuogąstavimai dėl kokybės. Nes jei prancūziškas pusbrolis atvirai pretenduoja į aukštesnę klasę, tai šis „Opel“ sukėlė abejonių dėl surinkimo – reikia tikėtis, kad nelygūs apdailos medžiagų tarpai ir po prietaisų skydeliu matomi atviri vairo sistemos elementai yra tik konkrečios priešgamybinės versijos trūkumai. Todėl labai viliuosi, kad „Opel“ netaps nuskriaustasis naujo savininko rankose ir iki modeliui pasiekiant serijinę gamybą, bus atlikti surinkimo patobulinimai. Nes per paskutiniuosius du dešimtmečius „Opel“ įtikino gaminantys kokybiškus automobilius ir pirkėjai pagrįstai tikisi, kad šių standartų bus laikomasi ir toliau. Daugiau apie išvaizdų ir praktišką „Opel Grandland X“ žiūrėkite vaizdo medžiagoje.