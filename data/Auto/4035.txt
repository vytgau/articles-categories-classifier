Neturės analogų pasaulyje Vasario mėnesį Klaipėdos universiteto Verslo inkubatoriuje prasidės elektrinio autobuso surinkimo darbai. „Patalpose, kurias nuomojamės iš Klaipėdos universiteto, yra visos galimybės surinkinėti autobusus, taip pat juos išbandyti. Planuojame, kad pirmasis „Vėjo projektų“ sukurtas miesto žemagrindis prototipinis elektrinis autobusas „Dancer“ išriedės į gatves jau šių metų pavasarį“, – sako bendrovės „Vėjo projektai“ projekto vadovas Tadas Kubilius. Jo teigimu, iki 2019-ųjų planuojama pagaminti keturias dešimtis „Dancer“ elektrinių autobusų. Kokia bus jų kaina – gamintojai kol kas neskelbia. „Kaina bus konkurencinga tiek tarp Vakarų Europos, tiek Azijos gamintojų. Tačiau mūsų autobusas dėl išskirtinių savybių analogų rinkoje šiuo metu neturi“, – teigia T. Kubilius. Pirmuosiuose savo elektrinių autobusų modeliuose „Vėjo projektai“ naudos Vokietijos ZF gamintojų važiuoklę, taip pat „Bosch“ vairo mechanizmo sistemą. Vairuotojo darbo vieta bei didžioji interjero ir apdailos detalių dalis bus gaminama Lietuvoje. „Mūsų autobuso korpusas bus pagamintas iš sudėtinės kompozitinės medžiagos. Ji ne tik lengva, bet ir itin tvirta, gali atlaikyti dideles apkrovas bei smūgius. Tuščias „Dancer“ autobusas sveria šešias tonas, o kartu su keleiviais, kurių galima vežti 92, svers dvylika tonų. Tai yra tiek, kiek sveria tuščias tradicinius degalus naudojantis autobusas“, – sako T. Kubilius. Moderniausios technologijos „Dancer“ autobusai bus įkraunami iš stacionaraus šaltinio. „Naudojant iki 600 kW „end-stop“ įkrovimo stotį, autobuso baterijas galinėje viešojo transporto stotelėje bus galima įkrauti per aštuonias minutes. Per šį laiką vairuotojas spės ir pailsėti“, – aiškina T. Kubilius. Gamintojai žada, jog vieną kartą įkrautomis baterijomis autobusas galės nuvažiuoti iki 50 kilometrų. „Toks atstumas yra optimalus Europos miestams, kur vidutinis maršruto ilgis yra apie 22 kilometrus. Taigi mūsų autobusas vieną kartą įkrautomis baterijomis galės įveikti ir porą maršrutų. Kaip žinia, mažesnė baterijos talpa sumažina autobuso svorį bei kainą“, – teigia „Vėjo projektų“ atstovas. Jo teigimu, sumažinto svorio bei panaudotų inovatyvių technologinių sprendimų dėka autobuso energijos efektyvumas didėja. Vidutiniškai „Dancer“ autobusas suvartoja 0,45 kWh/km, tai yra dešimt kartų mažiau nei įprastus degalus naudojantis autobusas. Autobuso priežiūra – „Vėjo projektų“ rūpestis Naujam „Dancer“ autobusui „Vėjo projektai“ suteiks dvylikos metų garantinį aptarnavimą. „Tai reiškia, kad operatorius turės pasirūpinti tik autobuso vairuotoju ir švarą prižiūrinčiu žmogumi autobuse. Techniniais sprendimais ir autobuso būkle rūpinsis „Vėjo Projektai“, stebėdami autobuso sistemas ir veiklą „online service“ sistema. Tai padės iš anksto pastebėti galimus techninius gedimus ir jų išvengti. Transporto priemones prižiūrės patyrę ir sertifikuoti „Dancer“ komandos nariai“, – sako T. Kubilius. Pasak jo, lietuviški elektriniai „Dancer“ bus itin ekologiški – į aplinką jie neišmes jokių kenksmingų dalelių.