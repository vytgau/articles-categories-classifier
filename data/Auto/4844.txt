Kaip rašo „Autocar“, per paskutinius dešimtmečius išgarsėjusi sėkmingomis padidinto sukibimo visų ratų pavaroms sistemomis „Land Rover“ teigia vėl pasirengusi pagaminti geriausią bekelės visureigį. Rašoma, kad pagrindinė naujojo projekto inžinerinė dalis jau baigta ir šiuo metu skirtinguose pasaulio kampeliuose slapta bandomas „Defender“ prototipas. Koncerno „Jaguar Land Rover“ vadovas Ralfas Spethas „Autocar“ sakė, kad bandomos „Defender“ versijos yra „labai daug žadančios ir atrodo fantastiškai“. Tiesa, šaltinių teigimu, „Defender“ verslo planas kol kas yra silpnoji projekto dalis, todėl naujojo automobilio pasirodymo ir teks palaukti dar bent dvejus metus. Analitikų teigimu, bėda ta, kad senojo „Defender“ pardavimai retai pasiekdavo 20 tūkst. vienetų per metus, o tokiomis gamybos apimtimis yra sunku pasiekti pelningumą. Teigiama, kad sėkmingiems rezultatams pasiekti „Land Rover“ turės parduoti bent po 50 tūkst. automobilių kasmet. Todėl analitikai spėlioja, kad britams teks pagaminti įvairių „Defender“ versijų: vienos turės patenkinti didžiausių bekelės mėgėjų lūkesčius, o kitos tiks mažiau iššūkių siekiantiems vairuotojams. Tik tokiu būdu „Land Rover“ pavyks pasiekti norimas gamybos apimtis. Rinkos ekspertų teigimu, startinė naujojo automobilio kaina turės siekti apie 40 tūkst. eurų. R. Spethas žurnalistams patvirtino, kad naujasis „Defender“ bus gaminamas ant koncerno kitiems modeliams pritaikytos aliuminio struktūros ir taip sutaupys nemenką dalį kaštų, tačiau turės daugybę individualių elementų, leisiančių padidinti automobilio tvirtumą ir atsparumą sudėtingoms sąlygoms bekelėje.