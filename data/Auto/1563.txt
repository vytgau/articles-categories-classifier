Elektrinių automobilių gamintoja šiuos nuostolius siejo su nesėkmingomis pastangomis gaminant automobilius „Model 3“: savo planus per savaitę surinkti 5 tūkst. šių automobilių iš ketvirtojo šių metų ketvirčio ji nukėlė į kitų metų pirmąjį ketvirtį. Bendrovė teigė, kad daugiausia kliūčių šių automobilių gamybai kelia jų baterijų surinkimo linija Nevados fabrike „Gigafactory“. „Tesla“ pridūrė, kad ketvirtajame ketvirtyje ji 10 proc. sumažins „Model S“ ir „Model X“ gamybos apimtis, kad galėtų perkelti inventorių ir daugiau darbuotojų sutelkti „Model 3“ gamybai. „Model 3“ gamyba priklauso nuo tūkstančių procesų, – teigė „Tesla“ generalinis direktorius Elonas Muskas, kalbėjęs per bendrovės uždarbiui skirtą konferenciją fabrike „Gigafactory“. – Mes galime judėti tik kaip mažiausiai kompetentingi šio mišinio elementai.“ Automobilių gamintojos pajamos šiame ketvirtyje augo 10 proc. iki 2,36 mlrd. dolerių. Bendrovė per trečią ketvirtį išleido 1,4 mlrd. dolerių, nes toliau aktyviai investavo į savo gamyklas. Antrajame ketvirtyje ji buvo išleidusi 1,16 mlrd. dolerių. „Toliau vėluojanti „Model 3“ gamyba ir didesni nuostoliai nėra tos naujienos, kurių tikimasi sulaukti iš „Tesla“ pranešimo apie pajamas“, – elektroniniu paštu rašė vyriausioji „Autotrader“ analitikė Michelle Krebs. „Tesla“ jaučia investuotojų ir klientų spaudimą iki metų pabaigos įgyvendinti savo pažadus. Pristatęs masinei rinkai skirtą sedaną „Model 3“, E. Muskas tąkart sakė, kad „Tesla“ iki gruodžio mėnesio ketina pagaminti 20 tūkst. šių automobilių, bet iki spalio 2 dienos buvo pagaminusi tik 260 mašinų. Paragintas analitikų, E. Muskas pareiškė, kad iki metų pabaigos „Tesla“ „pereis prie tūkstančių automobilių“ ir iki 2018 metų kovo jau gamins po 5 tūkst. „Model 3“ per savaitę. Kiek automobilių buvo pagaminta per spalį, jis nenurodė. Pranešimai rodo, kad „Tesla“ sunkiai sekasi paruošti ir paleisti savo „Model 3“ surinkimo liniją.