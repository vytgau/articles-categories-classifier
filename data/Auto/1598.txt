Labiau jiems įprastus lenktyninius kombinezonus pakeitę į kostiumus ir didžiuodamiesi atkaklioje kovoje pelnytomis taurėmis bei medaliais, maratoninių automobilių lenktynių entuziastai palydėjo sezoną džiugiomis nuotaikomis. Šie metai jiems buvo neeiliniai. Debiutavo „1000 km Cup“ lenktynių serija, sujungusi dvi šalis. Tai liepos mėnesį vykęs tradicinis, jau aštuonioliktą kartą surengtas didžiausias Baltijos šalyse lenktynių festivalis „ENEOS 1006 km powered by Hankook“ ir rugsėjo pabaigoje „auto24ring“ trasoje šalia Pärnu miesto (Estija) įvykusios „1000 km Pärnu powered by Hankook“ lenktynės. „Šiandien galiu pasidžiaugti ne tik „1000 km Cup“ serijos lenktynių debiutu, bet ir varžybose vyravusia itin draugiška, nepaisant atkaklios kovos, atmosfera, kurį puoštų bet kokį renginį ir kurią jausti norėtų bet kuris organizatorius“, – pradėdamas serijos nugalėtojų bei prizininkų pagerbimo ceremoniją kalbėjo lenktynių rengėjos, VšĮ „Promo Events“ direktorius Darius Jonušis. Į serijos pabaigtuvių vakarą susirinkę sportininkai ovacijomis pasitiko D. Jonušio praneštą žinią, jog kitais metais ši lenktynių serija plėsis dar labiau ir pirmą kartą apims visas tris Baltijos šalis – Lietuvą, Latviją ir Estiją. „Tai geriausia dovana mums, sportininkams, ką lenktynių organizatoriai gali pasiūlyti“, – kalbėjo A3000 klasėje trečiąją prizinę vietą iškovojusios „Autoverslo-Rolfo Ego Racing team“ komandos narys Audrius Gricius.  Šiemet Audriui Palangoje vykusios lenktynės buvo jubiliejinės, penkioliktosios, kuriose jis dalyvavo. „Per 15 metų čia nebuvo vienodų lenktynių, nes kasmet jų scenarijus vis kitoks, suteikiantis intrigą ir patiems jų dalyviams, ir žiūrovams. Todėl Palangos maratonas tapo neatskiriama mano dienotvarkės dalimi ir, tikiu, ilgai ja dar liks“, – sakė A. Gricius, apgailestavęs, jog dėl automobilio variklio gedimo komanda negalėjo varžytis Pärnu. Pašnekovo nuomone, trejų lenktynių „1000 km Cup“ serija, kokia ji bus kitąmet – rimtas egzaminas, kokio jau seniai ilgisi ir komandos, ir patys sportininkai. Audrių palaikė ir daugkartinis šalies automobilių ralio čempionas, dabar žiedinių lenktynių dalyvis, „Subaru-Kautra Team“ komandos narys, kartu su ekipos draugais Linu Skardžiuku ir Mindaugu Platūkiu tapęs A2000 klasės nugalėtoju Arūnas Strumskis. „Tai tikrai džiugi žinia, ir mes pasiryžę ir kitąmet varžytis šioje maratoninių lenktynių serijoje, o besirengdami jai išmėginti jėgas ir 4 val. lenktynėse, iš Lietuvos apmaudžiai „pabėgusiose“ į Latviją“, – sakė A. Strumskis. Sezono pabaigtuvių vakare visus susirinkusius linksmino Ingrida Kazlauskaitė ir Ironvytas, savąjį lenktynių maratoną pradėję dar Palangoje. „1000 km Cup“ nugalėtojų garbės pakyla A2000 Taškai 1. Subaru-Kautra Team 43 2. Bunasta by Zaibelis motorsport 25 3. Sauda Racing 15 A3000 1. Alfa Romeo klubas 50 2. Greičio akademija/Energizer racing 30 3. Autoverslas-Rolfo Ego racing Team 18 A3000+ 1. Igorio lankai 40 2. Mojo Lounge by JR Motorsport 25 3. Cone Forest Motorsport 19 D1 1. Sparti reklama-PF Kekava racing team 40 2. Telšių statyba 25 3. AENG Racing 18 D2 1. PGM technika racing 25 2. Flash Racing Latvia 18 3. Antėja-Kraujotyrimai.lt 15 GT 1. Rotoma Racing 40 2. Skuba Racing Team 33 3. Skuba Dream 25 X1 1. Gera dovana-Cargowin.eu 25 2. Qwick-VR Racing 25 3. Kauno automobilininkų sporto klubas 18 Absoliuti įskaita 1. Rotoma Racing 2. Igorio lankai 3. Skuba Dream