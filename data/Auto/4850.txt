Pusė tūkstančio automobilių Šiemet Lietuvos „Metų automobilis“ bus renkamas jau jubiliejinį – 20-ąjį kartą. Per ankstesnius 19 konkursų Lietuvos žurnalistai išbandė 511 automobilių modelių. Šiemet į sąrašą bus įtraukti dar 35 automobiliai: „Alfa Romeo Giulia“, „Audi A5“, „Audi Q2“, „Cadillac CT6“, „Cadillac XT5“, „Citroen C3“, „Fiat Tipo“, „Ford Edge“, Ford Focus RS“, „Ford Kuga“, Hyundai i20 Active“, „Hyundai Ioniq“, „Jaguar F-Pace“, „Jaguar XF“, Kia Niro“, „Kia Optima“, „Kia Optima SW“, „Kia Sportage“, „Lexus RX“, „Maserati Levante“, „Mercedes-Benz E-Class“, „Mercedes-Benz GLC Coupe“, „Opel Mokka X“, „Peugeot 3008“, „Renault Megane Grandtour“, „Renault Megane GT“, „Renault Scenic“, „Seat Ateca“, „Škoda Kodiaq“, „Suzuki SX4 S-Cross“, „Toyota C-HR“, „Toyota Hilux“, „Toyota Prius“, „Volkswagen Tiguan“, „Volvo S90“. Visi šie modeliai varžosi ne tik dėl Lietuvos „Metų automobilio 2017“ titulo. Bus renkami ir sportiškiausi, saugiausi, gražiausio dizaino automobiliai, geriausias visureigis, „Moterų aistros“ automobilis ir kitos nominacijos.  Komisijai talkins profesionalai Visus automobilius išbandys ir vertins autoritentinga 10-ies automobilių žurnalistų komisija: Dainius Leonavičius („Ne vienas kelyje“), Dina Sergijenko („Verslo Žinios“), Ilona Steponėnė (lrytas.lt), Jurgis Paplaitis (Delfi.lt), Paulius Sviklas (15min.lt), Ramūnas Fetingis („Autopilotas“), Renaldas Gabartas (alfa.lt), Valdas Juozas Vilūnas („Keliai. Mašinos. Žmonės.“), Valdas Valiukevičius („Keturi Ratai“) ir Vitoldas Milius („Autobild Lietuva“). Šiųmetė naujovė – komisijai išrinkti geriausią automobilį iš geriausių talkins ir savo sričių profesionalai. Automobilių inžinierius Domas Zinkevičius įvertins naujausių modelių konstrukcijos ypatybes. Profesionalūs, ilgametę patirtį turintys lenktynininkai padės išrinkti sportiškiausią automobilį. Visureigių specialistas Audrius Sutkus ant savo sukonstruotos modernios bandymų platformos įvertins pretendentų į „Metų visureigio 2017“ titulą pravažumo galimybes. Bandymų kalendorius Būtent nuo visureigių bandymų lapkričio 12 dieną ir prasidės visą mėnesį truksiantys bandymai ir tikroji „Metų automobilio“ paieška. Lapkričio 19 dieną Šiaulių darbo rinkos centro autodrome komisija ant slidžių dangų lavins vairavimo įgūdžius, bandys, kaip veikia automobilių pavaros ir vairuotojo pagalbinės sistemos, na, o lapkričio 23 dieną visi konkursui pateikti automobiliai ir visi komisijos nariai suvažiuos į Druskininkus, kur visą savaitę vyks „Metų automobilio 2017“ bandymų stovykla. Ten visi automobiliai bus bandomi vienodomis sąlygomis, jie dėvės vienodas naujausio modelio „Continental“ žiemines padangas bei degins aukščiausios kokybės suomiškus „Neste“ degalus. Geriausiųjų modelių 7-etukas bus paskelbtas po visų bandymų, gruodžio 1 dieną. Lietuvos „Metų automobilis 2017“ bus išrinktas per konkurso finalą gruodžio 10 dieną, kuris, simboliška, vyks ten pat, kur buvo paskelbtas pirmasis Lietuvos „Metų automobilis 1998“, „Vilnius Grand Resort“ viešbutyje.