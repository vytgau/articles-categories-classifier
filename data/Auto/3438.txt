M. Marquezas kvalifikacijos pabaigoje vieną trasos ratą įveikė per 1 min. 47,512 sek. ir ketvirtus metus iš eilės iškovojo pirmąją startinę poziciją „Termas de Rio Hondo“ trasoje, Argentinoje. Didžiausią staigmeną pateikė K. Abrahamas, kuris puikiai išnaudojo situaciją ir džiūstančioje trasoje greičiu nusileido tik M. Marquezui. Čekas kvalifikacijoje liko antras, o nuo jo vos 0,003 sek. atsilikęs Calas Crutchlow tenkinosi trečia startine vieta. Pirmoje kvalifikacijos dalyje geriausius rezultatus užfiksavo „Honda“ lenktynininkas Dani Pedrosa ir „Yamaha“ atstovas Valentino Rossi. Patekę į kitą važiavimų etapą minėtieji sportininkai greičiu nenustebino ir dėl vietų pirmoje startinėje eilėje nekovojo. Penktą vietą iškovojęs D. Pedrosa įsiterpė tarp „Ducati“ motociklu važiavusio Danilo Petrucci ir Kataro lenktynių nugalėtojo Mavericko Vinaleso. Tuo tarpu V. Rossi kvalifikacijoje liko septintas. Šį kartą prastai pasirodė „Ducati“ komandos lenktynininkai Andrea Dovizioso ir Jorge Lorenzo. Nei vienas iš jų nepateko į paskutinę kvalifikacijos dalį. A. Dovizioso turėjo pasitenkinti trylikta vieta, o J. Lorenzo liko tik šešioliktas. „MotoGP“ lenktynės Argentinos trasoje prasidės sekmadienį 22:00 val. Lietuvos laiku.