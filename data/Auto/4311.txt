Antanas Juknevičius teigė, kad jiems šis sprendimas nėra naudingas, tačiau supranta, jog etapą būtina sutrumpinti. „Mums tai nėra naudinga, bet aš visada vertinu teigiamai, jei tai susiję su saugumu. Mes suprantame, kad čia lyja jau trečią parą, pila kaip iš kibiro, natūralu, kad trasos yra paplautos, atsiradę griovių, visokių išgraužų ir taip toliau. Pakeist kelio knygos jau fiziškai nebeįmanoma. Tai susiję su saugumu, tai yra suprantama ir tam aš pritariu. Mums tai yra nenaudinga, mums geriau, kad etapas netrumpėtų, kad jis būtų kuo ilgesnis ir kuo sunkesnis. Bet ką darysi. Čia yra gamtos išdaiga ir aš manau, kad organizatoriai teisūs. Tos trasos galėtų kažkam kainuoti ir labai dideles traumas, sudaužytus automobilius, o gal net ir gyvybes. O čia negalima rizikuoti žmogaus gyvybe, jokiais atvejais“, – DELFI sakė A. Juknevičius.  Pirmadienį prasidės Dakaro maratonas, kai prie automobilių po greičio ruožo negalės prisiliesti mechanikai, visas problemas turės spręsti patys sportininkai. A. Juknevičius šią Dakaro dalį įvardino kaip visų lenktynininkų košmarą, tačiau sutrumpėjus etapui jis neturėtų būti toks sudėtingas. Papildyta 10.22 val. Automobiliai pirmadienį lenktynes pradės kiek vėliau nei įprasta – nuo 18.20 val. Lietuvos laiku. A. Juknevičiaus ir D. Vaičiulio ekipažas turėtų startuoti 47-as, 19.38 val. mūsų šalies laiku. 