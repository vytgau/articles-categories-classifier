Naujoji platforma, naudojama anksčiau pasirodžiusiuose „Impreza“ ir XV modeliuose, turi žemesnį svorio centrą, o visa konstrukcija yra gerokai tvirtesnė – šis derinys leidžia pagerinti valdymo savybes. Vizualiai automobilis pasikeitė nedaug – naujasis „Subaru Forester“ nesunkiai atpažįstamas modelis. Tačiau naujasis SUV tapo didesnis: dabar jo ilgis siekia 4625 mm (+15 mm palyginus su pirmtaku), plotis – 1815 mm (+20 mm), aukštis – 1730 mm (-5 mm), o ratų bazė pailgėjo 30 mm ir dabar siekia 2670 mm. „Forester“ prošvaisa – 220 mm. Jame montuojamas naujas 2,5 litro darbinio tūrio opozicinis keturių cilindrų motoras. Palyginus su ankstesniu varikliu, naujojo galia išaugo 12 AG ir dabar siekia 182 AG, o maksimalus sukimo momentas padidėjo nuo 236 iki 239 Nm. Daugiau parametrų gamintojai kol kas neatskleidė. Jėgainė poruojama su kintamo perdavimo laipsnio „Lineartronic“ CVT automatine pavarų dėže, vairuotojai taip pat turės galimybę septynias įmituotas pavaras keisti mechaniškai, naudodamiesi mentelėmis po vairu. Kitokie variantai kol kas nebus siūlomi.  Automobilyje įdiegta važiavimo parametrų valdymo sistema „Subaru Intelligent Drive“, suteikianti galimybę rinktis tarp „Intelligent“ ir „Sport Sharp“ režimų. Tradiciškai automobilyje montuojama simetrinė visų varomų ratų sistema, turinti traukos krypties kontrolės funkciją ir bekelės režimą. „Forester“ salone sumontuotas nauja centrinė konsolė, primenanti praėjusiais metais debiutavusius „Subaru“ modelius. Taip pat galima pastebėti naujo profilio sėdynes ir interjero medžiagas. Įrangos sąraše: multimedijos sistema su 8 colių įstrižainės pagrindiniu ekranu, „Apple CarPlay“ ir „AndroidAuto“ funkcionalumas, Wifi prieiga, galimybė paleisti variklį nuotoliniu būdu, papildomai pasirenkamas elektrinis bagažinės dangtis, septynios saugos oro pagalvės, automatinio stabdymo važiuojant atbulomis sistema, adaptyvios priekinės lempos su automatine šviesų perjungimo funkcija ir jau bazinėje įrangoje montuojamas gausus saugos sistemų paketas „EyeSight. Pirmą kartą įdiegta ir vairuotojo nuovargio atpažinimo sistema. JAV rinkoje automobilis pasirodys rudens pradžioje. Kada jį išvysime Europoje, kol kas nėra tiksliai žinoma.