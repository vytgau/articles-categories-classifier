Kaip skelbia šiuos įrenginius tiekianti įmonė „PassTime“, populiarėjanti aparatinė įranga jau įdiegta maždaug 35–70 proc. pagal antrarūšes paskolas naudojamų automobilių. JAV federalinė prekybos komisija (FTC) šiuo metu stengiasi išsiaiškinti, ar tokia automobilių sektoriui priklausančių finansų bendrovių veikla nėra neteisėta nepalankius kreditus turinčių vartotojų atžvilgiu, mat aparatūros montavimas transporto priemonėse gali kirstis su privatumo apsaugos nuostatomis, be to, skatinti nepagrįstus iš bankų siunčiamus grasinimus, rašo thetruthaboutcars.com. Vartotojų apsaugos agentūra dabar nagrinėja Mičigane įkurtos korporacijos „Credit Acceptance“ ir Arizonoje veikiančios įmonės „DriveTime Automotive“ veiklą. Kaip praneša „Bloomberg“, abiem įmonėms FTC yra pateikusi su įrenginiais susijusios informacijos užklausas. „DriveTime“ atstovas Chrisas Piperis tvirtina, kad jo atstovaujama įmonė išjungiklių nenaudoja, bet daugelyje pagal tam tikrus finansinius įsipareigojimus įsigytų transporto priemonių veikia iš anksto įdiegta GPS sistema. Pagrindinis FTC rūpestis susijęs ne tiek su įrenginiais, kurie gali būti neteisėtai įdiegiami, bet su skolų išieškotojais, kurie, naudodami įrenginius, gali pirma laiko sustabdyti arba pamėginti konfiskuoti transporto priemonę, nors teisiniu požiūriu to daryti negali. Ši problema išryškėjo dar tada, kai naujieji įrenginiai nebuvo naudojami. 2014 metais FTC potvarkiu įmonė „Consumer Portfolio Services“ turėjo sumokėti 5,5 mln. JAV dolerių (maždaug 5,2 mln. eurų). Toks nurodymas buvo duotas pasitvirtinus pareiškimams apie įmokų nesumokėjusiems vartotojams reiškiamus grasinimus konfiskuoti transporto priemones gerokai anksčiau nei tokių veiksmų būtų galima imtis įstatymų numatyta tvarka. Korporacijai „Credit Acceptance“ nuo 2014 metų jau išduoti penki šaukimai į tesimą arba teisiniai reikalavimai pateikti atitinkamą informaciją. Pavyzdžiui, Merilando prokuroras pareikalavo pateikti konkrečią su galiojančia susigrąžinimo politika susijusią informaciją. Teisingumo departamentas šaukimus į teismą įteikė ir dar keliems kreditoriams, įskaitant „General Motors“ finansų padalinį ir automobilių paskolų įmonę „Santander Consumer USA“. Daugelis įmonių itin griežtų skolinimo sąlygų pastaraisiais metais atsisakė. Dėl šios priežasties akivaizdžiai padaugėjo įsiskolinimų ir pradelstų mokėjimų. Kaip skelbia Niujorko federalinio rezervo bankas, nuo pernai gruodžio maždaug 6 mln. asmenų jau ilgiau nei tris mėnesius vėluoja sumokėti įmokas už automobilius. Tai yra net 45 proc. daugiau nei per paskutinį 2008 metų ketvirtį ir sudaro maždaug 1,16 trln. JAV dolerių (maždaug 1,09 trln. eurų) sumą.