Patraukė žiemos romantika Kaip rašoma pranešime žiniasklaidai, bene daugiausiai titulų Lietuvoje turintis lenktynininkas 2016 metų pabaigoje, po itin nesėkmingo sezono, nuliūdino ralio gerbėjus: po 10 metų ralyje sportininkas įvarė „Mitsubishi Lancer EVO IX“ automobilį į garažą, šalmą su pasikalbėjimo įranga pakabino ant vinies ir pasakė, kad ant žvyro nebegrįš, važiuos tik žiedinėse lenktynėse. Praėjusiais metais vienintelis ralis, kuriame Ramūnas dalyvavo, buvo „DHL Rally Elektrėnai“. Tiesa, ne vairuotojo, o organizatoriaus pozicijoje. Tačiau po metų pertraukos Čapkausko pavardė vėl puikuojasi „Winter rally“ dalyvių sąraše, o automobilių sporto mėgėjams gerai pažįstamas mėlynai baltas „Mitsubishi“ Utenoje laukia starto. „Yra posakis, kad laikas gydo žaizdas. Jis taip pat koreguoja planus. Ralio automobilio aš nepardaviau, ir neplanavau parduoti. Jis visą laiką stovėjo beveik paruoštas važiuoti į lenktynes. Ir prieš porą savaičių, kai prasidėjo tikra žiema, su daug sniego, didelėmis pusnimis, slidžiais, ledu padengtais keliais, susigundžiau pavažiuoti“, – romantišką priežastį dalyvauti ralyje atskleidė pilotas. „Prieš dvi savaites buvo puikus oras, spaudė šaltukas. Sėdėdami su Ramūnu pagalvojome, kad automobilis yra, ekipažas yra, reikia tai išnaudoti. Išvažiavome į testus, pasibandėme pavažiuoti. Viskas veikia, forma gera, nei automobilis, nei ekipažas per tą laiką neparūdijo, nusprendėme sudalyvauti ralyje“, – pridėjo šturmanas Tomas Šipkauskas. Nieko neįrodinės, tačiau važiuos greitai Ekipažas pripažįsta, kad grįžti į ralį juos patraukė tikros žiemos romantika, kuri pastarosiomis dienomis išblėso. Pasitraukė šaltukas, sniegą pakeitė lietus. Iš po įšalo ant kelio po truputį lenda purvas. Ne pačios geriausios sąlygos važiuoti. Vis tik Ramūnas sako, kad savo nuomonės kaitalioti nemėgsta, ir Utenoje vyksiančiame ralyje sudalyvaus bet kokiomis sąlygomis. Apie tikslus patyrę sportininkai nekalba. Į ralį jie važiuoja savo malonumui, tad jiems svarbiausia į namus parsivežti kuo daugiau gerų emocijų. Tačiau savęs nenurašo. Tiki, kad patirtis „DHL Racing team“ komandai leis būti tarp lyderių. „Mes Lietuvoje esame laimėje visus įmanomus titulus, tad nebeturime čia daugiau ko siekti. Aš nesu niekam įsipareigojęs, neturiu niekam nieko įrodyti ir nenoriu nieko įrodinėti. Beveik visas mano gyvenimas sukasi lenktynių aplinkoje ir aš noriu joje būti. Aplinkybės susidėliojo taip, kad galiu sau tai leisti. Nesiruošiu su niekuo varžytis, tačiau važiuosiu greitai. Aš visada važiuoju taip greitai, kaip tik galiu, iki to lygio, kol esu 100 proc. užtikrintas tuo, ką darau. Žinoma, ralyje rizikos faktorius didelis. Bet manau, kad patirtis man leis būti tarp lyderių,“ – kalbėjo R. Čapkauskas. „Mes nenorime nuvilti nei savo gerbėjų, nei ralio fanų, tad tikrai nevažiuosime turistiniu režimu. Mes sau nekeliame maksimalių tikslų ir neketiname nieko nustebinti. Juolab technika nėra nei nauja nei labai greita. Tačiau tikiu, kad patirtis leis kovoti dėl aukštų pozicijų,“ – papildė T. Šipkauskas. Ralio sezonas – ant plauko Ralio gerbėjai žino, kad R. Čapkausko ir T. Šipkausko ekipažas ne tik greitas, bet ir itin stabilus. Jie važiuoja saugiai, per dešimtmetį ralio greičio ruožuose patirtus „stogus“, išverstus medžius ir pasivažinėjimus grioviais gali ant rankos pirštų suskaičiuoti. Didesnė tikimybė dėl sugadinto rezultato – techninis gedimas. Važiuodama be jų „DHL Rally Team“ ekipa visada kovoja dėl aukščiausių pozicijų. Galėtų kovoti ir 2018 metų Lietuvos ralio čempionate. Bet planų sportininkai dar nėra susidėlioję. Kol kas vienintelis tikslas – „Winter rally“. „Labai noriu pravažiuoti žiemos ralį. Ar važiuosime visame čempionate, nežinau. Tai priklausys nuo aplinkybių. Po pirmojo etapo bus labai ilga pertrauka, žiūrėsime, kokius sprendimus priims Lietuvos automobilių sporto federacija. Jeigu jis sugebės supaprastinti ralį ir sumažinti jo kaštus, tikriausiai važiuosime ir kituose etapuose“, – gerbėjams vilties paliko R. Čapkauskas.