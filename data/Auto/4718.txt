Ką daryti, norint išvengti nelaimių? Kaip saugiai vairuoti? Automobilių ekspertai pabrėžia, kad saugų vairavimą lemia daug elementų – čia svarbu ir transporto priemonės būklė, ir vairuotojo įgūdžiai bei žinios, ir paties automobilio saugos parametrai. Išskiriami 6 patarimai, kurių laikantis užtikrinamas ne tik savo, bet ir kitų vairuotojų bei pėsčiųjų saugumas. Patikrinkite automobilio techninę būklę Prasidėjus šaltajam sezonui, vairuotojai suskumba pasikeisti vasarines padangas į žiemines, tačiau dažnas pamiršta nuodugniai patikrinti automobilio techninę būklę. „Kad būtų išvengta kritinių situacijų kelyje, svarbu, kad automobilis būtų techniškai tvarkingas – ypač svarbi stabdžių sistema, ratų būklė. Pavyzdžiui, vairuotojai turėtų nepamiršti kartkartėmis patikrinti, ar tinkamai priveržti ratai. Jeigu jaučiama stipri vibracija, būtina nedelsiant patikrinti, ar prisuktos visos ratų veržlės“, – sako Nerijus Paketūras, transporto priemonių skelbimo portalo Autogidas.lt projekto vadovas. Pažinkite automobilio „elgesį“ Dalis vairuotojų kelyje elgiasi vienodai bet kokiomis eismo ir oro sąlygomis. Tačiau ekspertai pabrėžia, kad esant rūkui, slidžiai ar nenuvalytai kelio dangai, lijundrai, šlapdribai, pūgai ar vėjui, vairavimo įpročiams turėtų būti skirtas išskirtinis dėmesys. „Vairuotojai turėtų atkreipti dėmesį į gerokai ilgesnį stabdymo kelią ir kitokį automobilio „elgesį“ posūkiuose, kai yra slidi kelio danga ar nenuvalyti kelkraščiai. Reikia būti atsargiems stabdymo zonose prieš pėsčiųjų perėjas ir šviesoforus. Stabdymo stiprumas taip pat skiriasi priklausomai nuo eismo sąlygų ir nuo automobilio pagalbinių saugumo sistemų – kartais reikia stabdyti labai švelniai, kartais staigiai ir stipriai. Stabdant automobilius su ABS sistema galima vairuoti ir taip išvengti kliūties. Svarbus ir akvaplanavimas dideliu greičiu įvažiavus į vandens balą“, – teigia N. Paketūras. Posūkiuose specialistas pataria įvertinti automobilio svorį bei kuriais ratais – priekiniais ar galiniais – jis varomas. Svarbu suprasti, kad geriausiai stabdyti prieš posūkį, o ne posūkyje. Jei kelias pabarstytas druska, saugiau važiuoti provėžose, jei kelias, ypač žvyrkelis, nepabarstytas, geriau rinktis sniego dangą, o ne slidžias provėžas. Nereikia pamiršti ir matomumo problemos. Drėgnas asfaltas tamsiu paros metu, rūkas arba prastas matomumas lyjant gali sukelti problemų tuomet, kai reikia greitai įvertinti susidariusią situaciją. Pasirūpinkite saugumo sistemomis N. Paketūro teigimu, paskutinį dešimtmetį saugius automobilius gamina beveik visi žinomiausi gamintojai – ne tik kadaise saugumo standartus nustatę „Volvo“ ar „Saab“. Tačiau yra gamintojų, kurie įdiegia ne visas saugumo sistemas. „Pigesniuose ir žemesnės klasės automobiliuose nerasite elektroninės automobilio stabilumo, linijos kirtimo įspėjimo sistemų ar sistemos, kuri signalizuoja apie automobilį vadinamojoje aklojoje zonoje, – teigia specialistas. Sekite kitų vairuotojų elgesį Norint išvengti avarinių situacijų, būtina sekti kitų vairuotojų elgesį. Svarbu nuspėti, kokio manevro imsis priešais ar šalia jūsų automobilio esančios transporto priemonės šeimininkas, bei aiškiai ir iš anksto informuoti eismo dalyvius apie savo manevrus. „Pasistenkite įvertinti, koks vairuotojas sėdi prie kito automobilio vairo – ar nepatyręs naujokas, ar atsargiai važiuojantis pagyvenęs žmogus, ar pernelyg savimi pasitikintis jaunuolis. Kiekvieno jų elgesys konkrečioje situacijoje, tikėtina, bus skirtingas“ , – sako skelbimų portalo N. Paketūras. Pasak jo, šiandien keliuose tarp vairuotojų egzistuoja daug nerašytų taisyklių apie komunikavimo būdus, kurie padidina saugumą, pagerina eismo srautus ir palengvina vairavimą. Stebėkite pėsčiuosius Daug avarinių situacijų sukelia ne tik vairuotojai, tačiau ir pėstieji bei dviratininkai. Ypač nenuspėjami yra vaikai – net tada, kai eina šaligatviu. Pasitaiko atvejų, kai vaikai bėga per kelią degant raudonai šviesoforo šviesai, arba, norėdami sutrumpinti kelią, kerta jį neleistinoje vietoje. „Net ir nedidelio eismo įvykio atveju pėstieji ir dviratininkai nukenčia itin skaudžiai. Todėl automobilių gamintojai šiuo metu skiria didelį dėmesį pėsčiųjų saugumui ir aukštos klasės, prabangiuose automobiliuose įdiegia specialias saugos pagalves pėstiesiems“, – sako N. Paketūras. Neužsiimkite pašaliniais darbais Vairuojant svarbu nedaryti pašalinių darbų. Šis perspėjimas labiausiai taikytinas piktnaudžiaujantiems išmaniųjų telefonų galimybėmis. Tokie veiksmai ne tik užima rankas, tačiau atitraukia vairuotojo dėmesį nuo kelio.