Projektuotojai kartu su 2,1 km ilgio rajoninio kelio Nr. 2215 atkarpą iš pagrindų rekonstruosiančiais rangovais, bendrove „Lemminkainen Lietuva“, svarstė keturis galimus šios schemos variantus. Vienas iš jų – vykdant darbus palikti galimybę važiuoti dviem eismo juostomis – atmestas iš karto, nes tam nepakanka esamo kelio pločio. Siūlyta ir paleisti dviejų krypčių eismą viena eismo juosta, reguliuojant šviesoforais. Tačiau paaiškėjo, jog neįmanomas geležinkelio pervažos šviesoforo sinchronizavimas su darbų ruožo šviesoforais. Susidarytų ilga eilė, mat žalio signalo tektų laukti apie 12 minučių, o po to pajudėjęs transportas paprasčiausiai užkimštų eismą žiedinėse Tilžės gatvės ir Jakų sankryžose. Be to, galvota leisti vairuotojams važiuoti viena juosta viena kryptimi (iš miesto arba į jį), tačiau tokiu atveju kelio platinimas ir naujos asfalto dangos tiesimas užtruktų net 12 mėnesių. Daug mažiau laiko – iki 3 mėnesių – darbams reikėtų apskritai uždarant minėtą kelią. Tokiu atveju tie, kurie yra įpratę į Klaipėdą ir iš jos važiuoti Tilžės gatve, turėtų naudotis Joniškės ir Liepų gatvėmis arba žiedine Baltijos prospekto ir Šilutės plento sankryža. Žinia, pastarasis žiedas jau dabar vadinamas problemiškiausiu Klaipėdos transporto mazgu, tad situacija jame, trims mėnesiams užtvėrus kelią, jungiantį Tilžės gatvę su Jakų sankryža, neabejotinai dar labiau pablogės. Vienintelis dalykas, kurio tikisi Savivaldybė – kad darbai truks ne ilgiau nei iki rugsėjo, kuomet eismo srautai kasmet smarkiai išauga dėl prasidedančių naujų mokslo metų. Tad Saugaus eismo komisija pritarė paskutiniajam projektuotojų ir kelininkų siūlymui su sąlyga, kad šie užtruks ne ilgiau žadėto termino. Darbus kelyje Nr. 2215 pradėti tikimasi birželį. Oficiali jų pabaiga – 2018 metų liepa. Anksčiau planuota, kad sykiu su šio kelio rekonstrukcija savo darbus Tilžės gatvėje, jau šiapus geležinkelio, pradės ir miestas. Kaip tik penktadienį Savivaldybėje turėtų būti atplėšiami jų rangovo parinkimo konkurso vokai. Pasak Savivaldybės Statybos ir infrastruktūros plėtros skyriaus vedėjo Valdo Švedo, pasiūlymų vertinimas užtruks 2-3 mėnesius, tad jei nebus papildomų kliūčių, sutarties pasirašymas planuojamas rugpjūčio pabaigoje arba rugsėjo pradžioje. Skirtingai nuo kelio rekonstrukcijos, tikimasi, kad darbai Tilžės gatvėje nepareikalaus visiško eismo uždarymo. „Jos visiškai tikrai neuždarysime – pažiūrėkite, kiek ten yra įsikūrusių įvairių įstaigų, organizacijų. Jų darbo tikrai neparalyžiuosime, patekimas į teritorijas bus paliktas, nors, aišku, šiokių tokių nepatogumų vairuotojams bus“, – teigė V. Švedas. Ši Tilžės gatvės rekonstrukcija – pirmasis etapas. O antruoju žadama žiedinę Tilžės sankryžą perdaryti į keturšalę. Optimistine prognoze, šis darbas galėtų būti pradėtas kitų metų antroje pusėje, o baigtas 2019-2020 metų sandūroje, tačiau viskas priklausys nuo lietaus nuotekų tinklų, kuriuos ketina nuo Kauno gatvės iki Malūno tvenkinio tiesti bendrovė „Klaipėdos vanduo“. „Šiuo metu dėl šių tinklų tiesimo vyksta teisminiai ginčai, ir, jei jie nesibaigs laiku, nusikels ir Tilžės žiedo rekonstrukcijos pradžia. Kitokio eiliškumo būti negali – iš pradžių turi būti tiesiami požeminiai tinklai, o tik po to pertvarkoma sankryža ir klojamas asfaltas“, – paaiškino skyriaus vedėjas.