Tiesa, savivaldybės nustatytos vienodos sąlygos muziejų veda prie išsikraustymo. Valdininkai atrėžia, kad muziejaus durys ir taip nuolat užrakintos. Taigi yra dvi konflikto pusės. Kokia ateitis laukia muziejaus – paaiškės jau artimiausiomis dienomis. Rado duris užrakintas „Retromobile“ klubui patalpos Aleksoto aerodromo pašonėje buvo suteiktos dar 2013 metais. Kauno meru tapus Visvaldui Matijošaičiui, naujoji miesto valdžia ėmėsi peržiūrėti visas sutartis, kuriomis savivaldybės turtu leista naudotis kitoms įmonėms. Taip į savivaldybės taikiklį pateko automobilių muziejus. „Darome visų vienaip ar kitaip panaudai atiduotų ar pusvelčiui išnuomotų, ar patikėjimo teise perduotų patalpų inventorizaciją. Visas iš eilės ir peržiūrime. Jokiu būdu nedomina konkrečiai tos patalpos“, – DELFI teigė Kauno savivaldybės administracijos direktorius Gintaras Petrauskas. Kauno savivaldybės atstovai tikina net kelis kartus apsilankę muziejuje, tačiau visada rezultatas buvo tas pats – spyna ant durų. „Buvome nuvykę ten ir vasarą, ir dabar, žiemą. Važiuojame, nes norime įsitikinti, kiek ten tos veiklos vyksta ir kiek nevyksta. Ar patalpos tikrai atviros visuomenei, ar, kaip sakant, savi bičai pasidaro garažiukus ar savo verslui naudoja patalpas. Šiuo konkrečiu atveju lyg ir yra viduje kažkas. Iš kitos pusės tai atvira visuomenei tik labai išskirtiniais atvejais. Keista, kai kažkas naudojasi keliais tūkstančiais kvadratinių metrų viešųjų gėrybių, bet naudoja savo labai siauro rato veiklai“, – kalbėjo G. Petrauskas. Taigi dabar savivaldybė siūlo tris išeitis. Pirma – nustatyti muziejaus darbo laiką ir veikti nuolat. Antra – mokėti rinkos kainos nuomą. Trečia – išsikraustyti. „Tai logiški būdai, kaip viešąsias gėrybes nedalinti dykai bet kam“, – sako G. Petrauskas. Savivaldybės duotas laikas pateikti sprendimą baigiasi jau vasario 7-ąją. Pusė šimto eksponatų DELFI apsilankė minėtame muziejuje. Taigi, tai ką G. Petrauskas vadina „lyg kažkas ir yra“ iš tiesų yra 50 išskirtinių istorinių automobilių modelių. Tarp jų – ir trys lietuvių auksarankių kūriniai. Vienas iš jų – 1970 metais pagamintas automobilis „Svajonė“, apdovanotas už tuomet pažangius sprendimus.  Visa ekspozicija padalinta į dvi dalis – vienoje pusėje stovi karinė technika, kitoje – civiliai automobiliai. „Visa technika veikianti, važiuojanti. Patikėkite, vaikui būna didžiulis įspūdis, kai tokią techniką užkuri“, – pasakoja „Retromobile“ vadovas Ramūnas Kardelis. Žinomas automobilių mylėtojas pasakoja, kad 700 kv. m. patalpas iš savivaldybės gavo visiškai apleistas – jos buvo sutvarkytos, išvalytos ir paruoštos ekspozicijai. „Tai geri pusė metų kasdienio darbo – tvarkėme nuo lubų iki trinkelių. Čia buvo apleistas sandėlys, cechas. Buvo kiauras stogas, be langų. Reikėjo padirbėti, bet mes užsibrėžėme tikslą, kad galime tai padaryti. Ir padarėme“, – pasakoja R. Kardelis. Jis teigia, kad iš viso būtų galima eksponuoti net 300 modelių, tačiau jie paprasčiausiai netelpa. Lauke, šalia muziejaus, stovi dar apie 15 automobilių. R. Kardelis pasakoja, kad puoselėjo planus plėstis, todėl savivaldybės ultimatumas buvo tarsi spjūvis į veidą. Tiesa, jis pripažįsta, kad muziejus nėra visada atviras, tačiau, kad toks taptų, pakanka vieno skambučio. „Mes manome, kad tai – kažkoks nesusipratimas. Mums metė priekaištus, kad neva mes dirbame pagal susitarimą, pagal išankstinius skambučius. Priekaištauja, kad mes nedirbame kaip muziejus nuo ryto iki vakaro. Mes suprantame, kad tai yra pagrindinis priekaištas. Bet mes niekur nesame įsipareigoję – nė vienoje sutartyje – kad čia bus muziejus. Mes pasirašėme sutartį, kad bus ekspozicija, bet kaip ji veiks nebuvo sutarta. Todėl mes iš savivaldybės daugiau negavome jokios paramos. Mes padarėme taip, kaip įsivaizdavome – sutvarkėme patalpas, aplinką“, – sako R. Kardelis. Ant muziejaus durų nurodyti trys telefonų numeriai, kuriais paskambinus atvyksta žmogus ir atrakina duris visiems norintiems. Tai trunka daugiausiai 15 minučių, per kurias galima apžiūrėti lauko ekspoziciją. Taip tikina R. Kardelis. Samdyti žmogaus, kuris nuolat būtų muziejuje, klubas neturi galimybių. „Tai yra kaštai. Mes čia viską darome savanoriškai. Niekas atlyginimo negauna, tai klubinė veikla, o komercinė veikla draudžiama“, – sako R. Kardelis. Už apsilankymą muziejuje imama 2 eurų auka. Taip, auka, ne mokestis. R. Kardelis tikina, jei žmogus nenori aukoti dviejų eurų, jis gali ir neaukoti. Tačiau esą pasitaiko ir tokių, kurie atseikėja ir 50 eurų. Sutartis su savivaldybe galioja iki 2018 metų gegužės. „Retromobile“ atstovai įsitikinę, kad bent iki šio termino muziejus egzistuos.