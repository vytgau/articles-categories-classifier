Siekiant nustatyti bendrąsias tendencijas atlikta kasmetinė apklausa ir įvertintas klientų pasitenkinimo kiekvieno prekės ženklo modeliu lygmuo, atsižvelgiant į savininkų, atsakiusių užtikrintai „taip“ į klausimą, ar jie pirktų tokį patį automobilį ir vėl, rašo carscoops.com. Be to, siekiant parengti prekės ženklo įvertinimą privaloma tvarka vertinti bent du to paties gamintojo modeliai. Kadangi duomenų teko rinkti tikrai nemažai, iš visų 300 tūkst. apklausos dalyvių apsiribota tik 2013-2016 metų gamybos transporto priemonėmis. Ką gi pavyko išsiaiškinti? Geriausiųjų ketvertukas liko toks pat kaip ir praėjusiais metais: pirmauja „Tesla“, „Porsche“, „Audi“ ir „Subaru“, o štai „Lincoln“ iš praėjusiais metais pelnytos 21 vietos šiais metais sugebėjo pakilti į 12. „Hyundai“ dėl atnaujintų modelių šoktelėjo iš 24 į 13. Įvertinus visus surinktus duomenis, „Tesla“ neginčijamai užėmė dominuojančias pozicijas: net 91 proc. pirkėjų patikino, kad pirktų ir vėl tokį patį elektromobilį. Tokį pat atsakymą į pateiktą klausimą pateikė 84 proc. „Porsche“, 77 proc. „Audi“ ir 76 proc. „Subaru“ savininkų. Į dešimtuką geriausiųjų taip pat pateko „Toyota“ (76 proc.), „Mazda“ (74 proc.), „Chevrolet (73 proc.) ir „Lexus“ (73 proc.). Šio sąrašo pabaigoje atsidūrė „Fiat“ (53 proc.). Vos šiek tiek geriau nei italų prekės ženklas pasirodė „Nissan“ (58 proc.), „Infiniti“ (58 proc.), „Acura“ (58 proc.) ir „Jeep“ (60 proc.).