Automobilių gamintojas iš Vokietijos gali didžiuotis daug metų skaičiuojančia itin įspūdingų koncepcinių modelių istorija. Kai kurie koncepciniai modeliai labai greitai virto serijinės gamybos automobiliais, o kitiems teko kiek ilgiau palaukti, pavyzdžiui, 1998 metų keturių durų „989 Concept“. Yra tokių modelių, kurie imti gaminti praktiškai nepritaikius jokių pakeitimų – tai „918 Spyder Concept“. Savaime suprantama: kuo detaliau domėsitės „Porsche“ koncepcinių modelių istorija, tuo daugiau įspūdingų atradimų jūsų laukia. Būtina paminėti tiesiog neįtikėtino grožio „Cayenne Cabriolet Concept“ ir puikųjį „Typ 754“, savotiškai anonsavusį originalų 911. Svarbiausias „Porsche“ koncepcinis modelis šio automobilių gamintojo istorijoje, be jokių abejonių, yra „Mission E“ – keturių durų elektrinis sportinis automobilis, kuris, ekspertų teigimu, ateityje neabejotinai išriedės į gatves. Galbūt netgi atvers naują šio populiaraus vokiečių automobilių gamintojo istorijos puslapį.