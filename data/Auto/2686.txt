Tai bus Lietuvos automobilių „Rally Raid“ čempionato ir taurės, kurias rengia VšĮ „Bekelės fiesta“, antrojo, be abejonės sudėtingiausio organizatoriams ir sunkiausio dalyviams, etapo varžybos. „Pernai laikyti sunkiausią egzaminą ryžosi 16 ekipažų, o šiemet – 25, – sveikindamas varžybų organizatorius, jų dalyvius ir lenktynes aptarnaujantį personalą priminė Lietuvos automobilių sporto federacijos 4x4 komiteto pirmininkas ir šių varžybų organizatorius Gediminas Grigaitis. – Tačiau šie metai pirmieji, kai kartu su Lietuvos bekelės entuziastais neatvyko varžytis nė vienas užsieniečių ekipažas.“ Gal išsigando Lietuvoje prognozuojamų karščių ar škvalo, gal juos sugundė kitos varžybos, kurių šiuo metu nestokojama sportiniame kalendoriuje, nesulaukę užsieniečių spėliojo lietuviai, kurie puoselėjo irgi skirtingus tikslus. „Esame kuklūs tokių sunkių varžybų debiutantai, todėl ir mūsų tikslai kuklūs – geriau susipažinti su lenktynėmis ir jų specifika, o varžybų finišas būtų tikras mūsų lūkesčių įsikūnijimas“, – tvirtino iš Kazlų Rūdos atvykę „Stihl Navara“ Dariaus Kasakaičio, Mariaus Bieliausko, Ramūno Venckevičiaus ir Kęstučio Juškevičiaus ekipažas, kuris pasikeisdamas vairuos šių lenktynių automobiliu tituluojamą „Nissan Navara“ visureigį.  Tai viena iš dviejų ekipų, turinčių po keturis komandos narius. Tiek pat sportininkų iš Kauno – Jonas ir Vytautas Venclovai, Justinas Lasinskas ir Tomas Dabkus – bekelės maratoną šturmuos su „Mercedes-Benz Gelandevagen“. Susirinkę pažiūrėti miesto centre prieš varžybų atidarymą išrikiuotų įspūdingų visureigių, akmeniškiai buvo jau beketiną skirti prizą varžyboms dar neprasidėjus. Juos itin sužavėjo komanda iš Viešintų, pasivadinusi skambiu ir mįslingu „Raisto brolių“ vardu. „Nieko mįslingo čia nėra, – aiškino „Mazda B2500“ vairuojantis ekipos lenktynininkas Agnius Abraškevičius. – Kadangi esame didesnio pravažumo varžybų fanai, nieko malonesnio neturime, kaip įveikti raistą, o kadangi su šturmanu Argintu Berlinsku abu kaip broliai, tad nieko gudresnio kaip „Raisto broliai“ ir neieškojome“... Grėsmingai atrodantį „Nissan Patrol“ atvairavę panevėžiečiai, „Purkštukų“ komandos nariai Audrius Matuolis, Tomaš Požarickij ir Kęstutis Mažeika neskubėjo dalinti nei interviu, nei ruoštis trečiadienio vėlų vakarą vykusioms prologo varžyboms, kuriose pagal komandų iškovotas vietas teisėjai sudarys svarbiausiųjų varžybų – 4x4 perimetro starto tvarką. Panevėžiečiai prašėsi teisėjų leidimo dar kartą patikrinti įtarimą jiems sukėlusio priekinio rato guolio būklę. Matyt vadovaudamiesi logika, jog geriau jau negirdėti atidarymo fanfarų, nei dėl to gaišti brangų laiką trasoje. Prologo varžybos, vykusios miesto kartodrome, buvo ne tik puiki proga koviniais veiksmais patikrinti technikos parengtį atsakingoms batalijoms, bet ir pasivaržyti dėl Naujosios Akmenės mero Vitalijaus Mitrofanovo taurės. Tai buvo pirmasis šių varžybų trofėjus, o jį iš cementininkų miesto išsivežė vilniečių Ramūno Baltramonaičio ir Rimvydo Rimšos ekipažas, su „Land Rover Range Rover“ beveik kilometro ilgio trasą įveikęs per 1 min. 16,13 sek. Antri liko „Isuzu Vehi Cross“ vairavę molėtiškiai Vaidotas Paškevičius su Dariumi Danusu, tą pačią distanciją nuvažiavę per 1 min. 16,31 sek, o trečiąją vietą, į priekį parleidę tik abu „Sport“ klasės atstovus, iškovojo „Tourism“ klasėje rungtyniaujantys pernykščiai čempionai, vilniečiai Ovidijus Ercius su Arūnu Juzėnu, vairuojantys „Jeep Grand Cherokee“ visureigį ir trasoje sugaišę 1 min. 16,78 sek. „Labai glausti prologo varžybų rezultatai, besiskiriantys tik sekundės dalimis, rodo, jog jėgos – apylygės, tad kova 4x4 perimetre bus kaip niekad aštri ir įdomi“, – įteikęs taurę nugalėtojams pastebėjo Naujosios Akmenės meras V. Mitrofanovas. Ketvirtadienį nuo 6 val. ryto dalyviai tęs varžybas, kurių metu iš viso įveiks 2000 km.