Lietuvos transporto saugos administracijai tekę tirti geležinkelių transporto eismo įvykį, kai geležinkelio bėgiais einanti mergina negirdėjo atriedančio ir signalizuojančio traukinio ir, nespėjusi pereiti bėgių, buvo kliudyta lokomotyvo. „Muzikos klausymas blaško pėsčiojo dėmesį, 100 procentų nesusikoncentruojame į mus supančią aplinką ir lėčiau reaguojame į prie perėjos mums signalizuojantį automobilį ar geležinkelio pervažoje girdimą atriedančio traukinio gausmą“, – sako Lietuvos transporto saugos administracijos Transporto veiklos priežiūros departamento direktorius Justas Petrauskas. Ekspertui pritaria ir Vilniaus visuomenės sveikatos biuro Visuomenės sveikatos stiprinimo specialistė Martyna Milieškaitė. Anot jos, didžiąją dalį informacijos gauname stebėdami aplinką ir mums gali atrodyti, kad aplinką apžiūrėjome, nieko nepamatėme, todėl saugu keliauti toliau, tačiau garso signalai ne mažiau svarbūs ir suteikia papildomos informacijos. „Prieš pradėdamas judėti per geležinkelio pervažą, eismo dalyvis visais atvejais privalo sustoti ir įsitikinti, kad prie geležinkelio pervažos neartėja bėginė transporto priemonė. O garsus muzikos klausymasis ar kalbėjimas telefonu blaško dėmesį ir neleidžia tinkamai įvertinti situacijos bei pasiruošti judėti per geležinkelio pervažą“, – akcentuoja M. Mileškaitė. J. Petrausko teigimu, geležinkelio pervažoje bėginė transporto priemonė visada turi pirmenybę ir bet kuris eismo dalyvis privalo duoti jai kelią. Šiais informacinių technologijų laikais visa informacija pasiekiama išmaniaisiais įrenginiais. Elektroninis traukinio bilietas ar traukinių eismo grafikas – ne išimtis. Gali susiklostyti situacija, kad žmogus, telefone tikrinantis traukinių eismo grafiką, visą dėmesį sukoncentruos į telefono ekraną ir net neatkreips dėmesio į artėjantį traukinį, todėl esant geležinkelio stotyje, patartina dėmesį sukoncentruoti į aplinkui vykstantį traukinių eismą, o „pasinerti į telefoną“ tik patogiai įsitaisius ant keleiviams skirtų suolų. „Tačiau dar didesnė problema yra muzikos klausymas kertant geležinkelį net ir tam skirtose vietose. Esant prastoms oro sąlygoms (lietui ar sniegui), matomumą ribojant skėčiui ar gobtuvui ir ausyse skambant muzikai, visi šie faktoriai gali tapti pražūtingais. Todėl, artėjant prie geležinkelio perėjos ar pervažos, būtina sustoti, apsidairyti, įsiklausyti“, pataria J. Petrauskas. Visuomenės sveikatos stiprinimo specialistė sako, kad prie pervažos priartėję žmonės dažnai galvoja, kad užtenka tik apsižiūrėti ir perėjimo per bėgius nevertina rimtai. Dažnai numojama ranka, nes išsiimti ausines ar išsijungti muziką esą nepatogu. „Nors daug informacijos gauname iš regos, klausa yra nemažiau svarbi. Iš pirmo žvilgsnio gali atrodyti, kad pavojaus nėra, tačiau garsas mums gali galutinai suteikti saugumo jausmą. O garsus muzikos klausymas per ausines apskritai daro neigiamą poveikį sveikatai“, – muziką klausyti tokiu garsu, kad ji nežalotų klausos ir neužgožtų kitų garsų bei neblaškytų dėmesio pataria specialistė.