„Komisijoje užtrukom. Vakare mums paskyrė vėlų laiką, eilė nemaža buvo ir užtrukome ilgai. Paskutiniame punkte atsistojome į pačią eilės pabaigą ir jos galo nesulaukėm – teisėjai darbą baigė anksčiau. Todėl techninės komisijos procesą pabaigėm tik šį rytą“, – pasakojo V. Žala. Komandos automobilis buvo patikrintas dar Europoje – Havro uoste, iš kur pradėjo kelionę į Pietų Ameriką. Vietoje, Limoje, liko sutvarkyti tik kelias smulkmenas (pavyzdžiui, pakeisti vieno jutiklio tvirtinimo vietą), o teisėjams atlikti papildomus patikrinimus. „Administracinę komisiją gana greitai praėjom. Procedūra čia paprasta – eini nuo vieno stalelio prie kito ir renki antspaudus į specialią knygutę. Saulius jau ketvirtą kartą Dakare – žino, kada į kurią eilę atsistoti, todėl neužtrukom. Ilgiausiai, gal pusvalandį, užtruko specialus instruktažas apie įrenginių naudojimą ir saugumo taisykles – kol negavom antspaudo, kad Saulius ten dalyvavo, tol negalėjome judėti toliau“, – trečiadienio vakarą prisiminė V. Žala. Administracinėje komisijoje, be specialaus instruktažo, yra tikrinami ekipažo narių ir automobilio dokumentai, draudimai, padaroma abiejų nuotrauka. Viso – apie 10 lankytinų vietų. Lenktynininkas teigė, kad sudėjus visą komisijose praleistą laiką, jie užtruko apie 2–3 valandas. Šiemet viskas organizuota kiek geriau nei pernai ir tai sutaupė sportininkams ne vieną minutę. „Jeigu prie uosto prasikankinom ir lygioje vietoje sugaišom 3 valandas, tai administracinės komisijos metu viskas vyko labai sparčiai ir organizuotai. Gal ketvirtadienį didesnis krūvis – komisija dvi dienas vyksta ir daugiau žmonių čia bus“, – svarstė V. Žala.  „Agrorodeo“ komandos mechanikai per turėtą laiką spėjo atlikti vadinamuosius namų darbus – detaliai apžiūrėti ir patikrinti automobilį. Jų stovykloje dar apsilankė inžinierius iš „South Racing“ komandos bei sukalibravo „Toyota“ elektroninius valdymo prietaisus. „Ketvirtadienis – pirma diena, kai bivuakas taip zvimbia. Jaučiama šiokia tokia įtampa – visi turi ribotą laiką pasiruošti komisijoms, o iškart po jų reikia pristatyti automobilį į uždarą parką. Kaip pasiruoši šiandien, tokį automobilį turėsi šeštadienį starte. Nors greičio ruožas neilgas, vis tiek norisi atvažiuoti tvarkingai“, – kalbėjo lenktynininkas. Sausio 6 d. visi Dakaro dalyviai Limoje pervažiuos simbolinę 40-ojo ralio starto arką ir kelyje į bivuaką Piske turės įveikti 272 km. Iš jų 31 km sudarys pirmasis ralio greičio ruožas Peru smėlynuose.