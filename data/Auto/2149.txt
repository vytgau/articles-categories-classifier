Vokietijoje yra įsikūrusios vienos didžiausių pasaulio automobilių gamintojų, įskaitant „Volkswagen Group“, „Daimler“ ir „BMW Group“. Jos visos dosniai investuoja į savavaldes technologijas, rašo svetainė europe.autonews.com. Vokietijos įstatymų leidėjai ruošia taisykles, kaip turėtų būti užprogramuoti šie automobiliai, kad išspręstų sunkias dilemas, pavyzdžiui, ką pasirinkti: partrenkti dviratininką, ar padidinti greitį aukščiau leistino, kad būtų išvengta avarijos. Pagal naujas etines direktyvas, kurias parengė vyriausybės paskirtas komitetas, sudarytas iš etikos, teisės ir technologijų specialistų, tokius automobilius valdanti programinė įranga turės būti užprogramuota taip, kad bet kokia kaina leistų išvengti žmonių sužalojimų ar žūties. Tai reiškia, kad kai avarija bus neišvengiama, programa turės parinkti tokį veiksmą, kuris mažiausiai pakenks žmogui, net jei tokiu atveju reikėtų sugadinti svetimą turtą ar partrenkti į kelią išbėgusius gyvūnus, pavyzdžiui, kates, teigiama Transporto ministerijos pranešime. Programa negalės rinktis veiksmų kurso, remdamasi jos kelyje pasitaikiusio žmogaus amžiumi, lytimi ar fizine būkle. „Skaitmeniniame amžiuje ir savarankiškai besimokančių sistemų laikmetyje žmonių ir mašinų sąveika kelia naujų etinių klausimų“, - pranešime teigė Vokietijos transporto ministras Alexanderis Dobrindtas. „Ministerijos etikos komisija žengė pirmą žingsnį šia linkme ir parengė pirmąsias pasaulyje direktyvas, skirtas savavaldžiam važinėjimui“, - sakė jis. Anksčiau šiais metais Vokietija priėmė įstatymą, kuris numatė, kad vairuotojas visais atvejais turi sėdėti prie automobilio vairo ir būti pasiruošęs perimti autonomiško automobilio valdymą. Tai atvėrė kelią savavaldžių automobilių bandymams ir technologinei plėtrai.