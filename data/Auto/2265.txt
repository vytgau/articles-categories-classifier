Žada puikų reginį Anot organizatorių, „PDM Drift“ komandos, žiūrovų laukia daug įspūdžių. Renginio metu tokie sportininkai kaip Mantas Kulvinskas, Benediktas Čirba, Kęstutis Kelpša, Gediminas Ivanauskas ir kiti siūlys pasivažinėti „drift taxi“, o jų surinktas lėšas „Mamų unija“ skirs nekompensuojamiems vaistams, tyrimams ir vaikų gydymui užsienyje. „Atkeliauja aukščiausio lygio sportininkai su labai galinga technika. Žiūrovams retai pasitaiko proga pasinaudoti tokių „drifterių“ siūlomomis pramogomis arba jos daug kainuoja. O svarbiausia, visi jie skiria savo laiką ir jėgas kilniam tikslui – padėti vaikams“ – pasakoja prie „PDM Drift“ komandos šiemet prisijungęs „semipro“ lygos pilotas Vytautas Čaplikas. Žiūrovai į renginį bus įleidžiami nuo 11 val. 30 min. Iš pradžių galės stebėti „drifterių“ treniruotę, pasinaudoti kitomis teritorijoje siūlomomis pramogomis, o vėliau – patys sėsti šalia patinkančio piloto ir išbandyti jo „drift taxi“. „Praėjusiais metais pardavinėjome „drift taxi“ kuponus, už kuriuos surinktas lėšas skyrėme „Mamų unijai“, šiemet norėjosi socialinę idėją tęsti, tad gimė „All United by Lesta“ renginys“ – dalinasi mintimis Gytis Mocekainis. Komandai – sezonas ne iš lengvųjų Tokį renginį „PDM Drift“ komanda, pasak G. Mocekainio, organizuoja pirmą sykį: „Tikrai labai didelis iššūkis. Mums labai padeda tai, kad sulaukiame daug sportininkų, rėmėjų ir savanorių palaikymo – visi prisideda, kaip gali, kad žiūrovai sulauktų įspūdingo reginio ir kad surinktume kuo daugiau lėšų sergantiems vaikams“. Tai – ne vienintelis iššūkis „PDM Drift“ komandai šį sezoną. „Semipro“ čempionate turėjęs važiuoti G. Mocekainis vysto unikalų projektą – „BMW E36” kėbule „plaka“ amerikietiško „Mustango“ širdis. Anot komandos, ši bus jau trečia.  „Kadangi didžiąją dalį darbų darome patys, projektas užtruko ilgiau nei tikėjomės, susidūrėme su keblumais dėl motoro, tepalo „padavimo“, bet atrodo, kad trečias kartas nemeluos ir pagaliau „vokietis“ bei „amerikietis“ automobilyje susidraugavo – patikrinsime Kačerginėje. Tuo tarpu džiaugiuosi, kad komandos draugas šį sezoną smarkiai tobulėja ir vis geriau važiuoja“ – neslepia džiaugsmo pilotas. Jam antrina V. Čaplikas: „Galiu pasidžiaugti, kad technika kol kas manęs tikrai „nepavedė“, važiuoju stabiliai, stengiuosi kiekvienas varžybas pasirodyti kuo geriau, o antradienį Kačerginėje bus puiki proga dar pasitreniruoti“. Renginio apdovanojimai – iš „Mustango“ širdies Paklausti, kokias nominacijas žada renginio pabaigoje, komandos nariai susitarę šypsosi – bus keli, bet atskleis juos tik renginio metu, o vertinti „drifterius“ kvies pačius žiūrovus. Organizatoriai išduoda paslaptį, kad trofėjai bus išskirtiniai. Tai – stūmokliai ir švaistikliai iš „sprogusio“ pirmojo „Mustango“ variklio. „Negalėjome sugalvoti nieko asmeniškiau, „pdm‘iškiau“ ir labiau „iš širdies“ nei pačių mūsų puoselėjamų automobilių detalės“ – juokiasi komandos nariai ir skuba toliau ruoštis rytdienai, kada į Kačerginės trasą atvyksta geriausi Lietuvos šonaslydžio meistrai.