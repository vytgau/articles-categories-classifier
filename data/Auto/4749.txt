Dabar pasiekti tokį greitį trunka 0,1 sek. ilgiau. Palyginimui galima paminėti, kad 96 km/val. greitį per tokį laiką pasiekia tik įspūdingas superhibridas „Ferrari LaFerrari“, kurio variklio galia siekia 963 AG. E. Muskas patikslino, kad norint pasiekti tokias aukštumas, „Model S“ turi veikti maksimalaus galingumo režimu „Ludicrous Mode“. Be to, jis nurodė, per kiek laiko šio modelio elektrinis automobilis įveiks tradicinę 402 metrų traukos lenktynių distanciją. Pasirodo, atnaujinus programinę įrangą šis atstumas bus įveikiamas net per 10,6 sek. Anksčiau jokių oficialių duomenų apie „Tesla“ greitį per traukos lenktynes nebuvo skelbiama. Šiaip ar taip, „P100D“ modelių savininkai šia atkarpa praskriedavo per maždaug 10,8 sek. Per kiek laiko modifikuotos programinės įrangos valdomas modelis išvystys 100 km/val. greitį, kol kas nepranešama. Dabartinis keturiais ratais varomas „Model S“ su 100 kWh talpos akumuliatoriais 100 km/val. greitį pasiekia per 2,7 sek. Vėlesniame „Twitter“ pranešime E. Muskas nurodė, kad analogišką naujinį ketinama pritaikyti ir „Model X“ modeliui. Šis visureigis taip pat 0,1 sek. greičiau susidoros su 96 km/val. greičio išvystymo užduotimi. Dabar „Ludicrous Mode“ režimu veikiantis „Model X P100D“ 96 km/val. pasiekia per 2,9 sek., o 100 km/val. išvysto per 3,1 sek. Apie tikslią naujinio išleidimo datą kol kas nepranešama.