Tuomet jo visų detalių būklę kruopščiai įvertino „Dekra“ specialistai. Visa tai pateikiama išsamioje ataskaitoje. Tad gero skaitymo, ir tikimės, kad ši informacija padės lengviau apsispręsti ieškant naudoto automobilio. 100 000 km su 2007 m. „Dacia Logan MCV 1.5 dCi“: pigus, paprastas ir tiesiog geras “Dacia Logan“ yra vienas didžiausių pastarųjų metų automobilių pramonės stebuklų. Ar šis rumunų gamintojo modelis tikrai vertas dėmesio? „Logan MCV“ ilgalaikis 100 000 kilometrų testas įrodė, kad formulė „pigus + paprastas = geras“ yra teisinga. 2004 m. pabaigoje pasirodęs „Dacia Logan“ iš pat pradžių nesulaukė itin didelio populiarumo, nors ir buvo pats pigiausias (kaina – nuo maždaug 7100 Eur) naujas automobilis Europos rinkoje. Visi per pirmuosius prekybos mėnesius Vakarų Europos šalyse nupirkti „Logan“ būtų sutilpę ant dviejų, na, gal trijų mašinvežių. Pirkėjai pirmiausia abejojo šios rumuniškos prekės kokybe, o kai kam nepatiko ir sedano modelio dizainas. Vairuotojų neįtikino net ir laiko patikrintos „Renault“ (pastarajam gamintojui priklauso „Dacia“ kompanija) technologijos, sumontuotos po „Logan“ variklio dangčiu. Dažniausiai užduodamas klausimas buvo: „Kas norėtų važinėti tokia mašina?“ Atsakymas labai paprastas: visi, kam reikia pakankamai didelės, bet nebrangios mašinos. Po kurio laiko paaiškėjo, kad rumuniškas automobilis išties vertas dėmesio. Tai įrodė ir „Auto Bild“ ilgalaikis testas. „Logan MCV Laureate“ su 1.5 dCi/68 AG varikliu redakcijos garaže savo vietą užėmė 2007­ųjų vasarą. Kaip ir tikėtasi, iš pradžių kolegos į šią mašiną žvelgė skeptiškai. Buvo baiminamasi, kad automobilis pagamintas vadovaujantis užvakar dienos „Renault“ kompanijos technologijomis. Ar išgyvens šis modelis iki 100 000 km maratono pabaigos? Atsakymo į šį klausimą sulaukta visai netrukus – pasirodo, „Logan“ yra patikimas automobilis. Kokia „Dacia“ sėkmės paslaptis? Pirmiausia, aišku, maža kaina. Norint pagaminti tokį pigų automobilį, reikėjo naudoti jau išbandytus ir patikrintus sprendimus, o ne pačias naujausias technologijas. Kai kuriuos smulkius „Logan MCV“ trūkumus kompensuoja didžiulė kroviniui skirta erdvė. Jei kalbėtume skaičiais, tai atrodytų taip: 2350 l erdvė bagažui vos už 11 600 Eur. Testo dienoraštyje šį automobilį kažkas pavadino dailiu „kabluku“. Bandomosios mašinos papildoma įranga buvo tokia: oro kondicionierius, šoninės saugos oro pagalvės, metalizuoti kėbulo dažai ir guminiai kilimėliai. Visa tai automobilio kainą padidino iki 14 tūkst. eurų. Pabandykite už tokią pinigų sumą nusipirkti didesnę mašiną. Nepavyks! „Logan MCV“ konkurentai – tai daugiafunkciai „Renault Kangoo“ ir „Citroen Berlingo“ automobiliai, kurie dažniausiai naudojami krovinius pervežti. Pasirodo, šią užduotį puikiai gali atlikti ir rumuniška mašina, į kurią be jokių problemų pakrautume 18 kėdžių ir vieną rašomąjį stalą. Dviratis? Nėra nieko paprasčiau – jį įdėjome nė nenuimdami ratų. Vienas bandytojų pradėjo net galvoti, ar šią didžiulę bagažinę iš viso įmanoma pripildyti? Labai praktiškos ir dviejų dalių galinės durelės, kurias galima atidaryti 180 laipsnių kampu. Praktiškumu nenusileidžia ir aukštesnė vienu rankos judesiu sulankstoma galinė sėdynė. Tiesa, nors čia sėdintys keleiviai gerai mato tai, kas vyksta priekyje, deja, vietos jų keliams, ypač aukštaūgių, mažoka. Gaila, kad „Dacia“ biudžete pritrūko pinigų stumdomai galinei sėdynei sumontuoti. Tą patį galima pasakyti ir apie pigokas vidaus apdailos medžiagas: ant plastikinių bagažinės detalių greitai atsirado gilūs įbrėžimai, o salone purvas paprasčiausiai prilipo prie pigios grindų kiliminės dangos. Deja, pigindama gamybą „Dacia“ priešinosi ir tam, kad „Logan MCV“ turėtų daugiau saugumo įrangos. ESP sistema jame iš viso nemontuojama, o šoninės saugos oro pagalvės užsakomos tik už papildomą kainą. Tačiau reikia pripažinti faktą, kad, pavyzdžiui, šio modelio važiuoklė yra gerai sukonstruota. Net visiškai pakrautas automobilis be problemų įveikė vadinamąjį „Briedžio testą“. Didžiulis rumuniško universalo atstumas tarp ašių (2,90 m) turi ir kitų privalumų. Automobilis yra stabilus ir tvirtai laikosi kelyje, be to, juo važiuoti gana komfortiška net duobėtu keliu. Šiek tiek blogiau jis pasirodė automagistralėje – buvo juntamas šioks toks vibravimas važiuojant dideliu greičiu. Nepaisant to, „Logan MCV“ buvo geras palydovas ilgose kelionėse. Jei kas ir trikdė ramybę, tai tik smulkmenos, pavyzdžiui, dėl kampuoto kėbulo atsirasdavo garsus ūžesys, jungiant užsikirsdavo atbulinės eigos pavara, bildėjo stogo bagažinė, ne itin preciziškai veikė vairo sistema, ypač važiuojant didesniu nei 130 km/h greičiu. Geriau išdėstytos bei didesnės galėtų būti ir salono slėptuvės. Be to, ir sankaba pradėjo strigti. Vienas bandytojų net buvo pradėjęs baimintis, kad mašina gali neišsilaikyti iki maratono pabaigos. Tikrai be reikalo. Testo metu sugedo tik degalų lygio matuoklis. Iš esmės jis veikė, bet rodė tai, kas jam šovė į galvą. Buvo pakeista degalų bako plūdė (kartu su degalų siurbliu), deja, jos užteko neilgam. Viskas baigėsi tuo, kad niekas nebežiūrėjo į degalų rodyklę, nes visi žinojo, jog 50 litrų baką pripildžius dyzelinu galima labai toli nuvažiuoti. Vidutinės „Logan MCV“ degalų sąnaudos užmiestyje buvo 6,7 l/100 km. Dyzeliniam 1.5 dCi varikliui tai išties daugoka, tačiau teisybės dėlei reikia pasakyti, kad šis universalas labai dažnai važinėdavo autostradomis beveik didžiausiu įmanomu greičiu. Bandytojų „pramoga“ buvo lenktynės su kitais automobiliais. Važiuojant lygiu keliu didesniu kaip 140 km/h greičiu, variklis dirbo per garsiai ir nemaloniai įkyriai. Dyzeliniam „Logan“, kurio motoro galia tebuvo 68 AG, akivaizdžiai trūko žvalumo. Daugelis gailėjosi, kad bandyta silpnesnė, o ne 1.5 dCi/86 AG modifikacija. Nuvažiavus 50 000 km, vienas testuotojų pranešė, kad greitai turėtų „numirti“ sankaba, bet jis klydo. Pastebėti buvo šie trūkumai: klibėjo vairuotojo sėdynė, cypė stabdžiai ir valytuvai. O štai apie besilupančius kėbulo dažus redakcijos darbuotojai nieko negali pasakyti, nors kitų „Logan“ savininkai dėl to skundėsi. Kritikos apie prastą prietaisų skydelį „Dacia“ nepraleido pro ausis, tad naujesniame „Sandero“ modelyje jis yra gražesnis ir iš geresnių medžiagų. Naujas prietaisų skydelis pradėtas montuoti ir į kitus rumuniškus modelius. Deja, kodėl kondicionieriaus reguliatoriai įdėti per žemai, iki šiol žino tik gamintojas. Testo pabaigoje dėl bandyto „Logan“ kilo karšta diskusija. Vieni manė, kad turintiems 11 600 eurų geresnis sprendimas būtų nusipirkti naudotą automobilį, pavyzdžiui, vienerių dvejų metų „Škoda Octavia“ su TDI varikliu. Kiti pasisakė už rumunų universalą, kuris irgi neliko be savo gerbėjų. Daugelis rumunų universalo bandytojų greitai priprato prie jo ir atleido smulkius trūkumus. „Galbūt todėl, kad nieko ypatingo iš jo nesitikėjau, „Logan“ mane nustebino ir, svarbiausia, teigiamai“, – aiškino vienas darbuotojas. Galutinai išardžius automobilį, rezultatas buvo teigiamas – ypač gerai buvo įvertintas variklis. Atlikti matavimai parodė tiksliai tokią galią, kokią nurodė gamintojas – 68,3 AG. O sankaba ne tik įveikė 100 000 km, bet dar ilgai būtų tarnavusi. Prikibti galima nebent prie smulkmenų, tarkime, kad galinė sėdynė nestumdoma ar durelės neturi centrinio užrakto. Testo išvada paprasta: „Logan MCV“ yra pakankamai geras automobilis. Jei gamintojas ištaisytų kelis smulkius trūkumus, šis modelis galėtų apsidžiaugti didesne paklausa. Gedimai ir remontai 19 915 km Pakeistas degalų siurblys su matuokliu ir vieno purkštuko detalė (pagal garantiją). 41 106 km Pakeista kairiojo žibinto lemputė (5,50 Eur). Pakeista dešiniojo žibinto lemputė (5,50 Eur). 60 147 km Pakeista prietaisų skydelio lemputė ir vairuotojo sėdynės bėgeliai (pagal garantiją). 84 711 km Pakeisti priekinių stabdžių diskai ir trinkelės, nuvalyti galinių stabdžių būgnai (166,24 Eur). Komentarai išardžius po testo: tarp ekonomiškumo ir išlaidumo Tai, kad „Logan“ labai pigi mašina, buvo matyti jau išsukus keletą varžtų. Pavyzdžiui, gana ilgai užtruko išmontuoti dureles, nes kiekvieną laidą reikėjo atjunginėti atskirai. Centrinis užraktas? Deja, jo čia nėra. Ardant buvo matomi ir kiti taupymo požymiai: sėdynės kliba, jų sėdimosios dalys greitai susitrina. Ne itin estetiškai atrodo ir putplasčio izoliacija. O štai apsauginio antikorozinio vaško netrūksta – visa mašinos apačia puikiai apsaugota nuo rūdžių. Net daug garsesni gamintojai, norėdami apsaugoti savo automobilius, netepa tokio storo vaško sluoksnio, kokiu gali didžiuotis „Logan“. Todėl ši mašina be problemų atlaiko šaltas ir sūrias Rytų Europos šalių žiemas. Geri buvo ir variklio bei pavarų dėžės patikrinimo rezultatai. Nors „Renault“ koncerno detalės technologiškai ir pasenusios, jos puikiai įveikė visus išbandymus. Nepasitvirtino ir bandytojų teiginys, kad sankaba neatlaikys 100 000 km distancijos – ji sėkmingai įveikė visą ilgalaikį testą. Tiesa, ardant automobilį buvo sugadintas vienas purkštukas, kuris per visą maratono laiką dirbo nepriekaištingai.  Išvada Rumunų gamintojas įrodė, kad pigi mašina nebūtinai turi būti bloga. Ilgalaikio testo metu „Logan MCV“ nė karto mūsų nenuvylė. Šio automobilio eksploatacinės savybės ir funkcionalumas yra pakankamai aukšto lygio. Bagažinėje galima vežti net ir labai didelį krovinį. Gerai atsiliepta ir apie važiuoklę, kuri su savo užduotimi puikiai susidorojo net ir važiuojant duobėtais keliais. Šis modelis ne itin tinka važiuoti dideliu greičiu, bet juk „Dacia Logan MCV“ nėra lenktyninė mašina. Kokių rasta trūkumų? Sulaukti vien tik gerų atsiliepimų sutrukdė viso labo keli neesminiai trūkumai – reikėjo keisti degalų siurblį su matuokliu ir vairuotojo sėdynės bėgelius, kai buvo nuriedėta vos 19 000 kilometrų. Kritikos vertos ir labai pigios salono apdailos medžiagos. Išardžius automobilį paaiškėjo dar keletas kitų trūkumų (pvz., durelėse nėra centrinio užrakto), tačiau bendrai šis rumunų modelis nusipelno tik gerų žodžių ir gauna gerą įvertinimą. Testo pradžioje tokio rezultato mažai kas tikėjosi. Galutinis įvertinimas 5– Techniniai gamintojo duomenys Variklis – tipas/cilindrų sk./vožtuvai: turbodyz./L4/8 Darbinis tūris (cm3): 1461 Maks. galia AG esant aps./min.: 68/4000 Maks. sukimo momentas (Nm esant aps./min.): 160/1700 Maks. greitis (km/h): 150 Pavarų dėžė: 5/mech. Stabdžiai – priek./gal.: disk.vent./būgn. Ilgis/plotis/aukštis (mm): 4450/1740/1674 Padangų dydis: 185/65 R15 Automobilio svoris/kraulumas (kg): 1308/488 Bagažinės talpa (l): 700–2350 Degalų bako talpa (l): 50