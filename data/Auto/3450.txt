Maža to, tai daryti reikia atsakingai, nepamirštant gamtos ir visuomenės sveikatos, mat vykdant automobilio priežiūros darbus gali susidaryti ir pavojingųjų atliekų, rašoma pranešime žiniasklaidai. Šaltasis metų laikas – išbandymas automobiliui Automobilių serviso „Moller Auto“ vadovas Rimantas Kvederavičius sako, kad šaltasis metų laikas daugeliui automobilių būna rimtu išbandymu, kuomet transporto priemonei tenka patirti nepalankių aplinkos sąlygų poveikį. Dažni ir ženklūs temperatūros svyravimai, šalčiai, krituliai bei druskuoti keliai gali pakenkti svarbioms automobilių sistemoms, dalims ir komponentams, o nekreipiant dėmesio į smulkias problemas vėliau gresia daug rimtesni gedimai. Dėl to, R. Kvederavičiaus teigimu, prieš šiltąjį sezoną visuomet rekomenduotina atlikti profilaktinę transporto priemonės apžiūrą ir pakeisti susidėvėjusias dalis bei pašalinti smulkius gedimus. „Visų pirma patartina patikrinti automobilio stabdžių sistemą ir dugno apsaugas, kurios gali būti pažeistos važinėjant žiemiškais keliais. Taip pat pravartu atkreipti dėmesį į variklio aušinimo sistemą, kurioje po žiemos neretai atsiranda gedimų. Vairuotojai, kurie automobilius šaltuoju metų laiku laiko garažuose, turėtų žinoti, kad dėl drėgmės jų transporto priemonių guminės dalys nusidėvi greičiau, todėl jas gali tekti pakeisti“, – sako R. Kvederavičius. Ne mažiau kenksmingos žiemiškos sąlygos gali būti ir automobilio išorei, todėl paprastai, R. Kvederavičiaus teigimu, paruošiant automobilį šiltajam metų laikui ieškoma ir kėbulo pažeidimų, priekinio stiklo įtrūkimų bei imamasi priemonių tokiems defektams pašalinti. Rimčiausios problemos – po variklio gaubtu „Visuomet verta atkreipti dėmesį ir į priekinio stiklo valytuvus – ar jie nėra nusidėvėję, nebraižo stiklo, o galbūt palieka ant jo dryžius. Tokiu atveju valytuvus taip pat gali tekti pakeisti. Be to, po žiemos svarbu išvalyti automobilio kondicionavimo sistemą, kurioje gali kauptis mikrobai, galintys tapti potencialia grėsme žmonių sveikatai“, – sako R. Kvederavičius. Kiti būtini veiksmai ruošiant automobilį šiltajam sezonui, automobilių priežiūros eksperto teigimu, yra tinkamas žibintų sureguliavimas, ratų suvedimas ir pakabos geometrijos subalansavimas. Šiuos veiksmus būtina atlikti reguliariai, kadangi to nepadarius greičiau dėvisi padangos, prastėja automobilio sukibimas su kelio danga. „Galiausiai pasitinkant pavasarį ir vasarą reikėtų leisti specialistams atidaryti automobilio variklio gaubtą ir pažiūrėti ar čia neslypi kokių nors problemų. Variklio priežiūra yra itin svarbi todėl, kad smulkūs gedimai ar nepastebėti defektai labai greitai gali peraugti į dideles problemas ir brangiai kainuojantį remontą, todėl racionaliausia iš anksto užkirsti joms kelią. Nepalankesnės šaltojo metų laiko važinėjimo sąlygos padidina tikimybę tokiems gedimams ir galimoms pasekmėms“, – pažymi R. Kvederavičius. Automobilių serviso atstovas sako, kad taip, kaip žmogaus organizmas po žiemos gali būti nusilpęs ir stokoti vitaminų, taip ir automobilis būna „išsekintas“ atšiaurių oro sąlygų ir gali reikalauti tam tikrų remonto darbų bei prevencinių priemonių taikymo. Dėl to nereikėtų laukti tol, kol problemų jau nebebus galima ignoruoti, o reguliariai atlikti profilaktinius transporto priemonės patikrinimus bei pašalinti smulkius gedimus ar pakeisti nusidėvėjusias dalis. Atliekant priežiūros darbus susidaro ir pavojingųjų atliekų Tuo metu pavojingųjų ir nepavojingųjų atliekų tvarkymo įmonės „Žalvaris“ direktorius Mindaugas Jančiauskas sako, kad vairuotojai savo transporto priemonėmis prieš šiltąjį metų laiką linkę pasirūpinti vis dažniau, tačiau to paties negalima pasakyti apie tokios priežiūros metu susidarančias automobilines atliekas, dalis kurių priskiriamos ir pavojingosioms atliekoms. „Daugiausiai problemų dėl automobilinių atliekų pavasarį kyla prasidėjus padangų keitimo bumui. Pasikeitę žiemines padangas į vasarines pirmąsias transporto priemonių savininkai neretai tiesiog išmeta kur papuola. Tai, žinoma, yra neleistini veiksmai, užtraukiantys administracinę atsakomybę. Padangose yra gausu žmogui ir gamtai kenksmingų medžiagų, kurios, netinkamai tokias atliekas tvarkant, gali būti išskiriamos į aplinką“, – sako M. Jančiauskas. Bendrovės „Žalvaris“ direktorius sako, kad nebenaudojamas padangas reikėtų atiduoti jų įsigijimo vietoje ar transporto priemonės priežiūrą atlikusioje įmonėje arba pristatyti į savivaldybių įrengtas stambių gabaritų atliekų surinkimo aikšteles. Anot M. Jančiausko, nors ir reikalauja atitinkamo tvarkymo, padangos nėra priskiriamos pavojingosioms automobilinėms atliekoms. Vis tik tokiomis laikomos kitos automobilių priežiūros darbų metu susidarančios atliekos – panaudoti akumuliatoriai, oro, kuro ar tepalų filtrai, alyva ir jos pakuotės, amortizatoriai, elektroninė įranga ir baterijos bei panašios atliekos. Šių automobilių dalių sudėtyje taip pat yra daugybė pavojingų medžiagų, kurios, tinkamai atliekų netvarkant, gali patekti į aplinką, užteršti gamtą, sužaloti žmones ar sukelti jiems ligas, kauptis organizmuose ir nulemti lėtinius susirgimus. Vairuotojus ir servisų darbuotojus ragina būti atsakingus R. Kvederavičius sutinka, kad ruošiant automobilį šiltajam sezonui visuomet susidaro tam tikrų automobilinių atliekų, tačiau atliekant automobilio priežiūrą servise jų tvarkymo rūpesčiai transporto priemonės savininko nevargina, kadangi atliekomis turi pasirūpinti automobilio remontą atliekanti įmonė. „Jeigu tenka keisti sugedusias ar pažeistas dalis, be abejo, susidaro ir atliekų. Dalis jų iš tiesų yra pavojingos, todėl tinkamam jų utilizavimui skiriame didelį dėmesį. Štai, pavyzdžiui, pavasarinės automobilio priežiūros metu dažnai tenka keisti automobilių oro filtrus, kurie dėl prastesnių kelių ir eismo sąlygų Lietuvoje gali susidėvėti maždaug dvigubai greičiau nei Vakarų Europos šalyse. Pakeistus filtrus ir kitas dalis rūšiuojame ir atiduodame toliau tvarkyti patikimiems specialistams“, – pasakoja R. Kvederavičius. M. Jančiauskas pažymi, kad tinkamas pavojingųjų automobilinių atliekų sutvarkymas turėtų būti visos visuomenės interesas, todėl tiek savarankiškai automobilius tvarkantys gyventojai, tiek automobilių servisai turėtų būti atsakingi ir atliekas pašalinti tinkamai. Anot M. Jančiausko, per praėjusius metus „Žalvaris“ iš įmonių ir gyventojų Lietuvoje iš viso surinko beveik 10,2 tūkst. tonų pavojingųjų automobilinių atliekų. Daugiausiai – beveik 6 tūkst. tonų – pernai surinkta automobilių akumuliatorių atliekų.