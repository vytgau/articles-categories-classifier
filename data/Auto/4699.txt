Tikimasi, kad įvedus vietinę rinkliavą už automobilių statymą, automobiliai dalyje Naujamiesčio, Senamiesčio ir Krokuvos g. bus statomi tvarkingiau. Mokamas automobilių stovėjimas įvedamas gatvėse, kurios jau yra įtrauktos į Vilniaus miesto savivaldybės tarybos apmokestintas rinkliavos zonas. „Ko gero, sunkiai rasime tokią Vilniaus miesto erdvę, kurios gyventojai ir reziduojančios įmonės nepatirtų nepatogumų dėl netvarkingai ir chaotiškai statomų automobilių, kurie dar ir blokuoja kitus automobilius. Transporto priemonės paliekamos visai dienai, ir taip atimamos stovėjimo vietos iš čia gyvenančių vilniečių. Nukenčia ir įmonės, kurių klientai neranda kur pasistatyti automobilį. Siekiant užtikrinti tvarkingą automobilių statymą gyventojams ir įmonėms bei sureguliuoti stovėjimo trukmę ir bus keičiama stovėjimo tvarka“, – sako SĮ „Susisiekimo paslaugos“ direktorė Modesta Gusarovienė. Siekiant sureguliuoti statomų transporto priemonių srautus ir sudaryti sąlygas pasistatyti automobilį ir tiems, kurie dienos metu į šią miesto teritoriją atvyksta trumpam, nuo gruodžio 5 d. pradedama rinkti rinkliava už automobilių stovėjimą: Vytenio gatvėje (atkarpa tarp Naugarduko ir Kauno gatvių); Naugarduko gatvėje (atkarpa tarp Švitrigailos ir Vytenio gatvių); Šaltinių gatvėje (atkarpa tarp Algirdo ir Mindaugo gatvių); Mindaugo gatvėje (atkarpa tarp Naugarduko ir Kauno gatvių); Muitinės gatvėje (atkarpa tarp A. Vivulskio ir J. Basanavičiaus gatvių); A. Vivulskio gatvės akligatvyje nuo Muitinės gatvės; M. K. Čiurlionio gatvės akligatvyje prie namų 84A ir 86; Algirdo gatvėje (atkarpa tarp Naugarduko ir Kauno gatvių). Šios gatvės ir akligatviai patenka į žaliąją rinkliavos zoną, kurioje nustatyta rinkliava siekia 0,3 euro už vienos valandos stovėjimą. Rinkliava bus renkama pirmadieniais–šeštadieniais nuo 8 iki 18 valandos. Tuo tarpu Šv. Kazimierio gatvė prie Augustijonų gatvės, M. Daukšos gatvės prie Aušros Vartų gatvės, Mindaugo g. ties pastatu 1A, bei Krokuvos gatvės dalis tarp Rinktinės ir Kalvarijų gatvių patenka į geltonąją zoną. Joje nustatyta vietinė rinkliava siekia 0,6 euro už vienos valandos stovėjimą, ir ji bus renkama pirmadieniais–šeštadieniais nuo 8 iki 20 valandos. Šiose dalyse gyvenantys ir savo gyvenamąją vietą deklaravę vilniečiai gali įsigyti leidimus, suteikiančius teisę statyti gyventojų automobilius apmokestintose stovėjimo vietose. Leidimui įsigyti gyventojai turi pateikti automobilio registracijos liudijimą, deklaruotos gyvenamosios vietos pažymą ir vairuotojo pažymėjimą, išduotą prašymą pateikiančiojo vardu. Pirmajam automobiliui skirtas leidimas žaliojoje rinkliavos zonoje kainuoja 7,2 euro metams, o antrajam – 8,7 euro mėnesiui. Tuo tarpu pirmasis ir antrasis leidimai geltonojoje zonoje kainuoja atitinkamai 14 eurų metams ir 17 eurų mėnesiui. Jau dabar gyventojai dėl leidimų įsigijimo gali kreiptis į SĮ „Susisiekimo paslaugos“ Klientų aptarnavimo centrus Vilniuje, Gedimino pr. 9A ir Geležinkelio g. 16. Nespėjusiems gyventojų leidimų įsigyti iki stovėjimo vietų apmokestinimo pradžios, bus suteikiamas 2 savaičių laikotarpis nuo gruodžio 5 d. imtinai susipažinti su pasikeitusia automobilių statymo tvarka, teigiama pranešime. Vietinė rinkliava įvedama ir Šventaragio gatvėje, kuri patenka į mėlynąją rinkliavos zoną ir kurioje nustatyta 1,80 euro dydžio rinkliava, galiojanti visomis savaitės dienomis nuo 8 iki 24 val. Tačiau šioje gatvės atkarpoje esančiose stovėjimo vietose darbo dienomis iki 18 val. galioja rezervuotas stovėjimas. Rezervuotose stovėjimo vietose galima statyti automobilius tik su specialiu leidimu, kuris turi būti paliktas ant priekinio automobilio stiklo keleivio pusėje, iš lauko gerai matomoje vietoje. Tačiau pasibaigus rezervacijos laikui, t. y. po 18 val., šiose vietose automobilius galės statyti bet kuris vairuotojas, o stovėjimas bus apmokestintas pagal toje vietinės rinkliavos zonoje galiojančius tarifus. Primenama, kad sumokėta vietinė rinkliava už gyventojo leidimą nesuteikia teisės nemokamai statyti automobilį visoje rinkliavos zonoje, draudžiamųjų kelio ženklų ar rezervuotų stovėjimo vietų galiojimo zonose, privačiose automobilių stovėjimo aikštelėse ar kitaip nesilaikyti Kelių eismo taisyklių. Vairuotojai raginami būti atidūs ir nepažeisti kelio ženklų reikalavimų.