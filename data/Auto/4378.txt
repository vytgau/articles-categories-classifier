„Greičio ruožas buvo pakankamai sudėtingas. Aš buvau įsitikinęs, kad tai bus ralio tipo greičio ruožas, bet tikrai buvo nemažai vietų, kur buvo galima nepataisomai sugadinti automobilį, daug akmenų, daug brastų. Pasivijome Stephaną, ką ir planavome padaryti. Šiek tiek trūko laiko, kol mes jį apsilenkėme. Žinote, 39 km Dakaro neišloši, bet pralošti daug gali“, - DELFI po finišo teigė B. Vanagas. Iškart po finišo lietuvis džiaugėsi, kad pavyko pakilti rikiuotėje. „Mano žiniomis, finišavome 17 iš 24. Tai mes gerokai pasistūmėjome į priekį. Rytoj turėsime kur kas komfortiškesnę startinę poziciją. Darbas padarytas 100 procentų“, - teigė B. Vanagas. Lenktynininkas neturėjo priekaištų ir technikai. „Iš principo viskas veikia neblogai. Kondicionierius gerai veikia pervažiavimuose, greičio ruožuose jo šiek tiek trūksta. Bet mes galime išgyventi. Reikės padirbėti su stabdžių balansu, bet tai buvo tikrai geras automobilio prakratymas 100 procentinėmis kovos sąlygomis“, – sako B. Vanagas.