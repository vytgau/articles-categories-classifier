„Sezono uždaryme bekelės varžybų dalyviai organizatoriams ir patiems sau linkėjo neužmigti ant laurų, ieškoti naujovių, kurios domintų tiek pačius sportininkus, tiek žiūrovus, - prisimena Lietuvos automobilių sporto federacijos 4x4 komiteto pirmininkas Gediminas Grigaitis. – Iki naujo, 2017-ųjų sezono pradžios likus dar dviem mėnesiams, galiu patikinti, jog sportininkų lūkesčiai išgirsti, ir mūsų visų laukia dar aštresnio siužeto batalijomis pasižymėsiančios, geriau organizuotos pirmenybės“. Šiemet bekelės entuziastai rungsis ne tik pravažumo, bet ir Lietuvos automobilių „Rally Raid“ čempionato ir taurės trijų etapų varžybose, po kurių paaiškės naujieji šios sporto šakos čempionai ir prizininkai. Lietuvos automobilių „Rally Raid“ čempionato ir taurės pirmųjų etapų varžybos prasidės jau gegužės 13-ąją šalia Ukmergės esančioje „Versmės“ trasoje.  Čia vyks starto, finišo ir visos kitos būtinos renginio procedūros, tačiau visų, etapo programoje esančių 360 kilometrų, sportininkai žinoma joje nesuks. Varžybų trasa nusidrieks Ukmergės, Anykščių ir kitų aplinkinių rajonų bemaž užmirštais keliais ir bekele, o paskutinieji kilometrai pirmojo etapo dalyvius vėl grąžins į „Versmės“ trasą, kur jų lauks bene maloniausia procedūra – nugalėtojų ir prizininkų garbės pakyla. G. Grigaitis tvirtina, jog antrasis šalies bekelės čempionato ir taurės varžybų etapas (birželio 28 – liepos 1 d. d.) taps tikra automobilių, enduro ir keturračių motociklų bekelės fiesta ir šios sporto šakos entuziastams, ir žiūrovams. Sportininkams, antrojo etapo varžybų dalyviams, per 60 valandų teks įveikti apie 2000 km „4x4 perimetro“ maršrutą, besidriekiantį palei šalies valstybinę sieną, o ir startuos, ir finišuos šio maratono dalyviai ne Druskininkuose, kaip per keletą metų buvo įpratę, o priešingame Lietuvos kampe – Naujojoje Akmenėje. Šalia jos esančiame įspūdingame Menčių karjere, kurį daugelis taikliai vadina lietuviškaisiais Marso kanjonais, „4x4 perimetro“ dalyviai kaip prologą arba malonią dovaną žiūrovams, įveiks specialųjį greičio ruožą ir iškart patrauks į trumpiausiojo ir, žinoma, greičiausiojo maršruto palei sieną paieškas. Tačiau iki pat bekelės maratono finišo, laukiamo po dviejų su puse paros, variklių gausmas netils ir Marso kanjonuose, kuriuose įspūdingiausi vaizdai atsiveria nuo skardžių – tarsi savotiško amfiteatro, gamtos sukurto specialiai žiūrovams. Visą dieną, keisdami vieni kitus, šiame bekelės žiede specialiai įrengtose trasose varžysis enduro motociklininkai, keturračių ir bekelės monstrų vairuotojai. Žiūrovai, vairuojantys visureigius, galės ne tik pasitikrinti jėgas bei įgūdžius jiems įrengtoje trasoje, bet ir laimėti vertingų prizų. Varžybas rengiančios VšĮ „Bekelės fiesta“ specialistai siūlys ne tik lenktyniauti, bet ir pasistengs supažindinti visuomenę su populiarėjančiu bekelės sportu, atskleisti jo ypatumus ir skirtumus nuo kitų automobilių sporto šakų. Žinoma, nebus pašykštėta dėmesio saugaus vairavimo bekele subtilybėms, ketinama supažindinti žiūrovus su bekelių kliūtimis ir jų įveikimo būdais, padėti atpažinti ir valdyti ekstremalias situacijas. Lietuvos automobilių „Rally Raid“ čempionato ir taurės varžybų pabaigą ženklins trečiojo etapo batalijos, rugsėjo 16 d. vyksiančios daugeliui automobilių bei motociklų sporto gerbėjų gerai žinomoje Uoginių trasoje Kupiškio rajone. Lenktynių organizatoriai šiemet bekelės automobiliu tituluos naująjį, tarptautinį pripažinimą jau pelniusį „Nissan Navara“ pikapą. „Mums irgi didelė garbė, jog šių, bene sunkiausių varžybų automobilių sporte organizatoriai pirmenybę teikia mūsų siūlomam visureigiui, kuris visas savo gerąsias savybes jau įrodė pernai „4x4 perimetro“ lenktynėse“, - sako „Nissan Nordic Europe” komunikacijos vadovas Baltijos šalims Mindaugas Plukys. Regis, suteiktas renginio automobilio titulas – daugiau ar mažiau pelnyta garbė, simbolika. Tačiau ko gero tik ne daugelis žino, jog visos bekelės trasos, visi būsimų varžybų maršrutai planuojami ir pravažiuojami pirmiausia būtent su renginio automobiliu. Ten, kur pravažiuoja renginio automobilis, privalo prasibrauti ir visa varžybose dalyvaujančių automobilių kavalkada. Tačiau neretai atsitinka, kad būtent renginio automobilis pasirodo beesąs pravažesnis, nei keletas specialiai bekelei parengtų bolidų...