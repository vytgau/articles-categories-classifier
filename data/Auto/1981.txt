Kokius įspūdžius ralis paliko jo dalyviams ir organizatoriams? Apie tai lenktynių spaudos centras, viešųjų ryšių agentūra „Visus Bonus“ paprašė pasidalinti mintimis kelis sportininkus ir renginio organizatorius. Vytautas Švedas, lenktynininkas, bendrosios įskaitos antrosios vietos laimėtojas: „Skųstis neturiu dėl ko: mus su Žilvinu Sakalausku pilnai tenkina ir iškovota antroji vieta, ir pasiteisinusi taktika, o apie puikią paties renginio organizaciją ir kalbėti daug neverta. Džiaugiamės, kad po dvejonių visgi ryžomės dalyvauti „DHL Rally Elektrėnai“ lenktynėse, nors prieš mėnesį vykusiame „Samsonas Rally Rokiškis“ aplamdyti šonkauliai dar skauda ir tai jutau kiekviename posūkyje, kiekviename šuolyje nuo tramplino. Drąsiai galiu pasakyti, jog tai vienas geriausių, o galbūt ir geriausias per penkerius paskutinius metus mano važiuotų ralių, reikalaujantis maksimalios koncentracijos, patirties, susikaupimo ir neatleidžiantis nė vienos klaidos. Imponuoja kompaktiška, be nereikalingų pervažiavimų trasa, sudėtingi, techniški greičio ruožai, netgi toje pačioje greičio rungtyje besikaitaliojanti kelio danga. Ją, aišku, nemenkai įtakojo šiemet gausūs krituliai, dėl ko žvyras kiek patižo ir lipo prie padangų. Tokiomis sąlygomis vairuoti nelengva, tačiau sąlygos buvo visiems vienodos ir purus žvyras prie automobilio apavo lipo irgi visiems vienodai.  Mes važiuojame ne sau, o žmonėms, kurie myli ralį ir automobilių sportą. Todėl džiaugėmės vos atvykę į Elektrėnus ir išvydę minią žmonių, susirinkusią į renginio atidarymą. Tą pačią pakylėtą nuotaiką jutome ir puikiose lenktynėse Elektrėnų miesto gatvėmis, ir spalvingoje, fejerverkų nutviekstoje ralio pabaigtuvių ceremonijoje, jau nekalbant apie žiūrovų apgultas trasas. Tad važiuodami jautėme dvigubą motyvaciją. „DHL Rally Elektrėnai“ tapo tikra švente miestui, jo žmonėms ir svečiams, ir, žinoma, mums, lenktynininkams. Tad ačiū renginio organizatoriams. Ivo Pūkis, pirmosios vietos laimėtojas, Janio Vorobjovo šturmanas: Dalyvavau daugiau nei dešimtyje Lietuvoje rengtų ralių. Kartu su Janiu džiaugiamės ne tik iškovota pergale, bet ir labai profesionaliomis, klaidų neatleidžiančiomis trasomis, iki pat finišo neleidusiomis patikėti, kad jau viskas sėkmingai baigėsi. Ir aštria konkurencija. Netgi tada, kai dėl techninių problemų buvo priverstas sustoti aršiausias mūsų konkurentas Deivydas Jocius, dar nesijautėme laimėję ralį. Manau, kad tokios dvikovos – kiekvienų lenktynių puošmena ir didžiausias magnetas, traukiantis žiūrovus. Pagirčiau organizatorius už vykusį trasų, kuriose galėjai tikėtis absoliučiai visko, parinkimą. Man labai patiko, kad sąlyginai trumpus greičio ruožus keitė tikri ralio maratonai – dvi greičio rungtys po 26 km ilgio, kur siauras, vingiuotas atkarpas keitė platesnis, tačiau ne menkiau klastingas žvyrkelis ir kalvoti miško keliukai. Ne veltui pas mus, Latvijoje, sakoma, kad tik įveikęs tokį ruožą suprasi, kuo tikri vyrai skiriasi nuo berniukų... Renginio kultūrinė programa – irgi puiki. Tad grįždami namo su Janiu ilgai ginčijomės, kuris ralis geresnis – tik ką pasibaigęs ar prieš mėnesį vykęs „Samsonas Rally Rokiškis“? Mano čia jau išsakytų argumentų visuma pirmenybę suteikė „DHL Rally Elektrėnai“. Jonas Pipiras, ralio bendrosios įskaitos 11-tos vietos laimėtojas, LARČ 4 automobilių klasės, „FIA Baltic Rally Trophy“ taurės varžybų klasėje ir šių lenktynių Junior grupės nugalėtojas Trečią kartą dalyvauju „DHL Rally Elektrėnai“ ralyje arba lygiai tiek, kiek ir vyksta šios lenktynės. Jei laikote mane šių varžybų senbuviu, galiu drąsiai pasakyti, jog trečiasis ralis buvo kokybiškiausias, nors ir pirmiems dviem negali būti didelių priekaištų. Ne todėl giriu renginio organizatorius, kad po lenktynių su šturmanu Aisvydu Paliukėnu vos panešėme visas taures ir apdovanojimus... Raskite kitą lenktynininką, kuriam nepatiktų tokios kompaktiškos, kartu techniškos, nė sekundei atsipalaiduoti neleidžiančios trasos? O kvapniausia uoga ant šventinio torto – du ilgieji greičio ruožai ir kultūrinė renginio programa, kurioje ne mažiau dėmesio skirta ir kuklių klasių laimėtojams bei prizininkams. Deivydas Jocius, Elektrėnų mero taurės laimėtojas, laimėjęs 5 greičio ruožus iš 9, tačiau dėl automobilio gedimo nefinišavęs Deja, viltis laimėti „DHL Rally Elektrėnai“ tenka atidėti iki kitų metų. Norėjome patikti publikai, važiavome dėl žiūrovų ir manau, kad jie turėjo įsidėmėti mūsų spartą ir ryžtą. Nežinau, kas būtų laimėjęs šį ralį, nes jam įpusėjus vežėme lyderių estafetę. Trasoje panaikinome baudos už falšstartą antrajame greičio ruože deficitą, tačiau sustreikavusi automobilio kuro siurblio jungtis visas pastangas pavertė į nieką... Gal akmuo kliudė tą jungtį, gal kokia šaka? Pakeitėme ją, ir automobilis vėl dirba kaip laikrodis, tarsi nieko nebūtų buvę. Apmaudu, kad dešimties eurų neverta problema niekais paverčia kruopštų visos komandos darbą ir lūkesčius. Tačiau toks jau tas ralis. Likę stebėtojais ne pro automobilio langą pamatėme dar gražesnį ralį. Valio organizatoriams už puikios konfigūracijos, techniškas, itin didelės atidos reikalaujančias trasas ir lenktynes Elektrėnų gatvėse, kurias laimėjome. Ir marias žiūrovų visur – ir atidaryme, ir renginio uždaryme, ir atokiausiose trasose. O mus šįkart šildo ir guodžia trofėjų kolekciją papildžiusi Elektrėnų mero taurė. Inga Juškevičiūtė, „DHL Rally Elektrėnai“ direktorė Organizatoriams besistengiant, kad visos šalys būtų laimingos, ralis, kaip renginys, apima ganėtinai platų skirtingų procesų ir elementų spektrą. Visada sakiau, kad renginys yra pavykęs tada, kai patenkinti lieka žiūrovai, dalyviai, žurnalistai ir ralio oficialieji asmenys, akylai stebintys renginį ir rašantys ataskaitas. Na, mūsų žiniomis, patenkintų buvo tikrai daug – belieka sulaukti ataskaitų. Ralis paprastai nesibaigia savaitgaliu, lygiai taip pat ir neprasideda artėjant savaitgaliui. Ilgas, reikalingų nuveikti darbų sąrašas laukia tiek iki ralio, tiek po jo. Tad ir dabar organizatorių komanda vis dar gyva ralio reikalais. Na, o patį renginį vertinčiau kaip gerai pavykusį. Pasitempti visada yra kur, bet juk neklysta tik tie, kurie nieko nedaro. Tobulumui ribų nėra – kasmet augame ir keliame sau vis naujus tikslus, siekdami renginį padaryti dar patrauklesnį visiems. Maži dalykai sukuria tą kokybę, kurios mes ir siekiame. Žinoma, apgailestaujame dėl ganėtinai ilgo finišo nepasiekusių dalyvių sąrašo. Tikrai daug ekipažų pasitraukė iš ralio dėl vienos ar kitos priežasties, o jie buvo pajėgūs lenktynininkai. Bet jau toks yra ralis, pasiglemžiantis savo aukas nepriklausomai nuo karjeros, pasiekimų ar gebėjimų važiuoti greitai.