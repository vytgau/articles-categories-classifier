Bolidas grįžo po pusantro mėnesio A. Juknevičiaus ir D. Vaičiulio ekipažas šių metų pradžioje vykusiame Dakaro ralyje finišavo 21-i. Tokio rezultato dar nebuvo pavykę užfiksuoti nė vienam Baltijos šalių ekipažui. Dakaras baigėsi sausio viduryje, tačiau komandos bolidas, sunkvežimis ir palaikymo visureigiai Lietuvą pasiekė tik vasario pabaigoje – tiek truko kelionė laivu iš Pietų Amerikos į Europą. Kai galiausiai „Toyota Hilux Overdrive“ kovą įriedėjo į komandos garažą Vilniuje, mechanikai kibo į darbą, nes gegužę laukia vienas iš pasaulio taurės varžybų etapų – Kazachstano ralis, o prieš jį ekipažas dar nori išbandyti automobilį Lietuvoje. Nedaug iki rimto gedimo DELFI primena, kad vos atvykus į Argentiną ir atsiėmus kovinę „Toyotą“, teko keisti organizatorių sugadintą sankabą. Vėliau bolidas važiavo be didesnių problemų, tačiau patyręs pilotas prieš laisvą dieną Bolivijos sostinėje La Pase pajautė, kad automobilio pavarų dėžė dirba ne taip, kaip turėtų. „Šiaip ta dėžė lyg ir veikė normaliai. Tačiau jungiant bėgius pajutome, kad yra atsiradęs laisvumas. Labai keista, nes dėžė buvo labai nedaug važiavusi, o atsirado laisvumas, liuftavo“, – Dakaro ralio vidurį prisimena A. Juknevičius. Komanda Bolivijoje priėmė sprendimą anksčiau laiko keisti pavarų dėžę. Dabar paaiškėjo, kad tai buvo bene geriausias sprendimas šiame Dakare. „Jei būtume palikę tą dėžę, ji būtų paprasčiausiai subyrėjusi. Greičiausiai Dakaras mums ten ir būtų pasibaigęs arba finišuotume su labai didele laiko bauda“, – sako A. Juknevičius. Išardžius dėžę Lietuvoje paaiškėjo, kur buvo problema. „Pagrindinis pavarų dėžės korpusas buvo trūkęs. Tai aliuminio detalė, kuri trūko ne kažkur šone – ji trūko labai blogoje vietoje, kur įsistato velenas. Ten yra lizdas, įsodinimo vieta, kur statosi velenas ir guolis. Ten yra įtrūkusi sienelė. Tai reiškia, kad mes negalime nei virinti, nei taisyti korpuso. Reikia pirkti naują, kuris kainuoja 3,5 tūkst. eurų. Viso labo 3,5 tūkst. eurų. Tačiau esmė net ne kainoje. Esmė, kas būtų, jei tas gabalas būtų ištrūkęs. Tada būtų viskas – greičių dėžė subyra ir nebelieka nė vieno bėgio. Buvo nedaug iki katastrofos“, – sako A. Juknevičius.  Ruošiasi į Kazachstaną Turbūt visi žino, kad autosportas yra itin brangus malonumas. Dar vienas to įrodymas – tos pačios pavarų dėžės kaina. Taigi giliai įkvėpkite ir pasiruoškite – nauja „Toyota Hilux Overdrive“ pavarų dėžė kainuoja 26,5 tūkst. eurų. Taip, dėžė kainuoja tiek, kiek Europos „Metų automobilis 2017“ „Peugeot 3008“. Už tokią kainą galima nusipirkti labai neprastos komplektacijos geriausią šių metų Senojo žemyno automobilį. Dar viena svarbi detalė, kad pavarų dėžės maksimali rida, po kurios reikalingas perrinkimas yra... 3,5 tūkst. km. Normalu, kad ekipažas negali sau leisti keisti dėžės prieš kiekvieną ralį. „Kazachstane važiuosime tik su viena dėže, o kitos vešimės tik „vidurius“. Jei ką, persimesime“, – teigė A. Juknevičius. Prieš Kazachstaną mechanikai patikrins svarbiausius „Toyotos“ bolido mazgus, balandžio pabaigoje ar gegužės pradžioje laukia testai sostinėje. „Kažkiek prakratysime poligone Vilniuje, o tuomet bolidas ant tralo keliauja į Kazachstaną. Tačiau daugiausiai laiko ir pasiruošimo reikalauja visiškai kiti dalykai – logistika ir t.t. Mechanikai dirba savo darbą – tokio perrinkimo, kaip prieš Dakarą, mes nedarome. Pagrindinius mazgus peržiūrime – dėžės, reduktoriai, transmisija, amortizatoriai, tepalus keičiame. O prieš kitą Dakarą jau darysime pilną perrinkimą“, – sako A. Juknevičius. Į Kazachstaną A. Juknevičius su komanda išvyksta gegužės 15-ąją, o varžybos vyks gegužės 20-27 dienomis. 