Kartu su 1998-ųjų A klasės „Mercedes-Benz“, 1999-ųjų „Ford Focus“ ir kitais geriausiais Lietuvos metų automobiliais į susitikimo vietą, aikštelę prie HBH restorano šalia Vilniaus, atvyko ir naujausios tų pačių modelių versijos. Naujuosius modelius su malonumu išbandė senųjų automobilių savininkai, neslėpę savo įspūdžių apie šiuolaikinių technologijų kupinus ir dažais dar kvepiančius ratuočius. „Senuosius automobilius į vieną vietą surinkome pirmą kartą, tačiau iš jų savininkų jau sulaukėme klausimų, ar kitąmet vėl organizuosime tokį renginį. Tai – geriausias įvertinimas, rodantis, kad pirmas blynas neprisvilo“, – po renginio kalbėjo vienas jo iniciatorių, konkursą „Metų automobilis 2017“ organizuojančio Lietuvos žurnalistų autoklubo narys Paulius Sviklas. Senoliai – važiuojantys ilgus metus Keliolikos metų sulaukusius automobilius į susitikimą atvairavę jų savininkai neslėpė, kad savo transporto priemonėmis yra patenkinti. Kaip ir daugelis naudotų automobilių, šie kartais pasiožiuoja, tačiau 19 metų rinkdami geriausiuosius žurnalistai neklydo. „Aš savuoju automobiliu patenkinta. Kadangi tai jau sena mašina, nuotykių yra buvę įvairiausių. Esu supykusi, planavusi keisti, bet iki šiol vairuoju kasdien“, – šypsodamasi pasakojo 1999-aisiais geriausiu Lietuvos automobiliu pripažinto „Ford Focus“ vairuotoja Vita. Jos modelis įveikęs apie 200 tūkst. kilometrų ir kasmet šį kraitį papildo dar keliais ar keliolika tūkstančių. Mergina sakė, kad „Focus“ vairuoja jau šešerius metus ir apie transporto priemonės atnaujinimą šiuo metu negalvoja.  Pirmosios kartos „Mazda6“ vairuojantis Kostas teigė esąs patenkintas daugiau nei dešimties metų amžiaus automobiliu. Šiam, kaip ir kitiems vyresniems automobiliams, tenka ne tik alyvą keisti, bet ir vieną kitą pakabos detalę restauruoti ar atnaujinti. Didesnių netikėtumų japoniškas universalas nėra iškrėtęs, tačiau vieną bėdą Kostas pabrėžė. Tai – rūdys, kuriomis praėjusio dešimtmečio „Mazda“ automobiliai pagarsėjo ne iš gerosios pusės. Naujieji „Mazda“ modeliai šios problemos jau nebeturi, o vos tūkstantį kilometrų įveikusią „Mazda6“ pavairavęs vyras juokavo, kad ši – viskuo geresnė už jo turimą. Penktosios kartos „Volkswagen Golf“ vairuotojas studentas Tautvydas taip pat džiaugėsi savo nesenu pirkiniu: tamsiai mėlynos spalvos vokišką hečbeką jis įsigijo, nes yra „VW Group“ gerbėjas. Konkretus modelis jį sužavėjo savo technologiniu tobulumu, pranašumu prieš konkurentus bei dizainu. „Ne veltui jis buvo išrinktas „Metų automobiliu“, – šyptelėjo studentas. Senuosius „Metų automobilius“ į renginį atvairavę žmonės turėjo galimybę išbandyti ir naujausias tų pačių modelių versijas bei mielai ta galimybe naudojosi. Nors dažniausiai matomi buvo „Škoda“, „Ford“ bei „Volkswagen“ prekių ženklai, „Metų automobiliais“ tapę atitinkamai 4, 4 ir 3 kartus, daug dėmesio sulaukė ir kiti nauji modeliai. Didžiausio populiarumo sulaukė naujieji „Škoda Superb“, „Mazda6“ bei „Subaru Outback“ modeliai. Pirmasis apipintas gandais kaip „nerealus kainos ir kokybės santykis“, antrasis sedanas visus kerėjo išskirtiniu dizainu bei jį išryškinančia ryškia raudona spalva, o „Outback“ universalas sulaukė liaupsių už pravažumą bei komfortą važiuojant tiek asfaltuotu, tiek žvyruotu keliu. „Outback“ niekada nėra tapęs Lietuvos „Metų automobiliu“, tačiau 2010-aisiais geriausiuoju pripažintas „Subaru Legacy“ šiuo metu yra gaminamas tik JAV rinkoje. Artimiausias jo įpėdinis Europoje – būtent „Outback“.