Praeito amžiaus vidurio reklamai būdingas mažesnis konkretumas: pažadai apie aukštesnę gyvenimo kokybę buvo pateikiami gana miglotai. Šiandien gi reklama daug labiau linksta į konkretumus. Jei aklai tikėtume tuo, ką skelbia reklama, turėtume manyti, kad pirkdami automobilį neišvengiamai įsigyjame ne tik jį sudarančius mechanizmus ir įdiegtą programinę įrangą, bet ir įgauname tam tikrą identitetą, rašo thetruthaboutcars.com. Pavyzdžiui, 7-ajame praeito amžiaus dešimtmetyje buvo pasirodę keletas automobilių reklamų, teigiančių, kad konkretų automobilį įsigysiantis vyriškis tiesiog negalės pasislėpti nuo patrauklių moterų dėmesio. Reikia pasakyti, kad toks naujos prekėse reklamavimo būdas tais laikais buvo laikytas ypač neįprastu ir net įžeidžiančiu. Nuo tų laikų visuomenės požiūris pastebimai pasikeitė. Visgi su identitetu susijusi koncepcija kuriant reklamą dabar kaip niekad populiari. Tarkim, toks automobilių tiekėjas kaip „Subaru“ didžiąją dalį savo sėkmės sieja su reklama, padėjusia automobilio markę susieti su ilgus amžius puoselėtomis vertybėmis, kaip antai šeima, žavūs gyvūnai augintiniai ir išvykos į įspūdingo grožio vietas. „Subaru“, kaip matyti, nutarė atsisakyti reklamoje dažnai naudojamų su sporto varžybomis susijusių epizodų, ir tai labai suprantama – juk taip nepavyks užkariauti daugumos prielankumo. Reikia pasakyti, kad ir kiti automobilių gamintojai pasuko panašia kryptimi: kasmet tenka išvysti vis mažiau reklamų, kuriose figūruotų amerikietiško futbolo supertaurės finalai, nes vis daugiau prekių ženklų pradėta vaizduoti per kitokią nuomonę formuojančią prizmę. „Mes neperkame reklamai skirto laiko Nacionalinėje futbolo lygoje (NFL) ar kokiame nors kitame profesionaliam sportui skirtame kanale, „Subaru“ turi labai aiškią viziją apie tai, kokioms vertybėms atstovauja. Visiškai nenorime niekieno priremti prie sienos ir pareikšti: „Jei mėgsti futbolą, tau turi patikti ir „Subaru“.“ Manau, sugebame ir turime elgtis labiau rafinuotai“, – sakė „Subaru“ markės automobilių platintojo „Subaru of America“ už reklamą atsakingas viceprezidentas Alanas Bethke‘as. Tikra tiesa, kad „Subaru“ prisistatymai visada buvo išskirtiniai – atsisakydamas supertaurės fragmentų šis automobilių gamintojas reklamai rinkdavosi žaismingų šunėkų vaizdus. Toks pasirinkimas, žinoma, ne atsitiktinis: „Subaru“ rinkodaros specialistai puikiai žino, kad daugelis „Subaru“ savininkų augina šunis. Būtina priminti ir apie plačiai žinomą „Subaru“ partnerystę su tokiomis gyvūnų apsaugos organizacijomis kaip „Center for Pet Safety“ ir „American Society for the Prevention of Cruelty to Animals“. O kur dar beveik dešimtį metų užsitęsusi reklaminė kampanija, kurios pagrindiniai dalyviai – šunys? Komercinėje televizijos reklamoje gausu ir nuotaikingų šunų išdaigų motyvų, ir ašarą spaudžiančių epizodų. Pavyzdžiui, viename graudulingame reklaminiame filmuke senstelėjusio šuns savininkas „Impreza“ markės automobiliu vyksta su savo augintiniu į galbūt paskutinę savaitgalio iškylą. Šunys, žinoma, tikrai negali būti lojalūs „Subaru“, kaip ir bet kurios kitos markės, automobiliams, bet reklama juk skirta ne jiems, o juos auginantiems žmonėms.  Ne vienus metus trunkančios „Subaru“ reklaminės kampanijos „Love“ entuziastai pasirūpino vien pozityvų poveikį darančia reklama, tad nekeista, kad jų kuriamose istorijose pagrindiniai vaidmenys tenka gyvūnams, žmonėms ir jų nuotykiams. Reklaminiai epizodai neįtikėtinai paveikūs. Jie negali nejaudinti net ir žinant, kad regi vien reklaminį triuką. Juose esama kažko nuoširdaus ir už tai reklamos kūrėjai verti pagyrų: matyt, nelengva sugalvoti, kaip įpiršti identitetą, kuris yra ne kas kita kaip meilė. „Subaru“ strategija išties pasiteisino. Nors modelių įvairove išsiskiriančiu asortimentu šis automobilių gamintojas pasigirti negali, „Subaru of America“ akivaizdžiai yra aptikusi aukso gyslą: iki šių metų birželio buvo parduota 360 tūkst. 513 transporto priemonių ir tai yra 8,7 proc. daugiau nei per tą patį pernai metų laikotarpį. Tuo tarpu bendra JAV automobilių rinka šiuo metu patiria ilgai su nerimu lauktą nuosmukį: ji sumažėjo 2,9 proc. „Subaru“ ir toliau laikosi sėkmę garantuojančios formulės ir taiko ją rugpjūtį subkompaktinių krosoverių rinką papildžiusio naujo „Subaru Crosstrek“ (Europoje žinomo pavadinimu „Subaru XV“) reklamoje. Du nauji už širdies griebiantys reklaminiai klipai, sukurti agentūros „Carmichael Lynch“, sklandžiai įsilieja į kampaniją „Meilė“: viename iš jų tampame paslapčia įvykusio senelio ir anūko susitikimo liudininkais. 