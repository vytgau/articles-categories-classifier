Dėl „Brexit“ ir silpnesnės paklausos Jungtinėje Karalystėje, kurią lėmė „valiutos kurso pasikeitimai“, automobilių eksportas sumažėjo 2,0 proc., iki 4,3 mln. automobilių, teigia VDA vadovas. Svaras sterlingų jau kiek atsigavo JAV dolerio ir euro atžvilgiu nuo 2016 m. birželio, kai vyko Jungtinės Karalystės referendumas dėl šalies pasitraukimo iš Europos Sąjungos, tačiau vis dar nesiekia ankstesnio lygio. Trečiadienį svaro kursas sudarė maždaug 1,13 euro, arba 1,34 JAV dolerio. Kelioms savaitėms likus iki referendumo, svaro kursas siekė apie 1,30 euro ir 1,45 JAV dolerio. Jungtinė Karalystė yra didžiausia Vokietijos automobilių gamintojų eksporto rinka pagal transporto priemonių pardavimus ir antra didžiausia finansiniu požiūriu. Kita priežastis, dėl kurios smuko eksportas šiais metais, buvo ta, kad įmonės perkėlė kai kurių modelių gamybą į gamyklas, veikiančias už Vokietijos ribų, sakė M. Wissmannas. Vokietijos įmonių gamyba užsienio šalyse šiais metais, manoma, išaugo 7,0 proc., iki 10,8 mln. automobilių, tuo tarpu gamyba vidaus rinkoje smuko 2,0 proc., iki 5,6 mln. Vokietijos automobilių gamintojai šįmet sudarė apie 20 proc. pasaulinės automobilių rinkos, arba 16,4 mln. automobilių, ir pagamino apie pusę visų naujų automobilių, registruotų Europoje, rodo VDA duomenys.