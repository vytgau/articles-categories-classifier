Panašias scenas galima stebėti daugelyje vietovių, ne tik transporto užkimštuose JAV Šiaurės rytų regionuose. Tačiau vienam miesteliui tokie grūsčių apvažiavimai įgrįso iki gyvo kaulo. Tuo metu, kai „Google Maps“, „Waze“ ir „Apple Maps“ siūlo vairuotojams aplenkti spūstis siauromis ir kalvotomis Naujojo Džersio Leonijos miestelio gatvėmis, jo gyventojai nusprendė pradėti kovą su intensyviu eismu, kuris, pasak miestelio atstovų, pasiekė krizės mastą, rašo Nytimes.com. Sausio viduryje Leonijos policija rytinio ir vakarinio piko metu uždarys 60 gatvių visiems pašaliniams vairuotojams, išskyrus vietos gyventojus ir šiame miestelyje dirbančius žmones. Taip didžioji dalis miesto bus pašalinta iš populiarių navigacijos programų. „Be jokių abejonių, tai susiję su navigacijos programomis, – sakė Leonijos policijos viršininkas Tomas Rowe'as. – Rytais, jei prisijungiu prie savo „Waze“ paskyros, matau, kad mūsų rajone yra 250 tūkst. „Waze“ vartotojų. Kai pagrindiniai keliai užsikemša, programa nukreipia vairuotojus per Leoniją į antrinius ir tretinius kelius. Yra buvę dienų, kai gyventojai negalėdavo išvažiuoti iš savo kiemų.“ Tačiau intensyvus eismas Leonijai buvo pažįstamas dar prieš tai, kai išpopuliarėjo navigacijos programėlės. Leonija, apjuosta 95-ojo greitkelio tarp valstijų ir tūnanti George`o Washingtono tilto šešėlyje, yra įsikūrusi šalimais vienų intensyviausių kelių šalyje. Panašus likimas pažįstamas ne tik Leonijai. Nuo Masačusetso Medfordo miesto iki Kalifornijos Fremonto gyventojams tenka kęsti automobilių spūstis, kurias sukelia tokios eismo programėlės kaip „Waze“, kurią 2013 metais už 1,15 mlrd. dolerių įsigijo „Google“. Kadangi „Waze“ savo informaciją atnaujina pagal žmonių pranešimus, kai kurie gyventojai, būgštaudami dėl pašalinių automobilių antplūdžio, pradėjo siųsti melagingus pranešimus apie jų rajone įvykusias avarijas, kad atgrasytų programą nuo rekomendacijų važiuoti pro jų rajoną. Vienas Tel Avivo priemiestis netgi iškėlė bylą „Waze“, kurią sukūrė viena Izraelio bendrovė. „Waze“ gina savo praktiką nukreipti vairuotojus nuo užkimštų kelių pro šalimais įsikūrusias bendruomenes. Įmonė tvirtina, kad nemokamais eismo duomenimis dalijasi su savivaldybių planuotojais, kurie, pavyzdžiui, nori stebėti naujos šviesoforų signalų laiko sekos efektyvumą. „Waze“ atstovė spaudai Terry Wei teigė, kad programėlei padeda vietos savanoriai redaktoriai, kurie užtikrina, kad žemėlapiai nebūtų pasenę ir atspindėtų vietos įstatymus. „Jei kelias oficialiai buvo perklasifikuotas kaip privatus, mūsų žemėlapių redaktoriai įves tokį pakeitimą. Mūsų tikslas yra dirbti holistiškai su vairuotojų bendruomene, žemėlapių redaktoriais ir miestų atstovais, kad vairavimas visiems būtų patogesnis“, – sakė ji. Nors nemažai bendruomenių ėmėsi tokių apsaugos priemonių kaip posūkių apribojimai ar greičio kalneliai, Leonijos žingsnis gali būti pats radikaliausias atsakas. Leonija planuoja išduoti gyventojams geltonas korteles, kurias reikės pasikabinti automobiliuose, o pašaliniams vairuotojams, kurie naudosis miestelio gatvėmis rytinio ir vakarinio piko metu, grės 200 dolerių baudos. Leonijos policija jau įspėjo populiariausias navigacijos ir eismo programėles apie pokyčius, kurie įsigalios nuo sausio 22 dienos ir galios nuo 6 val. iki 10 val. ir nuo 16 val. iki 21 val. visomis savaitėmis dienomis. T. Rowe'as sakė, kad miestelis anksčiau jau bandė uždaryti kelias gatves: buvo pastatęs laikinus ženklus ir pranešęs apie tai navigacijos programėlėms, tačiau šios priemonės buvo mažai veiksmingos. Automobiliai arba pasukdavo į kitas gatves, arba vairuotojai tiesiog ignoruodavo šiuos ženklus. „Iš esmės tai yra viskas arba nieko, – teigė policijos viršininkas. – Tai labai ekstremalios priemonės labai ekstremaliam eismui. Ar norėčiau to nedaryti? Žinoma. Tačiau verčiau kažką bandysiu daryti ir sulauksiu nesėkmės, negu visai nieko nedarysiu.“