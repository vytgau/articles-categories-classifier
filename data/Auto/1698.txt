„LG Chem“ pranešime skelbiama, kad gamykliniai naujojo objekto pajėgumai sieks 100 000 elektromobilių baterijų per metus. Nors ankstesni skaičiavimai buvo kur kas kuklesni, vokiečių automobilių gamintojams žadant didelio masto elektrifikavimo perspektyvų LG nebematė jokių priežasčių apsiriboti atsargiais variantais, rašo thetruthaboutcars.com. „Paversime Lenkijoje veiksiančią elektromobiliams skirtų baterijų gamyklą akumuliatorių gamybos Meka, kuri bus žinoma visame pasaulyje, – patikino įmonės vadovas UB Lee. – Kadangi „LG Chem“ elektromobilių baterijų gamykla Lenkijoje taps pirmąja automobiliams skirtų ličio baterijų gamybos vieta Europoje, ji prisidės prie elektromobilių pramonės pagyvinimo visoje Europoje. Dėsime visas įmanomas pastangas tam, kad ši gamykla taptų pagrindiniu elektromobilių baterijų gamybos centru.“ Planuojama, kad naujoje gamykloje bus įdarbinta apie 2500 žmonių. Nors „LG Chem“ kol kas neįvardija potencialių savo klientų tiksliau, vis tik panašu, kad tai bus didieji automobilių gamintojai, tarp kurių ir „Volvo Cars“. Šios dvi bendrovės pranešė sukirtusios rankomis dar praėjusių metų gruodžio mėn. Naujoji gamykla Lenkijoje padidins bendruosius gamybinius pajėgumus 6 gigavatvalandėmis, o tai savo ruožtu efektyviai padvigubins bendrą LG gaminamų elektromobiliams skirtų baterijų kiekį iki 280 tūkst. per metus aprūpinamų elektromobilių. Šiuo metu LG gamyklos veikia Pietų Korėjoje, Jungtinėse Valstijose ir Kinijoje.