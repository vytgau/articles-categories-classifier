Iš ją papildančio vaizdo įrašo matyti, kaip trečia juosta važiuojantis vairuotojas staiga nutaria persirikiuoti į pirmą, nepaisydamas vaizdą priekyje visiškai užstojančio vilkiko. Gal jis baiminosi pravažiuoti išsukimą iš autostrados, o gal netoliese buvusią degalinę? Kad ir kaip būtų, sprendimas manevruoti nemačiomis – blogiausia, ką apskritai įmanoma sugalvoti. Pasekmės, kurias sukėlė vaizdo įrašo antiherojaus veiksmai, tik patvirtina iš pažiūros akivaizdžią logiką, kad nematydamas, kur važiuoji, rizikuoji ne tik savo, bet ir kitų eismo dalyvių saugumu. Dėl minėto „kelių aso“ drąsos, be jo paties vairuojamo antros kartos „Opel Astra“, žala buvo padaryta dar trims automobiliams. Žmonės veikiausiai rimtai nenukentėjo. Laimingu atsitiktinumu galima laikyti ir tai, kad eismo įvykį sukėlusiam vairuotojui pavyko išvengti smūgio tiesiai į pirmo jo kelyje pasitaikiusio automobilio užpakalį. Stengdamasis įsiterpti tarp vilkiko puspriekabės ir pirma juosta riedėjusių automobilių „Opel Astra“ vairuotojas sugebėjo sumažinti greitį, todėl ypač didelės nelaimės pavyko išvengti.