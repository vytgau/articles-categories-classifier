Pirma proga pamatyti „Black Ghost“ Į „Rally Fast“ lenktynes atvyksta ir B. Vanagas, ne taip seniai visuomenei pristatęs savo sezono planus ralio čempionate ir naują lenktyninį automobilį „Škoda Fabia R5“, gavusį pravardę „Black Ghost“. Gegužės 13 dieną visuomenė šį automobilį lekianti dideliu greičiu išvys pirmą kartą. „Matome, jog „Fast Lap“ išaugo iš savo rėmų ir nebėra vien lenktynių renginys. Visuomet akcentavome, mums labai svarbi automobilių kultūra, todėl stengiamės plėstis ir pasiūlyti vis naujų reginių ir veiksmo žiūrovams bei lenktynininkams. Praėjusiais metais visiems labai patiko „Rally Fast“ važiavimai, tai džiaugiamės, kad jie vėl tilpo į mūsų kalendorių“, – pasakoja vienas varžybų organizatorių Giedrius Čenkus.  Geras receptas Praėjusių metų paskutiniame etape „Rally Fast“ lenktynės sulaukė didelio dėmesio. Efektingi važiavimai paliko gerą įspūdį ne tik žiūrovams, bet ir patiems lenktynininkams. „Pirmiausia, tai buvo mano debiutas šiose varžybose tiek dalyvio, tiek žiūrovo prasme. Nors važiavau daugiau žiūrovams nei rezultatui, man šis renginys labai patiko ir tikrai pažadu, kad mes dar grįšime su dar daugiau lenktynininkų“, – įspūdžiais dalijosi D. Jocius. Jis puikiai apibendrina šių lenktynių idėją – geras šou žiūrovams ir gera proga ralistams palenktyniauti dėl pozicijų, „akis į akį“. Juk klasikinėse ralio lenktynėse jie startuoja kas minutę ir vienas kito nemato visų varžybų metu. Trasa Lenktynininkai varžysis visoje „Nemuno žiedo“ trasoje su specialiomis stabdymo zonomis. Kaip ir „Rally Cross“ formate, jie turės įveikti vieną „Jocker“ užvažiavimą. Tik, skirtingai nei įprastai, „Jocker“ ratas bus greitesnis nei įprastas. Kvalifikacija, siekiant išlikti maksimaliai objektyviems, bus organizuojama klasikiniu būdu – traukiant startines pozicijas iš kepurės. Primename, jog praėjusių metų „Rally Fast“ lenktynėse, kurios priminė ne tik ralio, bet ir „drifto“ elementus, greičiausias buvo Martynas Samsonas. Antrą vietą užėmė R. Čapkauskas, o trečias liko D. Jocius. Tačiau jeigu reikėtų rinkti „publikos simpatiją“, čia apdovanojimas atitektų ketvirtam likusiam Giedriui Notkui – žiūrovų šūksnius po panevėžiečio slydimų ties „Ąžuolo“ posūkiu turbūt girdėjo visas už kelių kilometrų esantis Kačerginės miestelis. 