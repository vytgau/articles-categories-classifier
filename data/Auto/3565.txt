Kaunas ir toliau autsaideris Lietuvos valstybinės reikšmės keliuose veikia 139 stacionarūs greičio matuokliai. Dar 11 radarų yra mobilūs. Į šį skaičių nepatenka miestų teritorijose esantys greičio matuokliai. Vilniuje iš viso vienu metu veikia 12 stacionarių greičio matuoklių, kurie nuolat keičiami 36 vietose. Klaipėdoje veikia 5 radarai. Tarp didmiesčių autsaideris ir toliau išlieka Kaunas su vieninteliu greičio matuokliu. Laikinosios sostinės valdžia žadėjo, kad dar pernai greičio matuoklių skaičius išaugs iki 10, tačiau tai kol kas lieka planais popieriuje. Iš viso Lietuvos teritorijoje yra 175 stacionarūs greičio matuokliai. Skaičius mažėja 2015 greičio matuokliai iš viso užfiksavo 378 tūkst. 449 greičio viršijimo atvejus. Pagal naujausią informaciją, pernai tokių pažeidimų užfiksuota gerokai mažiau – 2016 metais greičio matavimo sistemomis užfiksuoti 283 tūkst. 335 greičio viršijimo atvejai. Tai reiškia, kad per metus greitųjų kelių erelių sumažėjo daugiau nei 95 tūkst. „Užfiksuotų greičio atvejų mažėja – policijos administracinė, prevencinė ir auklėjamoji veikla daro savo. Potencialūs pažeidėjai suvokia nuobaudos neišvengiamumą, galima daryti išvadą, kad vairuotojai tapo drausmingesni“, – DELFI patvirtino Lietuvos kelių policijos tarnybos atstovė Marija Kazanovič. Pernai daugiausiai greičio mėgėjų stacionariais matuokliais užfiksuota Vilniaus apskrityje – buvo tiriama 75,3 tūkst. atvejų. Kaunas „atsilieka“ kone tris kartus – šioje apskrityje užfiksuota 26,5 tūkst. pažeidimų. Šiaulių apskrityje – 10,8 tūkst. greičio viršijimo atvejų. Iki šių metų kovo 23 dienos užfiksuota 58 tūkst. 371 greičio viršijimo atvejai. Rekordai Keletas įdomių faktų, iš greičio matuoklių užfiskuotų rezultatų statistikos. 2016 m. liepos 7 d. kelio Vilnius-Panevėžys 26,01 km buvo užfiksuotas automobilio 243 km/val. greitis, kai leistinas 130 km/val. Šių metų vasario 6 d. kelyje Vilnius- Prienai- Marijampolė buvo užfiksuotas automobilio 200 km/val. greitis, kai leistinas 90 km/val. Jau žinoma, kurie Lietuvos greičio matuokliai fiksuoja daugiausiai pažeidimų. Sostinėje daugiausiai pažeidimų jau nebe pirmus metus užfiksuoja stacionarus greičio matuoklis įrengtas Geležinio Vilko gatvėje, prie Vingio parko. Užmiesčiuose „pirmauja“ kelio Vilnius-Kaunas-Klaipėda 62 ir 87 kilometruose įrengti matuokliai.