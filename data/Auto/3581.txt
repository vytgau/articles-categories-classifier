Ir nors ralyje varžomasi standartiniais automobiliais, kuriems specialaus paruošimo nereikia, norint saugiai mėgautis dalyvavimu renginyje, reikia skirti pastangų pasirengimui. Ralyje reikia žinoti, ką darai „Posakis „Sunku pratybose – lengva mūšyje“, patikrintas kariuomenėje, čia ypač tinka“, – sako lenktynininkas Benediktas Vanagas, paprašytas patarti moterims, kaip pasiruošti „Moterų raliui“. „Jei į renginį atvažiuosite pasipraktikavusios, aptarusios savo pareigas ekipaže bei nedarysite klaidų – pažadu, gerąja prasme nustebsite dėl savo rezultato.“ Pasak autosporto profesionalo, norint užlipti ant „Moterų ralio“ nugalėtojų pakylos ir nepraleisti galimybės patobulinti savo vairavimo įgūdžių, visų pirma reikia būti smalsiomis: „Pasidomėkite, kokios rungtys numatomos „Moterų ralyje“, su kokiais iššūkiais susidūrė dalyvės ankstesniuose raliuose. Tuomet, žinoma, reikia pasimokyti skaityti kelio knygą ir skaičiuoti vidutinį greitį. Ekipažui reikėtų pasiskirstyti rolėmis, turėti drausmingą (pabrėžiu) vairuotoją, pastabių bei kūrybingų ekipažo narių, o šturmanei (ši pareigybė ne mažiau atsakinga nei vairuotojos) – tiksliai skaityti kelio knygą. Gerą rezultatą galima pasiekti tik susikaupus bei dirbant ypač tiksliai.“  B. Vanagas, kuris automobilių sportu užsiima jau du dešimtmečius, iš savo patirties gali priminti besirengiančioms dalyvauti „Moterų ralyje“: „Ralyje, kaip ir gyvenime, reikia žinoti, ką darai.“ Tačiau su moterimis šturmanėmis automobilių ralio lenktynėse dalyvavęs ir įvairius praktinius vairavimo mokymus rengęs sportininkas sako, jog moterys turi savybių, kurios joms automobilyje suteikia pranašumo. „Žiemą darydavome praktinius vairavimo ant ledo užsiėmimus, kuriuose moterys dažnai parodydavo geresnį rezultatą nei vyrai. Šių bėda būdavo per didelis pasitikėjimas savo jėgomis, jie pridarydavo klaidų, taip sugaišdami daug laiko. O moterys, atvirkščiai, važiuodavo atsargiau, neklysdavo ir finišą neretai pasiekdavo greičiau už vyrus. Moterų stiprybė – tikslumas bei atsakingumas. Šiuos ginklus moterims ir reikėtų naudoti kelyje.“ Sportininkas, dažnai sulaukiantis komentaro, kad jo veikla ekstremali, sako su tuo nesutinkąs. Pasak B. Vanago, ekstremalu daryti tai, ko nemoki. Jo atveju tai būtų maisto gamyba. „Svarbu būti profesionalu. Vienoje vietoje matydamas tokį kiekį moterų ir merginų, kiek jų susirenka „Moterų ralyje“, negali nesižavėti. Tačiau visoms dalyvėms linkiu gerbti kelių eismo taisykles ir kelyje būti ypač drausmingoms, kad nepataisoma klaida nesugadintų šios puikios „Moterų ralio“ šventės.“ Populiarumas verčia riboti dalyvių skaičių Moteris, vis dar svarstančias dalyvauti šių metų „Moterų ralyje“, renginio organizatoriai ragina nedelsti. „Šiandien jau turime 238 užsiregistravusius ekipažus – tikrai nesitikėjome tokio didelio susidomėjimo, tad siekdami užtikrinti renginio kokybę ir dalyvių saugumą šiemet būsime priversti riboti ekipažų skaičių“, – sako viena „Moterų ralio“ organizatorių Neringa Simson. Registruotis į renginį galima interneto svetainėje www.moteruralis.lt. 2015-aisiais pradėtas rengti „Moterų ralis“ – vienintelis tokio tipo pramoginis-orientacinis automobilių sporto renginys Lietuvoje. Ralyje, kuriame gali dalyvauti tik moterys, dalyvės varžosi ne tik dėl nugalėtojų titulo, tarp apdovanojimų yra ir „Elegantiškiausios“, „Ryškiausios“, „Azartiškiausios“, „Geriausios nuotaikos“ komandų nominacijos. Balandžio 22 d., startavusios Vilniuje, prie prekybos ir pramogų sostinės „Akropolis“, vakare ralio dalyvės finišuos Vilniaus Rotušės a. Nugalės ekipažas surinkęs mažiausiai baudų. Papildyta 15.18 val. „Moterų ralio 2017“ dalyvių lauks ypatinga „Mazda“ užduotis Automobilių prekybos bendrovės „Inchcape Motors“ kolektyvas jungiasi prie didžiausio Lietuvoje tik moterims skirto pramoginio autosporto renginio „Moterų ralis 2017“. Renginio savaitę „Inchcape Motors“ Vilniaus salone vyks ralio dalyvėms skirtas susitikimas – informacinis seminaras. O renginio „Moterų ralis“ metu, dalyvės susidurs su automobilių atstovybėje jų laukiančia „Mazda“ intriguojančia užduotimi, rašoma pranešime žiniasklaidai. Anot „Inchcape Motors“ rinkodaros vadovės Justės Šataitės, renginyje bendrovės komanda dalyvaus su „Mazda“ prekės ženklu. „Moterų ralio“ dalyvės turės išskirtinę progą susipažinti su tiesiai į renginį atkeliavusia atnaujinta „Mazda CX-3“. Šis „Mazda“ modelis taps renginio automobiliu-vizitine kortele. Balandžio 19 d., trečiadienį, 19 val. „Inchcape Motors“ Vilniaus salone, adresu Laisvės pr. 137, vyks renginio dalyvėms skirtas susitikimas – informacinis seminaras. Jame būsimos dalyvės susipažins su „Moterų ralio“ specifika, naujovėmis, iššūkiais, gaus praktinių patarimų, galės užduoti klausimus renginio organizatoriams ir tokiu būdu geriau pasiruošti pačiam renginiui.