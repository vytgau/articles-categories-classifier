„Nissan“ atstovai teigia, jog penkiavietis arba septynvietis „X-Trail“ buvo modernizuojamas atsižvelgiant į vartotojų pastabas – tam buvo organizuotos specialios apklausos. Po jų atsirado įvairių praktiškesnių patobulinimų – gamintojai neslepia pozicionuojantys šį modelį, kaip šeimos ir kelionių automobilį, todėl šie aspektai yra svarbūs. Pavyzdžiui, elektra valdomas bagažinės dangtis dabar atsidarys ne vedžiojant koja po galiniu buferiu, bet bakstelėjus jo apatinę dalį. Išorėje buvo pakeistas buferių dizainas, kad automobilis atrodytų tvirtesnis ir prabangesnis. O priekinėje dalyje be buferio pakoreguotas radiatoriaus grotelių dizainas, pakeistas priekinių žibintų apipavidalinimas, be to, pirmą kartą šiame modelyje bus galima rinktis adaptyvią priekinių žibintų sistemą. Japonai pasiūlys naujo dizaino 17 ir 18 colių skersmens ratlankių, naujų smulkesnių apipavidalinimo detalių, naujų išorės spalvų ir interjero spalvų derinių.  Didžiausia naujiena salone – gerokai modernesnis palyginus su pirmtako D formos vairaratis, su nukirsta plokštuma apačioje, kad vairuotojui būtų patogiau manevruoti. Naujas valdiklių ant multifunkcinio vairo išdėstymas turėtų suteikti galimybę trumpesnį laiką nežiūrėti į kelią. Be to, pirmą kartą „X-Trail“ vairas galės būti šildomas. Taip pat dabar bus galima rinktis šildymą tiek priekinėms, tiek galinėms sėdynėms. „Nissan“ žada, kad salone bus naudojama daugiau kokybiškų medžiagų. „Tekna“ įrangos lygyje bus galima rinktis dviejų spalvų odos kombinaciją. Gamintojai teigia, kad atlikdami apklausas susilaukė daugybės pageidavimų dėl geresnės garso aparatūros, todėl minėtoje „Tekna“ versijoje bus montuojama „Bose“ sistema su 8 garsiakalbiais. Navigacijos sistemos sąsaja buvo taip pat modernizuota. Automobilis išsaugojo savo erdvumą: galinę sėdynių eilę ir toliau bus galima patraukti pirmyn arba atgal ir pagal poreikius suteikti daugiau vietos keleiviams arba bagažui. Penkiaviečio modelio bagažo skyriaus talpa dabar dar ūgtelėjo nuo 550 iki 565 litrų, o sulanksčius galines sėdynes automobilyje telpa net 1996 litrai krovinių. Bene svarbiausia žinia gamintojai vadina kitais metais „Nissan X-Trail“ modelyje žadamą pasiūlyti naują iš dalies autonomiško važiavimo technologiją „ProPilot“. Valdydama stabdžius, akceleratorių ir vairą ši technologija suteiks galimybes judant lėtai spūstyse arba dideliu greičiu greitkeliuose automobiliui važiuoti vienoje eismo juostoje be vairuotojo įsikišimo. Šių metų modelyje „Nissan“ taip pat atnaujino saugos sistemų paketą, kuriame dabar atsidūrė automatinė avarinio stabdymo sistema su pėsčiųjų atpažinimo funkcija bei galinio skersinio eismo perspėjimas. „X-Trail“ ir toliau bus siūlomas su 130-177 AG dyzeliniais bei 163 AG benzininiu varikliais, kurie komplektuojami su 6 laipsnių mechanine arba kintamo perdavimo laipsnio automatine greičių dėžėmis. Automobilį taip pat galima rinktis tiek varomą priekiniais, tiek visais ratais. Naujasis „X-Trail“ pardavimų salonus turėtų pasiekti rugpjūčio mėnesį.