Tai – kompaktiškas miesto automobilis, šiek tiek trumpesnis ir už „Honda Jazz“. Kompanija visai rimtai ketina pasinaudoti šiuo koncepciniu automobiliu kurdama naują europietišką elektromobilį. Teigiama, kad kai kurie dizaino sprendimai į naująją mašiną bus perkeliami tiesiogiai. Ši žinia buvo sutikta teigiamai daugelio žurnalistų, nes „Urban EV Concept“ atrodo tikrai neprastai su savo retro stiliaus žavesiu. Iš tikrųjų, jei gerai įsižiūrėsite, pamatysite, kad šis koncepcinis automobilis yra panašus į senąjį „Honda N600“, o gal ir pirmos kartos „Civic“. Tuo tarpu kiti įžvelgia ir pirmos kartos „Golf GTI“ ar ir klasikinio MINI bruožų. Kad ir kaip ten bebūtų, šis mažylis, sukurtas ant visai naujos platformos, išsiskiria iš kitų elektromobilių ir atrodo išties gerai. „Urban EV Concept“ yra žemas, platus ir su išryškintomis arkomis. Tai, anot „Honda“ atstovų, automobiliui suteikia sportišką išvaizdą. Tiesa, apie sportiškumą žinių nėra – greičiausiai tai bus įprastas miesto automobilis, neišsiskiriantis savo dinaminėmis charakteristikomis. Vienas iš svarbiausių bruožų, į kurį reikia atkreipti dėmesį, tai mėlynai apšviesti „Honda“ logotipai. Kompanija teigia, kad taip bus žymimi visi jos kuriami elektromobiliai. Tuo tarpu dėl kito stilistinio elemento, didelio ekrano tarp priekinių žibintų, nėra viskas aišku – ar jis tikrai pateks į po poros metų pradėtą gaminti automobilį? Spėjame, kad ne. Kita vertus, automobilis bus pradėtas gaminti tik 2019 metais, o tuomet ekranas išorėje gali būti ir visai normali stiliaus detalė. Dabar „Honda“ teigia, kad šiame ekrane būtų rodomi įvairi grafika, pranešimai kitiems eismo dalyviams ar baterijos įkrovimo būsena. „Urban EV Concept“ durelės atsidaro atgal – taip į automobilį lengviau įlipti. Viduje rasite stebėtinai erdvų interjerą su didžiuliu ekranu prietaisų panelės viduryje ir futuristiškai atrodančiu vairu. Čia sau vietos suras keturi keleiviai. Akivaizdu, kad automobilis mažas, todėl kažin ar keturiems suaugusiems žmonėms ilgesnė kelionė būtų patogi. Kita vertus, natūraliomis medžiagomis išdailintas salonas atrodo visai jaukiai. Viduje vairuotojai bendraus su dirbtinio intelekto sistema, kuri efektyviai nuspės vairuotojo emocijas, nuotaiką ir žinos jo dienotvarkę. Ši sistema mokysis – įsimins vairuotojo reakcijas ir veiksmus ir šias žinias pritaikys pasiūlymams ateityje. „Honda Urban EV Concept“ yra išvaizdus ir, iš pirmo žvilgsnio, geras elektromobilis šių dienų miestui. Tačiau kol kas matome tik koncepcinį modelį – neaišku, kiek jis pasikeis iki lemtingųjų 2019, kuomet šis automobilis bus pradėtas gaminti.