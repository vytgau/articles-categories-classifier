Visgi jei kuri nors visuomenės grupė užsikrečia kokia nors mada ir jei ta mada virsta manija, ilgainiui jos apraiškų ima rastis vis įvairesnėse srityse. Kad taip iš tiesų yra, įrodo išmoningieji rusai, visiškai neseniai tarsi į kitą lygį perkėlę sukučio konstrukcijos idėją. Kaip rašoma svetainėje carscoops.com, palyginti neseniai internete buvo paskelbtas vaizdo įrašas, kuriame rodoma, kaip keletas rusų mechanikų perpjauna perpus tris automobilius, o tada priekines dalis suvirina taip, kad galutinė konstrukcija primintų į sukutį „Fidget Spinner“ panašią figūrą. Visose trijose automobilių pusėse buvo palikti varikliai ir priekinių ratų pavaros. Taip pavyko sukurti kiek beprotišką agregatą, kuris, užvestas, išties gali suktis, nors, tiesą sakant, toli gražu ne taip sparčiai, kaip pavyzdžiu mechanikams tapęs originalus sukutis. Šis beprotiškas rusų sumanytas projektas šiek tiek primena vieną iš ankstyvųjų laidos „Aukščiausia pavara“ („Top Gear“) epizodų, kuriame Jamesas May suvirino du automobilius siekdamas sukurti gana neįprastą ir keistoką limuziną. Pastaruoju metu panašių reportažų laidoje nėra, tačiau išradingieji rusai, galima sakyti, kuo puikiausiai pasirūpinom, kad atsivėrusi niša neliktų tuščia. 