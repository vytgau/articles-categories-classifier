„Šešias valandas išlaikyti lenktyninę koncentraciją – yra ką veikti”, - po finišo šypsojosi Benediktas. Ekipažui serpantinais riedant link lietaus skandinamo bivako Tupisos mieste, komanda džiaugėsi maratoninio greičio ruožo pabaiga – nors šiandien „Toyota Hillux” veikė nepriekaištingai, tačiau pasikartojantys akceleratoriaus dingimo atvejai neramina ir kas kartą kainuoja vis daugiau problemų, tad mechanikų dėmesys šiam klausimui būtinas. Darbo po dviejų dienų kankynės ir maudymosi purve bus – tame tarpe sumontuoti atgal, kaip B. Vanagas įvardino „dėl atmosferos poveikio kažkur” išgaravusius galinius „Black Hawk” sparnus. Vieną tokią detalę Benediktas jau buvo pametęs, tačiau tokie gedimai yra turbūt geriausia kas gali atsitikti – vienintelė galinio sparno užduotis yra laikyti galinę lempą, kuri, dėl didelio purvo kiekio savo funkcijų bet kokiu atveju neatlieka, tad ir nuostolio nesudaro. Bent jau kol kas rimti gedimai iš „General Financing team Pitlane” fronto yra pasitraukę, tačiau juntami iki šiol – nepaisant ketvirto sėkmingo finišo tarp dvidešimties greičiausiųjų iš eilės, prieš keletą dienų gauta 24 valandų laiko bauda toliau trukdo komandai užimti bent kiek geresnę vietą bendroje įskaitoje.  Sužinoję, jog rytojaus greičio ruožas atšauktas, Benediktas ir Sebastianas situacijos nesureikšmino: „Jei jau atvažiavome darbuotis, tai geriau nesimuliuoti”. Panašias mintis savo galvose turbūt suko ir varžybų lyderiai – sutrumpinta distancija nėra paranki nei vakar su techninėmis problemomis susidūrusiam Stephane'ui Peterhanseliui, nei savo šansą reabilituotis po pernykščio finišo besivejančiam Nasserui Al Attiyah. Sutrumpėjusi distancija reiškia mažiau šansų vytis šiuo metu lyderio poziciją užimantį „El Matador” – Carlos Sainz. Nors „General Financing team Pitlane” ekipažas nuo lyderio atsilieka kiek daugiau nei 39 valandomis, savo ginklų sudėti neketina ir tęs savo žygį per Pietų Ameriką iki pat sausio 20 dieną Kordobos mieste lauksiančios finišo arkos.