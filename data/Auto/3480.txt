Tapti profesionalia motociklininke pasiryžusi I. Baublytė žengė pirmą žingsnį savo svajonės link, tačiau kartu įsitikino, kuo rizikuoja bebaimiai greičio fanatikai. Praėjusį savaitgalį vidurio Anglijoje esančioje „Donington Park“ trasoje prasidėjo stipriausiu nacionaliniu čempionatu visame pasaulyje laikomos BSB pirmenybės. Kaune gimusi, bet Londone jau 11 metų gyvenanti lietuvė buvo vienintelė mergina „Ducati Trioptions Cup“ įskaitoje, kurioje lenktynininkai varžosi beveik tūkstančio kubinių centimetrų darbo tūrio motoro varomais italų gamintojo motociklais. Pirmo etapo kvalifikacijoje I. Baublytės pasirodymą apsunkino techninės problemos ir permainingos oro sąlygos: dalis trasos po lietaus buvo šlapia. „Highsparks Motorsport“ komandos atstovė aplenkė šešis konkurentus ir buvo 40-a. Papildomame važiavime ją užklupo nesklandumai, motociklą teko skubiai remontuoti, ir į 40-ies lenktynininkų starto rikiuotę lietuvė nepateko. „Gal ir gerai, kad likau už borto. Antraip galėjau pati pakliūti į tą baisią avariją“, – DELFI sakė I. Baublytė. Pagrindinės lenktynės baigėsi fatališku incidentu. Vienam iš dalyvių paslydus ant trasoje telkšojusio tepalo kilo masinė griūtis, į kurią pateko net septyni motociklininkai. Labiausiai nukentėjo Didžiosios Britanijos lenktynininkas Mickas Whalley. Nutraukus varžybas gausybę sužalojimų patyręs sportininkas buvo skubiai išgabentas į ligoninę, bet gydytojai jam padėti nebepajėgė. Kitam motociklininkui Mike'ui Honey keliose vietose lūžo koja. Su giltine „Donington Park“ trasoje prasilenkusi I. Baublytė teigia, kad sukrėtimas dėl kolegos žūties jos noro lenktyniauti nenumaldė. „Aš žinau, kokia rizika yra šiame sporte. Esu pasiruošusi važiuoti toliau“, – patikino motociklininkė. Antrasis „Ducati Trioptions Cup“ etapas „Brands Hatch“ trasoje vyks balandžio 14-17 dienomis. Kovos krikštą patyrusi I. Baublytė neabejoja galinti smarkiai pasistūmėti į priekį. „Žinojau, kad šios varžybos yra žymiai aukštesnio lygio, bet tikrai nesitikėjau, kad bus tiek labai greitų sportininkų. Tačiau dabar laukia mano mėgstamiausia trasa, kurioje esu daugiausiai pasiekusi. Žinau, kad galėsiu važiuoti greičiau“, – užtikrinta lietuvė, motociklais važinėjanti trejus metus.