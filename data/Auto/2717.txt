Už tokią Saugaus eismo automobilių keliais įstatymo pataisą šią savaitę po pateikimo balsavo 53 Seimo nariai, prieš buvo keturi, susilaikė 12 parlamentarų. Toliau projektą svarstys Seimo komitetai. Siūloma, kad pataisos įsigaliotų nuo 2018 metų sausio. „Lietuvoje per metus įvyksta 3 tūkst. įvykių ir užvažiavimas ant pėsčiojo sudaro 30 procentų. Amerikos Vašingtono universitetas darė tyrimus, kad pėstysis, eidamas perėja, naudodamasis mobiliuoju telefonu, rašydamas žinutes, gali pažeisti taisykles keturis kartus daugiau. Pereidamas per pačią perėją jis sugaišto laiko nuo 2 iki 20 sekundžių ilgiau“, – pristatydamas pataisas sakė vienas iniciatorių konservatorius Algis Strelčiūnas. Pataisas, kurios uždraustų pėstiesiems naudotis mobiliojo ryšio priemonėmis pėsčiųjų perėjose, jeigu jomis naudojamasi rankomis, pateikė keli konservatorių bei Valstiečių ir žaliųjų frakcijos atstovai. Liberalė Viktorija Čmilytė-Nielsen klausė, ar tokios pataisos nebūtų perteklinės, nes ir šiuo metu Kelių eismo taisyklės draudžia pėstiesiems įžengti į važiuojamąją dalį neapsižvalgius aplinkui, neįvertinus atstumo iki transporto priemonių. „Juk prie kiekvieno pėsčiojo tikrai nepastatysime po kontroliuojantį jį žmogų. Aš suprantu, kad jūsų idėja ir jūsų intencija yra puiki, tačiau tos bendresnės galiojančios normos, atrodytų, jau draudžia tą neatsargų elgesį, kurį jūs dar kartą norėtumėte uždrausti“, – sakė liberalė. Kitas pataisų iniciatorius konservatorius Stasys Šedbaras atsakydamas pažymėjo, kad pėstysis yra toks pat eismo dalyvis kaip ir vairuotojas. „Vairuotojams jau labai seniai galioja draudimas naudotis mobiliaisiais telefonais, o dabar kai kuriose Vakarų šalyse yra svarstomas uždraudimas apskritai laisvų rankų įranga naudotis, nes tai blaško dėmesį“, – sakė S. Šedbaras. Šias pataisas remia ir Kelių policija. Tarnybos viršininkas Vytautas Grašys BNS yra sakęs, kad jos – reikalingos, nes dabar pėstieji dažnai nepaiso Kelių eismo taisyklių reikalavimo, kad dėmesys einant per gatvę turi būti koncentruotas į eismą. Dabar draudimas naudotis telefonais be laisvų rankų įrangos numatytas vairuotojams.