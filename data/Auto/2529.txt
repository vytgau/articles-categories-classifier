Su technologijomis susijusios permainos verčia suklusti ir tokias naftos bei dujų pramonės milžines kaip „Exxon Mobil“ ir BP. Kad naftos poreikis gerokai sumažės, liudija ir Naftą eksportuojančių šalių organizacijos (OPEC) daroma prielaida, kad per artimiausius metus parduodamų elektromobilių skaičiai bus penkiskart didesni nei dabartiniai. Elektra varomos transporto priemonės tikrai turės įtakos naftos poreikio mažėjimui. Nustatyta, kad iki 2040 metų per metus realizuojamos naftos kiekis sumažės maždaug 8 mln. barelių. Kaip skelbia „Bloomberg“, tai yra daugiau nei dabar iš Irano ir Irako kartu tiekiamas kiekis. „Keliuose riedančių elektromobilių skaičius iš esmės pakoreguos ir automobilių gamintojų, ir naftos gavybos įmonių, ir elektronikos tiekėjų ir kitų pramonės šakų atstovų padėtį“, – teigė organizacijos „Bloomberg New Energy Finance“ išsamios transporto priemonių analizės skyriaus vadovas Colinas McKerracheris. Jis taip pat pabrėžė, kad pasiekti vieningos nuomonės dėl prisitaikymo prie naujų sąlygų tempo labai sunku, o išsakomi požiūriai labai greitai kinta. Pavyzdžiui, remiantis dabartinėmis OPEC prognozėmis, per mažiau nei 24 metus elektromobiliai bus užkariavę maždaug ketvirtąją pasaulinės rinkos dalį, o tai yra 266 mln. eksploatuojamų automobilių, nors vos prieš metus buvo tikėtasi, kad jų skaičius tesieks 46 mln. Didžiausią meškos paslaugą naftos gavybos įmonėms, žinoma, daro pagrindinių automobilių gamintojų pastangos žaibiškai persiorientuoti ir didžiausią dėmesį sutelkti leidžiamos produkcijos elektrifikavimui. Liepą pradėta naujo ir, kaip tikimasi, būsiant gerokai įperkamesnio ir populiaresnio „Tesla“ modelio „Model 3“ gamyba, po poros metų elektra varomus variklius numatyta montuoti visuose „Volvo“ automobiliuose, „Mercedes“ taip pat gręžiasi į iš dalies hibridinius modelius, o „Volkswagen“ žarsto pažadus tapti mažiau aplinką teršiančių transporto priemonių tiekėja ir pristatyti rinkai vis daugiau ir daugiau elektra varomos produkcijos. Kone visos įmonės pastaruoju metu ne tik siūlo bent po vieną naują elektromobilio modelį, bet ir gerokai mažina vidaus degimo variklių gamybos apsukas. Negalima pamiršti ir nuolat besiplečiančio elektromobilių įkrovimo punktų tinklo bei vis griežtinamų priimamais įstatymais reglamentuojamų išmetamų teršalų apribojimų. Visos minėtos aplinkybės nenuginčijamai byloja apie vis daugiau nuo elektros ir mažiau nuo naftos priklausančią ateitį.