23 tonų svorio elektrinis sunkvežimis „E-FUSO Vision One“ geba be papildomo įkrovimo nuvažiuoti iki 350 kilometrų ir pervežti iki 11 tonų krovinių. „Daimler“ pabrėžia, kad tai yra vos dviem tonomis mažiau, nei dabar gali pervežti dyzeliniai sunkvežimiai. Šios mašinos baterijų talpa – 300 kilovatvalandžių. Pristatydamos šį sunkvežimį MFTBC ir „Daimler“ aplenkė amerikiečių elektromobilių gamintoją „Tesla“, kuri planavo pristatyti savo sukurtą elektrinį sunkvežimį „Semi“ spalio 26 d., tačiau vėliau atidėjo pristatymą iki lapkričio 16 d. Šis sunkvežimis, kaip skelbiama, be papildomo įkrovimo galės nuvažiuoti 320-480 km, priklausomai nuo konfigūracijos. Planuojama, kad serijinė „E-FUSO Vision One“ gamyba bus pradėta per ateinančius ketverius metus. „Daimler“ orientuojasi į Japonijos, JAV ir Europos rinkas ir tikisi, kad ekologiškai švarūs elektriniai sunkvežimiai galės miestuose pakeisti tradicines prekių gabenimo mašinas. Anksčiau MFTBC jau rinkai pristatė elektrinius furgonus „eCanter“, kurie gali nuvažiuoti iki 120 km. Logistikos ir kurjerių kompanijos juos jau naudoja Japonijoje ir Jungtinėse Valstijose.