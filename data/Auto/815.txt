Žemėlapyje nurodytas laikas, kurį tektų sugaišti kelionei iki artimiausio miesto, t. y. ne mažiau kaip 50 tūkst. gyventojų turinčios vietovės, mat kaip tik tokį objektą mokslininkai sutapatino su miesto sąvoka, rašoma svetainėje zr.ru. Sudarydami žemėlapį mokslininkai atsižvelgė į daugybę aspektų, tokių kaip kelio dangos būklė, greičio apribojimai ir eismo tvarkaraščiai. Daugiau kaip 80 proc. planetos piliečių (t. y. 5,9 mlrd. žmonių), kaip paaiškėjo, iš savo gyvenamųjų vietų miestą gali pasiekti per valandą. Taip pat išsiaiškinta, kad atstumas iki miesto tiesiogiai priklauso nuo gyventojų tankio ir vidutinių jų pajamų. Taigi, tarp mažiau nei vidutines pajamas gaunančių asmenų miestą per valandą pasiektų tik 51 proc., o tarp tų, kurių pajamos viršija vidurkį, tokių yra net 91 proc. Vadinasi, kuo skurdžiau žmonės gyvena, tuo toliau nuo miestų jie įsikuria arba naudojasi prastesne transporto infrastruktūra. Žemėlapį su kelionių iki miestų trukmės nuorodomis mokslininkai palygino su miškingų teritorijų sumažėjimo per 15 pastarųjų metų duomenimis. Paaiškėjo, kad tose šalyse, kuriose miškai užima gana reikšmingus plotus (pavyzdžiui, Brazilijoje ir Indonezijoje), tarp minėtų parametrų taip pat egzistuoja konkretus ryšys. Šių ryšių nustatymas labai pravers sudarinėjant būsimus infrastruktūros plėtros planus, be to, padės taip gerinti žmonių gyvenimo lygį, kad būtų daroma minimali žala aplinkai. Tokio tipo žemėlapis buvo sudarytas ir 2000-aisiais, tačiau nuo tada daug kas pasikeitė – padaugėjo kelių su kokybiška kelio danga. Svarbu ir tai, kad šiuolaikiniai metodai leidžia daug tiksliau apdoroti didelį kiekį duomenų, todėl dabartinis žemėlapis – nepalyginamai išsamesnis.