A. Juknevičiaus komandos laukia ilga ir sunki kelionė. Iš Vilniaus ekipa skris į Frankfurtą, iš Vokietijos – į Panamą. Iš šios šalies dar laukia skrydis į Peru sostinę Limą, kur šeštadienį startuos sunkiausias pasaulyje ralio reidas. Limą „Craft Bearings“ ekipa pasieks jau po vidurnakčio vietos laiku. Šiemet Dakaro ralyje be A. Juknevičiaus startuos Vaidotas Žala, Benediktas Vanagas bei motociklininkas Balys Bardauskas. „Iš tiesų tai noriu palinkėti sėkmės visiems lietuviams. Linkiu, kad tiek mes, tiek Benas, tiek Vaidotas, tiek Balys sėkmingai pasiektų finišą“, – išvykdamas kalbėjo A. Juknevičius. Antradienio rytą į Pietų Ameriką išvyko ir B. Bardauskas. Kiek vėliau antradienį į Dakarą pajudės ir B. Vanagas.  Peru – Bolivija – Argentina Pernai Dakaras vyko Paragvajuje, Bolivijoje ir Argentinoje. Šiemet Paragvajų keičia Peru. Būtent čia startuos maratonas. Šį kartą Dakaras startuos kiek vėliau, nei įprastai – ekipažai į pirmą greičio ruožą Peru sostinėje Limoje pajudės sausio 6-ąją. Šių metų Dakaro ypatumas – į trasos žemėlapį sugrįžtančios kopos. Daugeliui paminėjus žodį „Dakaras“, pirmiausia prieš akis išnyra smėlynai ir juos skrodžiantys pilotai. Praėjusiame Dakare vietoje smėlynų buvo kur kas daugiau dumblynų, tad organizatoriai nusprendė pasitaisyti. Organizatoriai žada, kad dabar bus bent 7, o tais reiškia lygiai pusė, etapų smėlynuose. Pirmieji penki etapai vyks Peru teritorijoje ties Ramiojo vandenyno pakrante. Toliau maršrutas kyla į kalnus, persikelia į Boliviją, kurios sostinėje La Paze bus poilsio diena – ten pat pilotai ilsėjosi ir pernai. Iš indėnų valstybės sostinės trasos drieksis jau žinomomis teritorijomis – Ujunis, Tupiza – link Argentinos. Dakaras finišuos sausio 20-ąją Argentinos mieste Kordoboje. Organizatoriai žada, kad 7 etapai vyks kopose arba visiškoje bekelėje. Skaičiuojama, kad lenktynininkams teks įveikti apie 9 tūkst. km, iš kurių daugiau 5 tūkst. sudarys greičio ruožai.