Tiesa, ukrainiečiai lietuviškus automobilius veja ne dėl to, kad nemėgtų lietuvių. Tiesiog patys Ukrainos gyventojai rado būdą, kaip išvengti mokesčių. Sprendimas paprastas ir elementarus – ant automobilių tiesiog palikti lietuviškus numerius. Apsukrūs ukrainiečiai 5 autovežiai. Tiek V. Naujanio skaičiavimais kasdien atvyksta į didžiausią Europoje Kauno automobilių turgų. Nors autovežiai įprastai skirti gabenti 8 automobilius, jais dažniausiai vežamos 9 mašinos. Tai reiškia, kad kasdien į turgų atvežama keturios dešimtys automobilių. O pirkėjų turguje šiuo metu daugiausiai iš Ukrainos. „Ukrainiečių daugėja, tačiau jie vis dar neperka pagal naują muitų tvarką – automobiliai iškeliauja su lietuviška registracija. Dar yra nemažai moldavų, tačiau autovežių grįžta dar nelabai daug, dar neįsibėgėjo – į turgų grįžta po kokius 5 autovežius. Paskutinėmis dienomis pradėjo bėgėtis, tai dabar laukiame“, – DELFI teigė V. Naujanis. Ukrainiečiai vairuodami Lietuvoje registruotus automobilius, V. Naujanio teigimu, rizikuoja, kad jie gali būti konfiskuoti. Todėl pirkdami mašiną ukrainiečiai turi tik vieną kriterijų. „Perka viską, kas pigu“, – sako V. Naujanis. Nustebo Nesenai pats V. Naujanis lankėsi Ukrainos sostinėje ir liko nustebintas. „Keista. Važinėjau automobiliu po Kijevą, buvau turguje, bet nemačiau nė vienos lietuviškos registracijos. Pasirodo, kad buvo įvestas apribojimas į Kijevo centrą neįleisti automobilių su lietuviškais registracijos numeriais. Tas pats su lenkiškais numeriais. Tai buvo streikai ir visa kita. Ukrainiečiai perka automobilius Lietuvoje, Lenkijoje ir jais naudojasi Ukrainoje. Toks jų specifinis pirkimas“, – pasakoja V. Naujanis. Verslininkas pasakoja, kad nors Ukrainoje ir buvo sumažintas muitas įvežamiems automobiliams, tai neatbaidė ukrainiečių nuo machinacijų. Be muitų Ukrainoje buvo įvesti ir įvairūs apribojimai. Tarkime, trejus metus automobilio negalima parduoti. Ukrainos spauda taip pat pastebi, kad jei automobilis su lietuviškais numeriais patenka į autoįvykį, gali kilti problemų nustatant jo savininką. Tačiau ukrainiečiai skaičiuoja, kad dėl muitų automobilis jų šalyje labai smarkiai pabrangsta, tad išregistruoti Lietuvoje jo neskubama. „Ukrainos provincijose labai daug lietuviškų numerių. Tiesiog jie nemoka muitų. Jei čia už automobilį sumokama 2 tūkst. eurų, tai tas pats automobilis Ukrainoje su visais mokesčiais kainuos 7 tūkst. dolerių. Skirtumas toks didelis susidaro dėl muitų. Automobilis smarkiai išbrangsta, todėl žmonės ir naudojasi lietuviškais numeriais. Tada atsiranda laikinumas, todėl žmonės ir perka kuo pigesnius automobilius“, – sako V. Naujanis. Aukso amžius jau praeityje V. Naujanis neslepia, kad naudotų automobilių pardavėjų aukso amžius jau praeityje. Jis buvo prieš 4-5 metus ir baigėsi, kai išvyko kazachai. „Gyvenimas tikrai negerėja. Geriausi laikai buvo tada, kai buvo pirkėjai iš Kazachstano ir Baltarusijos. Tiek vienus, tiek kitus gąsdino, kai įstojo į Rusijos muitų sąjungą. Buvo pasakyta, kad po trijų mėnesių jie jau negalės vežti mašinų, tai tada jie šlavė automobilius. Tada visiems gerai buvo – ir perpardavinėtojams, ir tiems, kas automobilius veža. Tiesiog nespėjo vežti. Dabar tai jau tik prisiminimai“, – pasakoja V. Naujanis. Automobilių turgui būdingas sezoniškumas. Įprasta, kad žiemą prekyba sulėtėja, o pavasarį pardavimų tempai ima didėti. „Nėra taip, kad būtų štilis. Visi perka po truputį. Kiekvieną dieną perka lietuviai, latviai, lenkai, estai. Dar moldavų prisideda. Taip ir krutina tą rinką po truputį po įšalimo“, – sako V. Naujanis.