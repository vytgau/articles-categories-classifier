„Vieną Dakarą aš jau įveikiau – buvo nesuvokiamai daug reikalų“, – atsidūsta lietuvis. Tai bus antrasis vilniečio Dakaras. Pirmasis baigėsi skaudžiai. Dabar motociklininkas save vadina turistu ir sau kelią vienintelę sąlygą – namo grįžti sveikam. Dešimtmečio kelias Ir pats B. Bardauskas pripažįsta, kad patekti į Dakarą buvo labai sunkus uždavinys. Limoje startuos apie 150 motociklininkų, nors norinčiųjų buvo keturiskart daugiau. „Kiekvienais metais norėjau startuoti, bet vis nepavykdavo – tai nebuvo biudžeto, tai organizatoriai paskutiniu metu atmesdavo mano paraišką. Motociklų klasėje paskutinis tavo finišas Dakare suteikia teisę kartą per trejus metusv startuoti nesudalyvavus Dakaro serijos varžybose. Aš varžybose nedalyvavau ir mano paraišką atmesdavo. Šiemet sudalyvavau, finišavau ir gavau leidimą startuoti“, – džiaugėsi B. Bardauskas. Originalus dizainas Į startą B. Bardauskas stos puikiai žinomu ir geriausiųjų motociklininkų pamėgtu „KTM 450 Rally Replica“. Prieš išsiųsdamas jį į Peru, motociklininkas spėjo naujuoju 30 tūkst. eurų vertės pirkiniu prasukti apie 200 km. „Turėjau visiškai tokį patį, identišką motociklą, tik jis buvo poros metų senumo. Dabar turiu visiškai naują motociklą, kurį puikiai pažįstu – žinau, ką vairuoju“, – DELFI teigė B. Bardauskas. Šiemet lenktynininkas susilaukė sūnaus Perkūno, todėl ir motociklą papuošė animacinių filmų herojai. Skaudžios pamokos 2009 metais B. Bardauskas jau bandė šturmuoti Dakarą. Deja, prieš dešimtmetį ralis lietuviui baigėsi labai skaudžiai. „Antra Dakaro diena buvo puiki – važiavau labai greitai, aplenkiau gal 100 varžovų. Puikiai sekėsi lėkti. „Yamahos“ komandos vadovas mane sudrausmino, kad taip važiuoti negalima. Bet aš dar norėjau paspausti... Trečią dieną iš pačio ryto kritau. Tik startas ir iš karto griuvau. Supratau, kad lūžo ranka, o kai peršvietė paaiškėjo, kad lūžo abi rankos. Dar važiavau ir kitą dieną – adrenalinas duoda per smegenis, nuskausminamųjų pilnos kišenės, geri po 20 tablečių per dieną“, – prisimena B. Bardauskas. Galiausiai skausmas nugalėjo ir sportininkas pasitraukė iš lenktynių. Džiaugiasi smėliu Dakaro organizatoriai tikina, kad kitąmet kone pusę maratono sudarys greičio ruožai visiška bekele ir smėlynais. Tai – geros naujienos B. Bardauskui.  „Aš su smėliu gerai draugauju – man kuo daugiau smėlio, tuo geriau. Man sunkiau su akmenimis. Tačiau esu įsitikinęs, kad trasa, kokia yra dabar, tikrai keisis. Ją pakoreguos orai. Nuspėti gamtą yra neįmanoma, tačiau mes pasiruošę įveikti visas kliūtis“, – kalba B. Bardauskas. Prieš antrąjį Dakarą pilotas sau kelia vienintelį uždavinį. „Tikslas yra vienintelis – grįžti sveikam ir negauti traumos. Vienintelė klaida ir yra 50/50 proc. tikimybė, kad ralis baigtas. Kitas tikslas – parsivežti kuo daugiau informacijos ir ją perteikti būsimiems Dakaro ralio dalyviams, nes informacija labai sunkiai pasiekiama. Visą procesą valdo prancūzai, o rasti prancūzą meistrą, kuris kalba angliškai, yra labai sunku. Visi meistrai, visi atsakingi žmonės yra prancūzai“, – aiškino B. Bardauskas. Stebina konkurencija Į Dakarą savo visureigius „Toyota Hilux Overdrive“ pirmadienį išsiuntė ir Antanas Juknevičius, Vaidotas Žala bei Benediktas Vanagas. „Man labai keista, kai važiuoja trys lietuviai, visi su vienodomis mašinomis ir visi trys atskirai daro pristatymus. Matau, kad tarp vyrų yra konkurencija ir tai man yra nesuvokiama: su kuo jie turi konkuruoti? Aš kai paklausau, kad jie artėja prie 20-uko, tai aš norėčiau Rūtos Meilutytės paklausti, ką ji galvoja apie 20-ą vietą. Jie savęs nelaiko turistais, o aš Dakare save laikau turistu. Jeigu jie jungtųsi į vieną komandą, tai jiems ir biudžetas būtų ženkliai mažesnis, ir rezultatai būtų kur kas aukštesni, nes turėtų daugiau laiko dalyvauti varžybose, o ne per TV rodyti save“, – šypsosi sportininkas. 2018-ųjų Dakaro ralis vyks sausio 6-20 dienomis.