Greta įvairių personalizavimo galimybių, pažangių pagalbinių vairavimo sistemų ir plataus galingumo lygių spektro, naujasis „T-Roc“, gamintojų atstovų teigimu, taip pat yra ir saugiausias kompaktiškas visureigis šiandienos rinkoje. „Džiaugiamės galėdami savo klientams Baltijos šalyse pristatyti vieną labiausiai lauktų „Volkswagen“ automobilių. Dėl savo funkcionalumo, dinamiško valdymo ir technologijų, „T-Roc“ į kompaktiškų SUV klasę įnešė gaivaus postūmio. Modelio pavadinimas atspindi tikrąją naujojo automobilio esmę – „T“ reiškia „Volkswagen“ SUV DNR, o „Roc“ žymi pokyčius segmente derinant dominuojantį visureigį ir kompaktišką hečbeką“, – sako „Volkswagen“ prekės ženklo vadovas Justas Nekrošius, priduriantis, kad Lietuvoje išbandyti šį modelį galima jau nuo sausio 11-osios. SUV rinka auga, ypač kompaktiškų visureigių segmente. 2017-aisiais beveik 40 proc. visų parduotų naujų automobilių Baltijos šalyse buvo visureigiai. Kompaktiškų visureigių, arba A0, segmente, šis procentas buvo dar aukštesnis – beveik 53 proc., ir tai yra 21 proc. daugiau negu pernai. Būtent todėl „Volkswagen“ SUV rinkai ir pristatė dar vieną modelį.  Šiuo metu trečiasis pagal populiarumą Baltijos šalyse „Volkswagen“ modelis yra „Volkswagen Tiguan“. „T-Roc“ gali pasiekti tokį pat populiarumą arba net didesnį, teigiama pranešime. „Praėję metai buvo sėkmingi – stiprus esamų produktų portfelis, puikūs nauji modeliai, pristatyti per pastaruosius 12 mėnesių, ir sėkmingai įsitvirtinęs platintojų tinklas Baltijos šalyse lėmė, kad 2017-ieji tapo dar vienais stabilaus „Volkswagen“ pardavimų augimo metais. Per 2017-uosius metus sugebėjome padidinti savo pardavimus 20 proc. Tikimės, kad, atsižvelgus į globalias ir ypač į Baltijos šalių tendencijas, 2018-aisiais SUV bus dėmesio centre, nes SUV ir CUV pardavimai ir toliau augs“, – sako J. Nekrošius. Naujasis „T-Roc“ siūlomas su efektyviais turbiniais varikliais: trimis benzininiais (TSI*) ir dviem dyzeliniais (TDI). „T–Roc“ galima pasirinkti trijų galingumo lygių: 85 kW / 115 AG, 110 kW / 150 AG ir 140 Kw / 190 AG TSI versijai. 115 AG versijos siūlomos su priekiniais varomais ratais ir mechanine pavarų dėže. 150 AG automobilis gali būti varomas priekiniais arba visais ratais, taip pat turi 7 greičių DSG automatinę pavarų dėžę, o 190 AG automobilis varomas visais ratais ir standartiškai turi 7 greičių DSG. Tai pirmasis „Volkswagen“ SUV, kurį galima užsisakyti dviejų spalvų, su vizualiai išsiskiriančia stogo dalimi. Vidinė automobilio apdaila taip pat gali būti kontrastingos spalvos, derančios prie sėdinių apdailos. Saugo bandytojų „Euro NCAP“ reitinge modelis gavo penkias žvaigždutes. „T-Roc“ standartinėje versijoje yra įdiegtos pažangios pagalbinės sistemos, tokios kaip „Front Assist“, pėsčiųjų stebėjimo, automatinio stabdymo po susidūrimo ir juostos laikymo sistemos „Lane Assist“. Papildomai galima pasitelkti net 11 pagalbinių sistemų. Be to, automobilyje įdiegtos inovatyvios skaitmeninės funkcijos, tokios kaip naujos kartos „Active Info Display“ ir iki 8,0 colių dydžio informacinė-pramoginė sistema. Garso sistemą galima dar labiau pagerinti pasirinkus 300 vatų „Beats“ garso sistemą, specialiai pritaikytą „T-Roc“ interjerui. Naujasis „T-Roc“ yra kompaktiškas išoriškai, bet erdvus viduje. Pagal modulinę skersinę matricą (MQB), modelis yra 4 234 mm ilgio (252 mm trumpesnis nei „Tiguan“), o važiuoklės bazė yra 2 603 mm. „T-Roc“ efektyviai pasitelkia ilgesnę važiuoklės bazę, sukurdamas daugiau vietos penkiems keleiviams. Tuo tarpu automobilio bagažinės talpa siekia 445 litrus, maksimali jos talpa nulenkus galines keleivių sėdines – 1290 litrų. Tai yra didžiausia bagažinės talpa šioje automobilių klasėje. Baltijos rinkai naujasis visureigis bus gaminamas Setubalio gamykloje Portugalijoje (netoli Lisabonos). Išankstiniai „T-Roc“ pardavimai Lietuvoje prasidėjo 2017-ųjų spalį. Dabar „T-Roc“ galima apžiūrėti salonuose, automobilio kaina Lietuvoje prasideda nuo 18 tūkst. 497 Eur.