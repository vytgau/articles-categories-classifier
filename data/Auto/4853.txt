Atnaujinant šį modelį didžiausias dėmesys buvo skiriamas technologijoms ir dizainui. „Su naujuoju „Leon“ mes norime tęsti savo pastarųjų metų sėkmės istoriją“, – sakė SEAT viceprezidentas Dr. Matthiasas Rabe. Nors vienas svarbiausių „Leon“ modelio sėkmės faktorių, anot gamintojo, buvo jo išskirtinis dizainas, kūrėjai ryžosi keliems subtiliems išvaizdos pokyčiams. Atnaujinto automobilio priekis ir galas pasižymi griežtesniu siluetu bei aštresnėmis horizontaliosiomis linijomis. Šiais pokyčiais kūrėjai siekė sukurti harmoningesnį automobilio dizainą ir pabrėžti jo dinamiškumą. Jie taip pat norėjo vizualiai padidinti automobilį, todėl 40 mm praplatino priekines groteles. Naujasis „Leon“ turės 3 kėbulo versijas: 5-erių durų hečbeką, 3-ejų durų kupė ir šeimyninį ST universalą.  Automobilio vidaus LED apšvietimo intensyvumą vairuotojas gali reguliuoti naudodamasis naujo dizaino 8 colių skersmens lietimui jautriu ekranu. Šis sprendimas išlaisvina nuo daugybės mygtukų ir jungikių. Nenorėdamas atsilikti nuo neseniai pristatyto „Ateca“ modelio, „Leon“ siūlys susipažinti su naujausiais ir moderniausiais technologiniais sprendimais. Pavyzdžiui, „Traffic Jam Assist“ funkcija, kuri užtikrina didesnį komfortą nuolatos stoviniuojant miesto spūstyse. Dėl darnios „Lane Assist“ ir ACC sistemų kombinacijos naujasis modelis iki tam tikro lygio spūstyse manevruoja, greitėja ir stabdo automatiškai. Radarų valdoma „Adaptive Cruise Control“ sistema, aptikusi galimas grėsmes, automatiškai ima stabdyti automobilį. Saugumu rūpinasi ir „Pedestrian Protection“ sistema, kuri fiksuoja kelyje pasirodžiusius pėsčiuosius ir kitas transporto priemones. Naujasis „SEAT Leon“ taip pat galės pasiūlyti „Electric Parking Brake“ ir „Traffic Sign Recognition“ sistemas, automatinę tolimųjų žibintų valdymo funkciją bei automobilio parkavimo pagalbos sistemą, kuri padeda saugiai lygiagrečiai ir statmenai pastatyti automobilį. Priekiniai ir galiniai žibintai gali pasigirti „Full-LED“ technologija, kuriai nebaisios net bjauriausios oro sąlygos. LED technologija buvo naudojama ir kuriant posūkių bei rūko žibintus. Atnaujinto automobilio šeimininkai galės naudotis pažangia „Easy Connect“ pramogine sistema, „SEAT Full Link“ ir „SEAT ConnectApp“ technologijomis, siūlančiomis balso atpažinimo funkciją, valdymo gestais galimybę. Pirmą kartą istorijoje „SEAT Leon“ turės centrinėje konsolėje integruotą „Connectivity Box“, kuris leis be jokių laidų pakrauti išmanųjį telefoną. Naujojo „Leon“ pirkėjai taip pat gali tikėtis „Mirror Link“ ir „Full Link“ technologijų bei galimybės prijungti išmanųjį telefoną per „Apple CarPlay“ ir „Android Auto“ sistemas. Naujojo „SEAT Leon“ pirkėjai galės rinktis iš 4 skirtingų įrangos komplektacijų ir apdailos tipų. „Reference“, „Style“ ir FR versijų šeimą su naujojo modelio atėjimu papildys naujasis „Xcellence“ įrangos paketas, kuris iš kitų išsiskiria plačiais apdailos elementais ir daugiaspalvio apšvietimo galimybe. Eksterjerui bus būdingos naujo dizaino chromuotos priekinės grotelės, chromuotas lango rėmas bei gale sumontuoti LED žibintai. „Xcellence“ apdailos paketui taip pat priklauso durų slenksčių aliuminio apdaila, vidaus LED apšvietimo paketas ir „Keyless Entry“ beraktė automobilio atrakinimo ir užvedimo sistema. FR ir „Xcellence“ versijų kainos bus vienodos, kad skirtingų poreikių turintys vairuotojai turėtų galimybę rinktis. Kompanijos atstovai žada, kad netrukus turėtų pasirodyti ir penktoji, galingiausia modelio versija – „Cupra“. Naujasis „Leon“ siūlo platų dyzelinių, benzininių ir CNG suslėgtomis dujomis „mintančių“ variklių pasirinkimą. Dyzelinių variklių gamai priklauso naujasis 1,6 l TDI variklis, pasižymintis 85 KW/115 AG galia, o su „Leon ST“ komplektuojamas „4Drive“ 2.0 l 110 kW/150 AG TDI variklis dabar gali būti derinamas su automatine 7 pavarų DSG transmisija. Dyzelinių variklių linija prasideda nuo 1,6 l 90 AG TDI variklio ir baigiasi 2,0 l 184 AG TDI varikliu. Naujojo „Leon“ benzininių variklių galia svyruoja nuo 110 iki 180 AG bei siūloma naujausia 1,0 l TSI 3 cilindrų variklio, pasižyminčio 115 AG galia, versija. Žinoma, nereikia pamiršti ir 1,4 l TGI versijos, kuri naudoja suslėgtas gamtines dujas. Būsimieji modelio šeimininkai galės rinktis 5 arba 6 pavarų greičių dėžes, o taip pat turės automatinės dvigubos sankabos DSG transmisijos (6 arba 7 pavarų) pasirinkimo galimybę. Visais ratais varomi „4Drive“ modeliai turės penktos kartos „Haldex“ tarpašinę sankabą. Naujasis „Leon“ prekybos vietas pasieks 2017 metų pradžioje, o išankstinius užsakymus bus galima pateikti dar šių metų pabaigoje. Šiuo metu „Leon“ yra geriausiai parduodamas SEAT modelis.