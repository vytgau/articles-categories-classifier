Tiesa, varžybų šeštadienį žiema pasiduoti dar nebuvo linkusi – tai švietė saulė, tai vėl užgriūdavo sniego audra. Todėl sportininkams sąlygos trasoje buvo gana sudėtingos, situacija keitėsi itin dažnai. Sportininkai šį žiemos sezoną varžėsi penkiuose lenktynių etapuose. Pirmo šios serijos varžybos vyko dar gruodžio 17 dieną Elektrėnuose, antrojo – sausio 14 dieną Anykščiuose, trečiojo – sausio 21 dieną Aukštadvaryje. Ketvirtojo etapo lenktynės vyko vasario 11 dieną sostinės Plytinės kartodrome, na, o paskutinės „LKF Žiemos taurės“ lenktynės vėl vyko Aukštadvario kartodrome. „LKF Žiemos taurės“ varžybų ciklo metu sportininkams teko kovoti važiuojant ir šlapio asfalto danga, lenktynininkai ieškojo kibiausių vietų slidinėdami suplūktu sniegu padengtuose kartodromuose, ar analizavo kas kelias minutes besikeičiančią situaciją, kaip kad paskutinėse žiemos sezono varžybose Aukštadvaryje. „Tokios varžybos suteikia galimybę varžytis ir tam, kad žiemą lenktynininkai neprarastų kvalifikacijos, išlaikytų puikią sportinę formą. Juk Europoje ir visame pasaulyje mūsų kartingo meistrai yra konkurencingi būtent dėl universalumo – gebėjimo greitai važiuoti bet kokia danga, tad „LKF Žiemos taurės“ varžybose lenktyniauja ir tituluoti meistrai. Pavyzdžiui, šiose varžybose buvo galima grožėtis ir Bahreine vykusio CIK-FIA kartingo pasaulio čempionato dalyvio Kasparo Vaškelio važiavimu“, – sakė Lietuvos kartingo federacijos prezidentas Valdas Jonušis. Susumavus „LKF Žiemos taurės“ penktojo etapo važiavimų rezultatus, „Mini“ klasėje trečioji vieta atiteko Dovydui Gudelevičiui, antrą vietą užėmė Laurynas Žadeika, o pirmoji atiteko svečiui iš Rusijos Ivanui Tkačiovui. „Open Junior“ klasėje trečioji vieta atiteko Ąžuolui Eidukui, antrąją iškovojo Zacharas Nefedovas, o nugalėtoju tapo Kasparas Vaškelis. „Open“ klasėje trečiąją vietą iškovojo Paulius Macevičius, antroji atiteko Edvinui Kazakevičiui, o pirmas buvo Andrius Jonelis. „Open P“ klasėje triumfavo Giedrius Jurkauskas, na o „Raket 120“ klasėje trečioji vieta atiteko Anastasijai Gryšinai, antrą vietą iškovojo Aurimas Černiauskas, o nugalėtoju tapo Paulius Macevičius. Po paskutinio etapo paaiškėjo ir šios lenktynių serijos sezono nugalėtojai. „Mini“ klasėje trečioji vieta atiteko Dovydui Gudelevičiui, antrąją vietą užėmė Laurynas Žadeika, o nugalėtoju tapo Ivanas Tkačiovas. „Open Junior“ klasėje, susumavus sezono rezultatus, trečioji vieta atiteko Anastasijai Grišinai, antroji – Zacharui Nefedofui, na o nugalėtoju tapo Ąžuolas Eidukas. „Open“ klasėje trečias buvo Edvinas Kazakevičius, antras – Andrius Jonelis, o pirmoji vieta atiteko Lukui Stanevičiui. „Open P“ klasėje nugalėjo Giedrius Jurkauskas. „Raket“ klasėje trečioji vieta atiteko Pauliui Macevičiui, antroji – Karoliui Kriščiūnui, o pirmoji – Dariui Maciulevičiui. Po „LKF Žiemos taurės“ sezono buvo susumuoti rezultatai ir komandų įskaitoje. Trečioji vieta atiteko „Lenktynių linija“, antroji – „JC United“, o pirmoji – „ARTkart“ komandoms.