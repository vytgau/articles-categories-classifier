„Volkswagen“ nusprendus po šių metų sezono trauktis iš WRC, S. Ogier bei kiti vokiečių komandos lenktynininkai buvo priversti ieškotis darbo kitose ekipose. Su VW keturis čempionų titulus iškovojęs S. Ogier žiemos pertraukos metu spėjo išbandyti naujuosius „Toyota“ ir „Ford“ automobilius. Prancūzas kurį laiką buvo siejamas su „Citroen“ komanda, bet nusprendė pasirašyti sutartį su „M-Sport“ ekipa, kuri neseniai pristatė naująjį „Ford Fiesta WRC“ automobilį. „Naujame sezone mūsų laukia daug naujų dalykų, tad nekantriai laukiu kitų metų. Lenktyniausime naujos kartos WRC automobiliais. Aš atstovausiu naujai komandai. Metai bus tikrai įdomūs“, – sakė S. Ogier. „Iki Monte Karlo ralio liko visai nedaug, o aš prie naujojo automobilio vairo praleidau gana mažai laiko. Bet mes padarysime viską, kad būtume tinkamai pasiruošę. Mes puikiai žinome kokie iššūkiai mūsų laukia. Žinau, kad Malcolmas Wilsonas ir jo komanda yra ištrokę pergalių. Naujame sezone mes tikrai stengsimės užlipti ant aukščiausio apdovanojimų pakylos laiptelio.“ „M-Sport“ komanda taip pat oficialiai paskelbė, kad S. Ogier komandos draugu kitais metais bus estas Ottas Tanakas. Pastarasis minėtosios ekipos garbę gynė 2015 m., o šiemet atstovavo DMACK komandai.