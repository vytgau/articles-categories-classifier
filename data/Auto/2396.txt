Per šią svarbiausią uostamiesčio fiestą automobilių kolekcininkų susibūrimas vyksta kasmet. Senovinių automobilių entuziastai su automobiliais ir motociklais į Jūros šventę susirinko ne tik iš Klaipėdos, bet ir iš Palangos bei kitų Lietuvos miestų. „Per Jūros šventę kiekvienais metais susirenkame tam, kad tiesiog pabūtume kartu. Parodome savo automobilius svečiams, o paskui važiuojame į Palangą, kur esame svečiai sąskrydyje „American Spirit“, – DELFI sakė 1970 m. roadsterio „Morris Garages“ (MG) savininkas Valerijus. Iš viso Klaipėdos Pilies gatvėje buvo išrikiuota apie 60 automobilių. Vyravo sovietiniai – nuo „Pobedos“ ir 21 modelio „Volgos“ iki „Moskvičių“ ir įvairių modelių „Žigulių“. Pastaraisiais važinėjo ne vienas Jūros šventės dalyvis, todėl buvo įdomu įvertinti, kaip šis, anuomet Sovietų Sąjungoje populiariausiu ir geidžiamiausiu laikytas automobilis, atrodo šiandien. Seniausias šio renginio eksponatas – 1930 m. „Fordas“. Jo savininkas į automobilį pirko JAV. „Fordo“ motoras buvo gyvas ir iki rekonstrukcijos, savininkas teigė juo važiavęs. 3,2 tūrio variklis dabar 100 kilometrų nuvažiuoja su 15 litrų benzino. Dabar ši retenybė į gatvę išvežama tik per šventes ir įvairius senovinių automobilių ralius. 