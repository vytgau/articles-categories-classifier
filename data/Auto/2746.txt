Parlamentarai spręs, ar priimti Saugaus eismo automobilių keliais įstatymo pataisas, kad asmeniui, laiku nesumokėjusiam visų jam paskirtų baudų už padarytus Kelių eismo taisyklių pažeidimus, vairuotojo pažymėjimas neišduodamas ir nekeičiamas. Jeigu ši nuostata bus priimta ir jai pritars prezidentė, ji įsigaliotų nuo šių metų gruodžio 1 dienos. Šį projektą parengė ir teikė Vidaus reikalų ministerija (VRM). Tokiu būdu siekiama skatinti valstybei skolingus asmenis ieškoti būdų ir priemonių sumokėti jiems paskirtas baudas. Toks mechanizmas taip pat turėtų labiau motyvuoti asmenis nepadaryti kito pažeidimo, mano VRM. Jos duomenimis, 2012 metais Lietuvoje buvo paskirtos 105 tūkst. 633 administracinės baudos už KET pažeidimus, jos sudarė 31 mln. 672 tūkst. 660 litų (beveik 10 mln. eurų), tačiau pavyko išieškoti tik 8 proc. šios sumos. 2013–2014 metais išieškota atitinkamai 38 ir 22 proc. skirtų baudų.