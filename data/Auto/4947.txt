Naujasis krosoveris sukurtas naudojant modulinę koncerno platformą MQB, kurios pagrindu pagaminti tokie automobiliai, kaip naujos kartos „Volkswagen Tiguan“ ar „Škoda Kodiaq“. Tačiau šiuos du „Atlas“ pranoksta dydžiu. Kol kas pranešta, kad į visureigį bus montuojami du benzininiai varikliai: 2 litrų darbinio tūrio keturių cilindrų motoras su turbina, kuris išvystys 238 AG galią, bei atmosferinė 3.6 litro 280 AG jėgainė. Abu jie suporuoti su aštuonių laipsnių automatine pavarų dėže. Automobilis bus varomas priekine ašimi, atskirai galingesnėje versijoje galima užsisakyti visų ratų pavarą.  „Volkswagen Atlas“ interjeras nedaug skirsis nuo dabartinės kartos „Passat“: skaitmeninis prietaisų skydelis, ta pati multimedijos sistema. Tarp saugumo sistemų bus siūlomos aklųjų zonų stebėjimo, eismo juostos laikymosi, avarinio stabdymo bei adaptyvi greičio palaikymo sistemos, taip pat automobilio statymo pagalbininkas. Antrają sėdynių eilę galima pastumti pirmyn ar atgal, o trečioji mechaniškai susilanksto. Šioje eilėje sėdinčių keleivių patogumui – atskiros 12V rozetės bei puodelių laikikliai. Bagažinės tūris kol kas neskelbiamas. Automobilis bus surenkamas „Volkswagen“ gamykloje Šiaurės Amerikoje. Vėliau analogiškas modelis bus pasiūlytas Kinijai, o į Europą jo tiekti kol kas vokiečiai nenumato.