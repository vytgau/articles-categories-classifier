Moteriai vairuojant automobilį šalia jos sėdėjęs keleivis nufilmavo vaizdo įrašą, kuriame vairuotoja – įspūdingų apimčių Naujosios Zelandijos gyventoja – postringauja, kad įvykus eismo nelaimei galėtų paprasčiausiai iškelti bylą automobilio gamintojui, turėjusiam pasirūpinti, kad saugos diržas būtų ilgesnis. „Jei man bus skirta bauda už tai, kad nesegiu saugos diržo, pareikšiu, kad tai diskriminacija. Juk ne visi pasaulio gyventojai perkarę!“ – kalbėjo moteris. Šis vairuojančios moters vaizdo įrašas buvo įkeltas į „Facebook“ puslapį ir peržiūrėtas daugiau nei 500 tūkst. kartų. Nufilmuoto įrašo fone girdėti isteriškas juokas – tai keleivio reakcija į apkūniosios vairuotojos paaiškinimus, kodėl nėra prisisegusi saugos diržu. Aiškindama, kodėl gali važiuoti be saugos diržo, moteris tvirtina, kad būti apkūniu yra tas pats, kas priklausyti kuriai nors rasei. „Skirti baudą dėl saugos diržo nenaudojimo būtų tolygu rasizmui“, – įsitikinusi didžiulio kūno savininkė.   Dėl nesudarytos galimybės užsisegti saugos diržą moteris kaltina net automobilių gamintoją – juk tai jo pareiga pasirūpinti, kad diržas būtų pakankamai ilgas. „Galėčiau tiesiog iškelti bylą! Juk galiu į ką nors atsitrenkti ir tada nukentėčiau vien todėl, kad saugos diržas man per trumpas“, – piktinosi vairuotoja.