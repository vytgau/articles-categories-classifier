Kur žieminės padangos privalomos Estijoje automobilis turi būti su žieminėmis padangomis nuo gruodžio 1 d. iki kovo 1 d. Universalias leidžiama naudoti visus metus. Suomijoje žieminės padangos privalomos nuo gruodžio 1 d. iki vasario pabaigos, dygliuotas padangas galima naudoti nuo lapkričio 1 d. iki Velykų. Protektoriaus gylis turi būti ne mažiau kaip 3 mm. Latvijoje nuo gruodžio 1 d. iki kovo 1 d. visi automobiliai turi būti su žiemos sezonui pritaikytomis padangomis, jų protektoriaus gylis – ne mažiau kaip 4 mm. Nuo gegužės 1 d. iki spalio 1 d. draudžiama eksploatuoti automobilius su dygliuotomis padangomis. Slovėnijoje nuo lapkričio 15 d. iki kovo 15 d. visiems lengviesiems automobiliams ir transporto priemonėms iki 3,5 t turi būti sumontuota žiemos įranga: keturios žieminės padangos arba vasarinės padangos su sniego grandinėmis, protektoriaus gylis – ne mažiau nei 3 mm. Transporto priemonės, kurių masė viršija 3,5 t, turi naudoti žiemines padangas bent ant varančiųjų ratų, o jei naudojamos vasarinės, reikia turėti sniego grandines. Jei žiemą vairavimo sąlygos itin prastos (pvz., pūgos metu), reikalaujama, kad ant varomųjų ratų būtų uždėtos sniego grandinės. Švedijoje žiemines padangas privaloma naudoti nuo gruodžio 1 d. iki kovo 31 d., jų protektoriaus gylis – ne mažiau kaip 3 mm (transporto priemonių, kurių masė viršija 3,5 t – ne mažiau kaip 5 mm). Taisyklė taikoma ir priekabų padangoms. Dygliuotas padangas leidžiama naudoti nuo spalio 1 d. iki balandžio 15 d. Kroatijoje nuo lapkričio 15 d. iki balandžio 15 d. transporto priemonėms iki 3,5 t keliami tokie reikalavimai: visos keturios žieminės padangos arba vasarinės padangos, kurių protektoriaus gylis ne mažiau kaip 4 mm, ir sniego grandinės bagažinėje. Žieminės padangos – tik tam tikru oru Vokietijoje vairuotojai turi padangas prisitaikyti pagal oro sąlygas. Žieminės padangos privalomos važiuojant apledėjusia danga, visus metus galima naudoti padangas, pažymėtas raidėmis M+S (purvas ir sniegas). Žieminių padangų protektoriaus gylis turi būti ne mažiau kaip 1,6 mm, jos montuojamos ant visų ratų. Dygliuotos padangos draudžiamos. Austrijoje transporto priemonės turi būti su žieminėmis padangomis nuo lapkričio 1 d. iki balandžio 15 d., jei kelio danga yra apsnigta arba apledėjusi. Žieminių radialinių padangų protektoriaus gylis turi būti ne mažiau kaip 4 mm, diagonalinių padangų – ne mažiau kaip 5 mm, jos montuojamos ant visų ratų. Automobiliai iki 3,5 t taip pat gali naudoti vasarines padangas su sniego grandinėmis. Dygliuotas padangas galima naudoti nuo spalio 1 d. iki gegužės 31 d. Vairuojant priemonę su dygliuotomis padangomis galioja greičio apribojimai (iki 100 km/h greitkelyje ir 80 km/h kituose keliuose), privaloma prie automobilio pritvirtinti ženklą „Dygliuotos padangos“. Esant atitinkamoms oro sąlygomis, leidžiama naudoti sniego grandines, tokiu atveju negalima viršyti 40 km/h greičio. Liuksemburge žieminės padangos privalomos, jei kelio danga apsnigta arba apledėjusi. Norvegijoje nėra reikalaujama naudoti žiemines padangas tam tikru metu, tačiau vairuotojai turi atsižvelgti į oro sąlygas. Nuo lapkričio 1 d. (šalies šiaurėje – nuo spalio 15 d.) iki Velykų leidžiama naudoti dygliuotas padangas, tačiau Oslo ir Bergeno regionuose tokiu atveju mokamas papildomas aplinkosaugos mokestis. Transporto priemonėms, kurių masė viršija 3,5 t, žieminės padangos privalomos. Rumunijoje žieminės padangos privalomos, jei kelio danga apsnigta arba apledėjusi, jų protektoriaus gylis turi būti ne mažiau nei 1,6 mm, pažymėtos ženklu M+S. Dygliuotas padangas naudoti leidžiama, jei jos yra patvirtintos (homologuotos). Slovakijoje automobiliams iki 3,5 t reikia naudoti žiemines padangas, jei to reikalauja oro sąlygos. Čekijoje žieminės padangos automobiliams privalomos nuo lapkričio 15 d. iki kovo 31 d. , jei kelio danga apsnigta arba apledėjusi, jų protektoriaus gylis – ne mažiau nei 4 mm, transporto priemonėms, kurių masė viršija 3,5 t – ne mažiau 6 mm. Dygliuotas padangas naudoti draudžiama. Žieminės padangos – pagal ženklus Ispanijoje, Italijoje ir Prancūzijoje žieminės padangos neprivalomos, tačiau atitinkamomis oro sąlygomis (ypač kalnuotuose regionuose) vairuotojai kelio ženklais informuojami, kad būtina padangas pasikeisti į žiemines arba užsidėti ant vasarinių padangų sniego grandines. Kur žieminės padangos neprivalomos Vairuotojai neprivalo žiemą pasikeisti savo automobilių padangų į žiemines Belgijoje, Bulgarijoje, Kipre, Graikijoje, Vengrijoje, Maltoje, Portugalijoje. Kai kuriose valstybėse žieminių padangų naudoti nebūtina, tačiau yra kitų su žiemine įranga susijusių reikalavimų. Pavyzdžiui, Nyderlanduose draudžiama naudoti dygliuotas padangas, Danijoje dygliuotos padangos leidžiamos nuo lapkričio 1 iki balandžio 15 d. Airijoje dygliuotomis padangomis galima važiuoti tik ledu ar suspausto sniego danga, o jei tokiomis padangomis važiuojama asfaltu, skiriama bauda. Lenkijos teisės aktuose nėra įtvirtintos nuostatos dėl privalomo žieminių padangų naudojimo, tačiau vairuotojams rekomenduojama šaltuoju periodu pasikeisti vasarines padangas į žiemines ar universalias. Sniego grandinės leidžiamos, kai kuriais atvejais jas naudoti privaloma (apie tai įspėja specialūs ženklai). Sniego grandines būtina uždėti bent ant dviejų ratų. Naudoti dygliuotas padangas Lenkijoje griežtai draudžiama. Jungtinėje Karalystėje žieminės padangos neprivalomos, tačiau leidžiama naudoti ir sniego grandines, ir dygliuotas padangas, jei oro sąlygos reikalauja tokių priemonių. Šioje šalyje žiemines padangas rekomenduojama naudoti, kai oro temperatūra yra žemesnė nei 7° C, dygliuotas padangas ar sniego grandines – važiuojant apsnigta arba apledėjusia danga. Taip pat rekomenduojama naudoti „sniego kojines“ – tekstilės gaminį, kuriuo apgaubiamos padangos, kad būtų geresnis sukibimas važiuojant apsnigta ar apledėjusia danga. Ši priemonė daro mažesnę žalą kelio dangai.