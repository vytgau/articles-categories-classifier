„Nemaža dalis tėvų savo vaikus į mokyklas atveža patys automobiliais ir pasirūpina, kad jie saugiai pasiektų mokyklą. Deja, tik dar maža dalis mokyklų turi patogias prieigas vairuotojams su mažais vaikais. Tačiau tokių vietų skaičių didinsime – trumpų sustojimų aikštelėms bus skirtos gatvių erdvės prie mokymosi įstaigų, kur galima privažiuoti ir greit išleisti vaiką prie pat mokyklos“, – sako Vilniaus meras Remigijus Šimašius. Tikimasi, kad įdiegus „Kiss and Ride“ sistemą pagerės eismo situacija mieste šalia mokyklų, ypač rytinio piko metu, bei užklasinės veiklos įstaigų dienos metu. Taip pat bus užtikrinamas ir vaikų saugumas. „Iki šiol tikrai ne prie visų mokymosi įstaigų buvo galimybė patogiai, saugiai sustoti ir išlaipinti ar įlaipinti vaikus“, – sako SĮ „Susisiekimo paslaugos“ direktorė Modesta Gusarovienė. „Ne visada automobiliai pastatomi tvarkingai ar saugiai, nes tėvai skuba ir vaikus palydėti, ir į darbus suspėti, dėl ko apsunksta ir kitų eismo dalyvių judėjimas. Tačiau įdiegus „Kiss and Ride“ sistemą tikimasi palengvinti keliones tiek tėvams su vaikais, tiek ir kitiems vairuotojams, pėstiesiems ir dviratininkams.“ Vilniaus miesto savivaldybė kviečia vilniečius, mokyklų administracijos ir užklasinę veiklą organizuojančius darbuotojus iki 2016 m. gruodžio 10 d. teikti savo siūlymus dėl poreikio įrengti „Kiss and Ride“ aikšteles.