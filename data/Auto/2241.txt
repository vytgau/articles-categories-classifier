Panašu, kad kelio duobės jau netolimoje ateityje gali likti tik slogus prisiminimas, tvirtina mokslininkai iš Šveicarijos. Akademikai užpatentavo nanotechnologiją, leidžiančią įtrūkimams kelio dangoje užsitraukti patiems. Maža to, šis technologinis sprendimas prailgina ir asfalto dangos tarnavimo trukmę. Anot kūrėjų, reikia sumaišyti tam tikrą kiekį geležies oksido nanodalelių ir bitumo – lipnios, degios medžiagos, išgaunamos perdirbant naftą. Bitumas naudojamas tiesiant kelius. Pritaikius magnetinį poveikį, jis įšyla, nanodalelės pradeda judėti, kelio paviršius skystėja ir visos duobės bei įtrūkimai užsilygina, paaiškina vienas iš technologijos kūrėjų Etienne‘as Jofrua. Nieko nėra amžino, o juo labiau kalbant apie kelio dangą, kurios paviršiuje atsiranda vis naujų ir naujų pažeidimų. Savaime suprantama, nanotechnologijos tam kelio neužkirs. Nepaisant to, anot mokslininkų, bent kartą per metus pritaikius tokią savotišką elektromagnetinio terapiją, toks sprendimas pasitarnautų kaip puiki profilaktinė priemonė ir net dvigubai prailgintų kelio dangos eksploatacijos laiką. E. Jofrua įsitikinęs, kad įsisenėjusių kelio duobių lopymas – tarsi odos persodinimas, laiku neišsprendus problemos, kuriai tikrai buvo galima užkirsti kelią. Šiuo metu mokslininkų komanda ieško komercinių partnerių, galinčių padėti pristatant šią technologiją rinkai ir įgyvendinant projektą praktikoje.