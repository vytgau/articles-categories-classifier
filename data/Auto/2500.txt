Jų tvarkaraštyje esančių daugybės renginių karuselę pradėjo sukti irgi tradicinės, trumpos, tačiau labai dinamiškos, azarto niekad nestokojančios „Dynami:t Super sprint“ lenktynės. Iki jų starto likus dar kelioms valandoms maratoninių lenktynių gerbėjai margaspalviame sportininkų parade ieškojo ne tik pažįstamų veidų, bet ir smaigstė žvilgsniais daugeliui neįprastomis spalvomis išdažytą lenktynininkų techniką ir, aišku, mėgino prognozuoti šeštadienį vyksiančių lenktynių, kurios neabejotai yra pagrindinė vinis visoje renginio programoje, baigtį. Didžiausią intrigą kelianti renginio ašis – „ENEOS 1006 km lenktynės“ – domina ne tik pamėgto šalies kurorto svečius, bet ir pačius sportininkus, kurių daugelis neslepia atsakingiausiam metų startui įtemptai ruošęsi galvodami tik apie pergalę. Dar prieš mėnesį tą viešai deklaravo tarptautinė Lietuvos, Belgijos ir Filipinų lenktynininkų komanda, specialiai susibūrusi kovoti dėl pergalės Palangoje. Jos ekipažo nariai lietuvis Nemunas Dagilis ir belgas Steve Vanbellingenas yra džiaugęsi ir pergale Palangos maratone, o trečias šios ekipos pilotas, su Filipinų licencija važiuojantis Ate de Jongas - naujas veidas tik Lietuvoje, tačiau labai gerai žinomas pasaulyje rengiamose ilgų distancijų lenktynėse. Ši tarptautinė komanda vairuos naujausios specifikacijos 2017 metų „Porsche 911 GT3 Cup (991)” automobilį, kurio ratus suka itin galingas 4,0 litro darbinio tūrio variklis. Tokių pat tikslų sieks ir pajėgiausieji Belgijos ilgų nuotolių lenktynių meistrai – „Qvick Motors Team“ komanda, kurioje gerai žinomi lenktynininkai Erik Qvick, Tom Van Rompuy ir Dirk Van Rompuy. Pažymėtina, jog visi yra jie ne kartą dalyvavę nuo 2000-ųjų be pertraukų Palangoje rengiamose maratoninėse lenktynėse ir gerai žino jų specifiką. Tačiau Vytauto gatvėje susirinkusius smalsuolius bene labiausiai traukė komandos automobilis „MARC Cars BMW M2 V8“, kuris, kaip sakė pagrindinis šių lenktynių organizatorius, „Promo Events“ direktorius Darius Jonušis, žiūrovus pakerės ne tik išskirtine galia, bet ir galingo motoro skleidžiamu garsu ir ugnies pliūpsniais iš išmetimo vamzdžių“. Unikalus, vamzdinį rėmą turintis „MARC Cars BMW M2 V8“ bolidas gimė tolimojoje Australijoje, specialiose Marc Cars kompanijos dirbtuvėse, kuri specialiai kuria automobilius šiame žemyne itin populiarioms „V8 Supercars“ pirmenybių lenktynėms, o galutinį, BMW M2 „rūbą“, jis įgavo jau Belgijoje, Qvick Motors dirbtuvėse. Pagarbos vertas ir belgų kovinio bolido ratus sukantis 5,0 litro darbo tūrio V8 variklis, pasiskolintas iš „Ford Coyote“. Tačiau ne vien į užsienio komandas žvalgėsi žiedinių lenktynių mėgėjai, susirinkę į Vytauto gatvę, kuri ketvirtadienį tapo savotiška ilgų nuotolių lenktynėms parengtų bolidų apžiūros aikštele. Ir iš Lietuvos komandų ne viena puoselėja viltis šeštadienį pirma kirsti finišo liniją. O tos viltys - realios, jei tik fortūna neatsuks nugaros. Viena jų - „Exit Palanga by Algirdai“, kurios pilotų Ramūno Čapkausko, Deivido Jocius ir Andriaus Jasionausko trijulę šiemet papildė ir Saulius Girdauskas. Pernai ji tik per plauką nelaimėjo lenktynių ir tenkinosi antrąja vieta, tačiau pagaliau įrodė, kad gali būti konkurencinga, o ekipos „Aquila CR1“ bolidas ne tik greitas, bet ir patikimas.  „Skuba Dream“ ir „Skuba Racing Team“ – dar dvi pagarbos vertos ekipos iš lietuviško komandų sąrašo. Ir ne tik todėl, kad pirmosios „Porsche 911 GT3 Cup 997“ bolidą kartu su Ignu Gelžiniu ir Egidijumi Valeiša vairuos tituluočiausias šių lenktynių sportininkas, net šešis kartus laimėjęs Palangos maratoną Jonas Gelžinis. „Nemažai esu išbandęs ir važiavęs įvairiose trasose, tačiau „ENEOS 1006 km lenktynės“ man visada patrauklios, turinčios tik joms vienoms būdingo šarmo, - prisipažino J. Gelžinis. „Skuba Racing Team“ kovinis ginklas – „BMW M3 V8 BigDaddy“ – irgi keliantis pasitikėjimą. Ypač turint omenyje, kad jį vairuos patyrę Karolis Šikšnelis, Džiugas Tovilavičius ir Marius Slaboševičius. Visų pretendentų laimėti „ENEOS 1006 km lenktynes“ paminėti neįmanoma, juolab, kad šios varžybos iš serijos tokių, kuriose netikėtai gali „iššauti“ daugelis. Kieno ambicijos grįstos ne vien troškimais ar gerais norais, parodys šeštadienio lenktynės, kurias pradės 41 komanda iš Lietuvos, Latvijos, Estijos, Belgijos, Rusijos, Didžiosios Britanijos ir Olandijos. Ekipų sudėtyje – 137 sportininkai ir 41 komandų vadovas. Šalių, kurioms atstovauja sportininkai, geografija gerokai platesnė. Šiemet į kovą kyla devynių valstybių - Lietuvos, Latvijos, Rusijos, Belgijos, Olandijos, Didžiosios Britanijos, JAV, Izraelio ir Filipinų – sportininkai, o didžiausią sportininkų delegaciją, kurios sudėtyje net 110 sportininkų, kaip ir dera į lenktynes delegavo varžybų šeimininkai. Vyriausiojo sportininko titulas šiemet priklauso „Autoverslas-Rolfo Ego Racing Team“ ekipos nariui, 66-erių Valdemarui Zakarauskui, o jauniausiojo - 20-mečiui Ignui Brusokui iš „Bunasta by Žaibelis motorsport“. Automobilių sporto meistrų ir sirgalių užtvindytame didžiausiame šalies vasaros kurorte susirinkusiųjų žvilgsnius traukė ne tik galingi bolidai, bet ir 12 gražuolių, konkurso „Miss Racing“ finalisčių. „Mis Racing 2017“ bus karūnuota šeštadienį didžiojoje scenoje ir ji visus metus bus ne tik šių lenktynių veidu, bet ir mėgausis „Bauer“ įmonės įsteigtu prizu – rudens atostogomis saulėtoje Ispanijoje. Šventės atidarymo šurmulį pertraukė oficialiu „ENEOS 1006 km lenktynių“ himnu tapusi daina „1006“, kurią sukūrė ir atliko Iron Vytas ir Ingrida Kazlauskaitė. Lenktynių senbuvius, vėl susirinkusius į Palangą, ir debiutantus, linkėdamas sėkmės, negendančios technikos bei komandų lūkesčius pateisinančio finišo, ekipų vadovus ir trenerius, teisėjus sveikino varžybas rengiančios VšĮ „Promo events“ vadovas Darius Jonušis, Palangos miesto ir Kretingos rajono merai Šarūnas Vaitkus ir Juozas Mažeika. Lenktynių atidarymo šventei pirmąsyk jų istorijoje netikėtų spalvų suteikė ir „Dynami:t Energy“ komandos nario Jono Gedgaudo viešos piršlybos ant scenos ekipos administratorei Kristinai Kleinauskei, kuri, žinoma, pasiūlymą priėmė. Aprimus vario dūdoms ir sveikinimo kalboms Vytauto gatvę užtvindė galingų motorų gausmas. Čia vykusias pirmąsias „ENEOS 1006 km lenktynių“ programoje dinamiškas ir azartiškas „Dynami:t Super sprint“ varžytuves, kurias pristatė lenktynių partneris „Volfas Engelman“, laimėjo svečias iš Rusijos, „Saburov Racing Team“ komandos narys Vasilijus Saburovas, su „Subaru Impreza WRX“ maždaug 60 metrų distanciją įveikęs per 4,87 sek. Nugalėtojas išsivežė ir dar vieną trofėjų, ilgamečio maratoninių lenktynių partnerio – Klaipėdos valstybinio jūrų uosto direkcijos – įsteigtą specialiąją taurę pirmosios sportinės rungties laimėtojui. Antras liko „PGM Technika Racing“ lenktynininkas Lukas Laukaitis, tą patį nuotolį su BMW 330D įveikęs per 5,12 sek. Su trečiąja prizine vieta lenktynių organizatoriai, komandos draugai ir susirinkusieji Vytauto gatvėje sveikino Kauno automobilininkų sporto klubo ekipos sportininką Dovilą Čiutelę, trasoje su legendine raudonąja „LADA 2104“ sugaišusį 5,15 sek. Beje, pernai Dovilas tose pačiose lenktynėse su Ramūnu Čapkausku pasidalijo trečiąją- ketvirtąją prizines vietas, tą patį atstumą įveikę per 5,39 sek. Tai rodo ne tik maratoninių lenktynių senbuvio Dovilo stabilumą, bet ir vis didėjančius greičius trasose. Dar nenutilus motorams Vytauto gatvėje į „ENEOS 1006 km lenktynių“ trasą išriedėjo Danijos „Synergy Cup“ lenktynių čempionato ketvirtojo etapo dalyviai, pradėję treniruotes. Po jų ratus suko ir „Porsche klubo Lietuva“ nariai, savo eikliuosius keturračius jau ne pirmą kartą atvairavę į Palangoje rengiamas maratonines lenktynes. 14 val. ėmė gausti ir 1000 km lenktynių dalyvių, pradėjusių laisvąsias treniruotes, bolidai. Daugiausia, ko gero, žiūrovų suburs šios dienos vinimi vadinamos naktinės „Drag Show“ lenktynės, kurios vyks trasos dalyje, esančioje prie Klaipėdos posūkio. Jos prasidės 18 val. Priešingoje trasos pusėje tuo pačiu metu prasidės „Gera Dovana Drift“ treniruotės.