„Buvo dvi sunkios dienos. Reikėjo visų savo įgūdžių. Pasitelkt visą savo išmonę. Aukščiausiojo paprašyti sėkmės. Pavyko. Pavyko gerai. Viskas gerai“, – iš karto po finišo kalbėjo B. Bardauskas. Aštuntame etape lietuvis užėmė 93 vietą, startavęs iš 99 pozicijos. B. Bardauskas sakė, jog sudėtingiausia buvo tuomet, kai reikėjo labai anksti keltis (apie 5 val. ryto), kai lauke buvo gana šalta, ir iškart kovoti su klampyne. „Kopose smėlis buvo labai, labai klampus. Pravažiavus du kilometrus tose kopose aš nebeturėjau daugiau jėgų važiuoti. Sutikau savo draugą Bruno, miegantį, nebegalintį važiuoti ir tada išsiaiškinau, kad tose kopose teks važiuoti dar 140 kilometrų“, – prisiminė B. Bardauskas. Jis pridūrė, kad „KTM 450 Rally Replica“ motociklas nepavedė. „Su technika viskas gerai. Su sveikata taip pat“, – kalbėjo B. Bardauskas.  Bendroje motociklininkų įskaitoje klasifikuojasi jau tik 98 sportininkai iš 139 pradėjusių ralį. Tai 30 proc. mažiau, nei jų startavo pirmąją Dakaro dieną. Jei viskas klostysis gerai, lietuvis gali pagerinti istorinį mūsų šalies motociklininkų pasiekimą Dakare. 2012 m. ralio finišą pasiekęs Gintautas Igaris užėmė 81 vietą iš 93 finišavusiųjų. Pirmadienis Dakaro ralyje faktiškai poilsio diena, nes devintojo etapo greičio ruožą organizatoriai atšaukė. Sportininkams reikės tik pervažiuoti iš Tupisos į Saltą.