Visą kovo mėnesį vairuotojai dairėsi naujų padangų. Ieškojo naujienų, geresnių kainų ir lygino kokybę. Balandžio 1-ąją oficialiai prasidėjo vasarinių padangų sezonas. Nors šiemet gamintojai pristatė ne vieną naujovę, visus įspūdžius nustelbė išaugusios padangų kainos. Ekspertai aiškina, kad jos pabrango dėl kylančių žaliavų kainų. Prekyboje gausu įvairiausių gamintojų produktų ir, plečiantis pasiūlai, neretai vairuotojai susidomi dar nematytais, abejotinos kokybės produktais. O štai su laiko patikrintų gamintojų naujovėmis susipažinti pravartu. Viena jų, pasak specialistų, garantuos didesnį saugumą kelyje. Dar viena naujiena – komfortą garantuojančios tylesnės padangos. Bene ryškiausia naujiena vasarinių padangų rinkoje – išaugusi išskirtinių dydžių padangų paklausa. Populiarėja didesnio skersmens, aukštesnės bet siauresnės padangos. Šią tendenciją galima sieti su Lietuvoje išaugusiu naujų automobilių pirkimu. Mažesnės degalų sąnaudos aktualios bene kiekvienam vairuotojui. Būtent todėl ekspertai pataria rinktis automobilio poreikius atitinkančias ir būtent jam tinkančias padangas. Dar viena vairuotojų klaida, kuri lemia didesnes degalų sąnaudas šiltuoju metų laiku, – tai žieminių padangų eksploatavimas vasarą. Be to, dabar nekeisdami padangų turėsite tenkintis didesniu triukšmu bei daug ilgesniu stabdymo keliu. Vertindami eksploataciją šiltuoju sezonu, žinovai atlaidesni universalioms padangoms. Nors jos savybėmis tikrai nusileidžia padangoms, skirtoms tik vasarai arba tik žiemai, tačiau vadinti jas visiškai niekam tikusiomis negalima. Vasarą jos kels mažiau rūpesčių nei žiemą. Na, o pačiu prasčiausiu pasirinkimu ekspertai vadina senas restauruotas padangas. Štai jų kokybės patikrinti, o juo labiau garantuoti – negali niekas. Daugiau apie padangas sužinosite reportaže nuo 14 min. 42 sek. 