Nuo 1978 iki 1981 m. bavarai pagamino tik 453 „BMW M1“ modelio automobilius, kurių variklis sumontuotas centre. 54 iš šių automobilių buvo lenktyniniai ir tik likę pritaikyti kasdienos pasivažinėjimams gatvėse. Į gatves išriedėjusiame automobilyje buvo montuojamas 3,5 litro darbinio tūrio šešių cilindrų eilėje variklis, generuojantis 273 AG galią, kuri ratams buvo perduodama per 5 pavarų mechaninę greičių dėžę, informuoja foxnews.com. Tiems laikams, tai buvo įspūdingas modelis. Regis, jo savininkas italas nuvažiavo tik 7392 km, o paskui pastatė automobilį į garažą ir pamiršo 34-iems metams. Vokiečių klasikinius automobilius pardavinėjanti įmonė „Mint Classics“, kurios specializacija – BMW, neseniai atrado šį automobilį. Planuojama jį restauruoti, o paskui parduoti.  Sprendžiant iš automobilio išorės ir vidaus, restauruoti nebus sunku. Sunkiausia – nuvalyti storą dulkių sluoksnį ir uždažyti įbrėžimus nuo daiktų, kuriuos daugiau nei tris dešimtmečius krovė šalia arba ant automobilio. Gali būti sunkumų ir restauruojant per ilgus stovėjimo metus galėjusias sugesti detales – žarnas, diržus ir pan. Tikimės išvysti jau renovuotą automobilį, na ir įdomu, už kokią kainą jis bus parduodamas. Prieš kelerius metus buvo parduodamas „BMW M1“ (nuvažiavęs beveik 13 tūkst. km) beveik už pusę milijono dolerių. Tad sutvarkytas šis automobilis gali tapti tikru lobiu šios markės mylėtojui.