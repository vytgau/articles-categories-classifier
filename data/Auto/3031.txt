„Turėjome keletą įtemptų savaičių – „Autoplius Fast Lap“, treniruotės prieš jį, tada motociklų renginiai – daug veiksmo sporto profesionalams. Ši savaitė žiede ramesnė, tad ant asfalto kviečiame sugrįžti mėgėjus. Ketvirtadienio vakarą į starto-finišo tiesiąją gali stotis visiškai visi norintys, tereiks šalmo, sekmadienį į „drifto“ trasą kviečiame ir pradžiamokslius, ir patyrusius“, – pasakoja VšĮ „Nacionalinis žiedas“ projektų vadovas Jonas Šiaudikis. Jonas džiaugiasi, jog po žiemos pertraukos atgimę „drag“ varžybų vakarai sulaukia itin didelio susidomėjimo: „Pirmame „Dragūnų vakare“ turėjome keletą dešimčių dalyvių ir virš 1200 žiūrovų. Tai puikiai demonstruoja, jog kauniečiams automobilių sportas yra įdomus ir patrauklus – mieliau jie buriasi trasoje, nei mieste. Panaši situacija ir su „drifto“ aistruoliais – mūsų pirmąjį renginį kiek suvėlė blogas oras, tačiau šiam savaitgaliui tokio niekas nežada, tad tikimės, jog „Putadienis“ grįš prie savo užimtumo vidurkio ir ne tik leis toliau sėkmingai augti naujajai „drifterių“ kartai, bet leis paganyti akis ir sporto fanams“, – tęsia projektų vadovas. Šių metų trasos organizuojamų renginių kalendoriuje akcentai sudėti būtent šioms dviem serijoms – tokiu būdu VšĮ „Nacionalinis žiedas“ stengiasi skatinti mėgėjiško automobilių sporto vystymą, bei paprastuoju būdu auginti ateities čempionus.  „Mes suprantame, kad mūsų pareiga rūpintis augančia nauja karta, tad visada ieškome nišų, kuriose galėtume padėti: jeigu seniau trūko slalomo renginių, rengėme „Mero taurės“, „NemunRing Winter Games“ varžybas. Dabar šiame sporte puikiai tvarkosi mūsų partneriai „KTK autoklubas“, tad šio tipo renginius paliekame jiems ir žvalgomės kitų perspektyvų. Kadangi „Drag“ tipo lenktynės dalyvių atžvilgiu reikalauja mažiausio pasiruošimo, skatiname jų imtis ir kviečiame savo jėgas išbandyti visus norinčius. Panaši situacija ir su „drifto“ treniruotėmis: jų niekada nebus per daug ir mes jau dabar matome ilgalaikius jų rezultatus – dalis mūsų pastovių lankytojų sėkmingai rungiasi šalies čempionatuose, nors rodos dar neseniai nedrąsiai riedėjo pro „drifto“ trasos vartus“, – situaciją apžvelgia J. Šiaudikis. „Putadienis“, bei „Dragūnų vakarai“ Kačerginėje vyks visą vasarą, renginių kalendorių galima rasti trasos portale – www.nemunoziedas.lt