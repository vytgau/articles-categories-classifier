Kauno gatvėse netrūksta itin nervingų vairuotojų, kurie ryžtasi atlikti draudžiamus manevrus, nors jie visai nereikalingi. Kauniečiai, norėdami sudrausminti eismo dalyvius, dalinasi vaizdo registratoriais užfiksuotais pažeidimais ir siunčia juos į žiniasklaidą bei tikisi, kad į tai bus atkreiptas ne tik policijos pareigūnų, bet ir kitų eismo dalyvių dėmesys. Šį kartą kaunietis atsiuntė vaizdo įrašą, kuriame užfiksuotas automobilio „Peugeot“ vairuotojo Vytauto prospekte padarytas kelių eismo taisyklių pažeidimas. Minėto automobilio vairuotojas atliko neleistiną lenkimą, tačiau niekur nenuskubėjo, nes turėjo sustoti prie degančio draudžiamo šviesoforo signalo.  Portalas „Kas vyksta Kaune“ jau skelbė, kad nuo šių metų sausio 1-osios dienos įsigaliojus Administracinių nusižengimų kodeksui, buvo sugriežtintos nuobaudos už kai kuriuos Kelių eismo taisyklių pažeidimus, ypatingai už tokius, kurie kelią pavojų saugiam eismui. Ir tas sugriežtinimas palietė ne tik vairuotojų pinigines. Už lenkimą vietose, kuriose pagal Kelių eismo taisykles draudžiama lenkti ir įvažiavimą į priešpriešinio eismo juostą pažeidžiant Kelių eismo taisyklių reikalavimus, privalomu tapo teisės vairuoti atėmimas. Be piniginės baudos nuo 170 iki 230 eurų, vairuotojams privaloma skirti teisės vairuoti atėmimą nuo 3 iki 6 mėnesių. Daugiau skaitykite čia.