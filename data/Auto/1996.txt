Projekto išaiškinamajame rašte teigiama, kad šiuo metu įstatyme nėra numatyta, jog policija keliuose atlieka keliais važiuojančių ir akivaizdžiai techninių reikalavimų neatitinkančių (t.y. žymiai teršiančių aplinką išmetamosiomis dujomis) motorinių transporto priemonių ir jų priekabų atitikimo techniniams reikalavimams patikrinimą. „Kiekvienas iš mūsų vairuojančių ir nevairuojančių yra susidūrę su ta situacija keliuose, kai važiuoja akivaizdžiai per didelį dūmingumą turinčios transporto priemonės, nelabai kas jas stabdo, nelabai kas ir tikrina“, – sakė A. Anušauskas. Įstatymo projektu siūloma numatyti, jog užtikrindama eismo saugumą, Susisiekimo ministerija arba jos įgaliotos institucijos, be kitų įstatyme numatytų funkcijų, taip pat nustato keliais važiuojančių ir akivaizdžiai techninių reikalavimų, įskaitant techninių reikalavimų dėl išmetamųjų dujų, neatitinkančių motorinių transporto priemonių ir jų priekabų patikrinimų keliuose tvarką; suteikia teisę policijai ir įgaliotiems policijos pareigūnams atlikti keliais važiuojančių ir akivaizdžiai techninių reikalavimų, įskaitant techninių reikalavimų dėl išmetamųjų dujų, neatitinkančių motorinių transporto priemonių ir jų priekabų patikrinimą keliuose ir po patikrinimo keliuose nustatyti neatitikimus techniniams reikalavimams ir keliamą grėsmę eismo saugumui, šią teisę sustabdo, atnaujina, panaikina; prižiūri, kaip laikomasi keliais važiuojančių ir akivaizdžiai techninių reikalavimų, įskaitant techninių reikalavimų dėl išmetamųjų dujų, neatitinkančių motorinių transporto priemonių ir jų priekabų patikrinimų keliuose tvarkos. Atitinkamai siūloma įstatymo 10 straipsnio 9 dalį papildyti nuostata, jog policija atlieka keliais važiuojančių ir akivaizdžiai techninių reikalavimų, įskaitant techninių reikalavimų dėl išmetamųjų dujų, neatitinkančių motorinių transporto priemonių ir jų priekabų patikrinimą keliuose ir, jeigu reikia, po patikrinimo keliuose nustato neatitikimus techniniams reikalavimams ir keliamą grėsmę eismo saugumui. Siūlomas teisinis reguliavimas užkirstų kelią atvejams, kuomet gatvėmis važinėja galiojančius privalomosios techninės apžiūros dokumentus turinčios, tačiau akivaizdžiai techninius reikalavimus pažeidžiančios motorinės transporto priemonės, o jų savininkai, nepaisant pažeidimų, išvengia atsakomybės. Dabar įstatymas bus svarstomas Teisės ir teisėtvarkos bei Kaimo reikalų komitetuose. Dėl šio projekto galutinio įsigaliojimo Seimas turės balsuoti dar kartą gruodžio 5-ą dieną. Numatyta įstatymo įsigaliojimo data – 2018 metų sausio 1 diena. Priėmus įstatymą, Susisiekimo ministerija arba jos įgaliota institucija iki 2017 m. gruodžio 31 d. turi priimti keliais važiuojančių ir akivaizdžiai techninių reikalavimų, įskaitant techninių reikalavimų dėl išmetamųjų dujų, neatitinkančių motorinių transporto priemonių ir jų priekabų patikrinimų keliuose tvarką, be to, prireiks papildomų valstybės lėšų policiją aprūpinant atitinkama įranga, skirta matuoti išmetamųjų dujų lygį.