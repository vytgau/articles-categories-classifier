Į portalo „Kas vyksta Kaune“ redakciją kreipėsi pasipiktinęs kaunietis. Jis tikina, jog besimokantys vairuoti žmonės sukelia daugybę nepatogumų keliuose kitiems. „Mokomieji automobiliai dažnai trukdo eismui ir sukelia avarines situacijas keliuose. Minėta problema itin aštriai pasireiškia Vilijampolėje, A. Stulginskio-Goštautų-Lampėdžių gatvėse. Pravažiuoti tiesiog neįmanoma – mokomieji automobiliai keliuose neretai važiuoja net po kelis iš eilės, sukasi viduryje gatvės, stabdo, važiuoja įjungę atbulinę pavarą trukdydami kitiems vairuotojams. Jų veiksmai – nenuspėjami“, – sako kaunietis. Jo teigimu, vairavimo instruktoriai yra nepatyrę – nestebi ir nekontroliuoja, ką daro prie vairo sėdintys mokiniai. „Jei prie prekybos centro „Rimi“ tenka pamatyti mokomąjį automobilį, kitiems vairuotojams patariu net nebandyti pastatyti savo automobilio kur nors greta, nes minėtųjų mokinių prie vairo judėjimo transporto priemone trajektorija sunkiai nuspėjama“, – pasakoja pašnekovas. Jis teigia, jog kreipėsi į „Regitrą“ ir pasakęs apie problemą sulaukė atsakymo, kad toks maršrutas esą patvirtintas. Tačiau – kieno?, – retoriškai klausia portalo skaitytojas. Mūsų žurnalistai susisiekė su įmonės „Regitra“ atstove Ingrida Kuoryte. Papasakoję kauniečiui rūpimą klausimą, išgirdome argumentus. „Būsimus vairuotojus dalyvavimui realiame eisme ruošia vairavimo mokyklos, tuo tarpu „Regitra“ šiuos įgūdžius tikrina ir įvertina, ar konkretus žmogus jau yra tam tinkamai pasirengęs. Taigi, būtina pastebėti, jog šios dvi sritys yra atskiros ir kontroliuojamos skirtingų ministerijų. Kadangi „Regitra“ yra atsakinga tik už būsimų vairuotojų egzaminavimą, negalime plačiau pakomentuoti vairavimo mokyklų mokymo metodikos bei pasirenkamų maršrutų“, – sakė įmonės „Regitra“ atstovė. Pasak I. Kuorytės, „Regitra“ jau kurį laiką yra atsisakiusi konkrečių praktinio egzamino trasų. Toks sprendimas buvo priimtas atsižvelgiant į tai, jog vairuotojai turi žinoti, kaip elgtis netikėtose situacijose, o ne išmokti, kur ir kokioje gatvėje pasukti vairą. „Toks mokymo būdas yra nenaudingas pačiam besimokančiajam, nes asmuo turi sugebėti vairuoti ne tik parinktais keliais, bet tais, kuriais jam teks važiuoti kiekvieną dieną“, – komentavo ji.