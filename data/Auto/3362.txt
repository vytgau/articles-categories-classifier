S klasės sedanas rinkai bus pristatytas šį rudenį. Jis ne tik papildys pusiau autonominių „Mercedes-Benz“ automobilių seriją, kuriuose diegiama intelektualiojo vairavimo technologija, bet ir pranoks visas kada nors anksčiau „Mercedes“ pristatytus šio tipo transporto priemones. Kaip rašo europe.autonews.com, Vokietijos automobilių gamintojas naujo sedano pasirodymą vadina dideliu žingsniu visiškai autonominio vairavimo link. Pirmieji patobulintą S klasės sedaną turės progos pamatyti šį mėnesį vyksiančios tarptautinės Šanchajaus (Kinija) automobilių parodos lankytojai. Kaip tvirtina „Mercedes“ automatinio vairavimo ir saugumo sistemų skyriaus vadovas Michaelis Hafneris, naujas S klasės sedanas dar aukščiau kilstelės „Mercedes-Benz“ intelektualiojo vairavimo technologijoms iškeltą kartelę. „Prie automatinio vairavimo tikslo artėjame daug ryžtingiau ir greičiau, nei daugelis įtaria. Nuo rudens pasirodysiantis atnaujintas S klasės [sedanas] vairuotoją pavaduos dar labiau nei bet kuri kita iki šiol pasiūlyta sistema“, – sako specialistas. Į S klasės automobilius diegiamos pačios pažangiausios vairavimo asistento technologijos. Visgi 2016 metais juos šiuo atžvilgiu pranoko rinkai pristatytas patobulintas E klasės sedanas, tad dabar gamintojo flagmanas turėtų atsigriebti. Naujame S klasės sedane veiks pažangios radarų ir kamerų sistemos, vairavimo režimas bus parenkamas atsižvelgiant į žemėlapių ir navigacijos duomenis, o posūkiuose ir sankryžose bus automatiškai reguliuojamas greitis, pasirinkus atitinkamus nustatymus. Visos naujame S klasės automobilyje veikiančios vairavimo asistento funkcijos bus valdomos per vairą. Norėdamas išsiaiškinti, kurios funkcijos suaktyvintos ir kokios aplinkybės nulėmė jų veikimą, vairuotojas galės peržiūrėti centriniame ekrane arba akių lygyje projekciniame monitoriuje pateiktą informaciją. Kadangi automobilio greitį kontroliuoja efektyvaus atstumo nustatymo sistema DISTRONIC, iš anksto nustatytos greičio vertės bus sumažinamos arba padidinamos, atsižvelgiant į maršrutą, kelio vingius, sankryžas arba kelių mokesčių punktus. S klasės automobilio valdymas koreguojamas atsižvelgiant į navigacijos sistemoje pasirinktą kelionės tikslą, todėl, pavyzdžiui, artėjant prie pasirinkto įvažiavimo į automagistralę sulėtinamas greitis. Tokios funkcijos leidžia ilgiau neperjungti automatinio vairavimo režimo, nors anksčiau dėl tam tikrų manevrų tai tekdavo padaryti.