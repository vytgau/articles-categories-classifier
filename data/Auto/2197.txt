Greitkelio atkarpa elektrifikuojama remiantis prieš kelerius metus „Siemens“ pristatyta elektrinio krovininio transporto koncepcija „eHighway“. Virš kraštinės A5 greitkelio juostos ketinama nutiesti kontaktinius elektros kabelius, per kuriuos būtų tiekiama elektros energija hibridinę variklio technologiją turinčioms transporto priemonėms. Prieš šių kabelių vilkikai prisijungs panaudojus virš kabinos įrengtą išmanų pantografą, t. y. įrenginį, kurį iki šiol buvo galima pamatyti virš tramvajų ar elektrinių traukinių. Hibridinė krovininio transporto technologija, kurią „Siemens“ plėtoja kartu su vilkikų gamintojais „Scania“ ir „Volvo“, leidžia važiuoti iki 90 km/val. greičiu naudojant vien elektrą ir padeda reikšmingai sumažinti išmetamo anglies dvideginio kiekį. Ten, kur nėra galimybės naudoti elektrą ar prireikus atlikti lenkimo manevrą ir persirikiuoti į kitą eismo juostą, įsijungia vidaus degimo variklis. Remiantis „Siemens“ skaičiavimu, hibridinės krovininio transporto priemonės yra iki 75 proc. efektyvesnės už įprastas. Elektrifikavus pagrindinius Vokietijos greitkelius ir naudojant hibridinius vilkikus, per metus 100 tūkst. km įveikianti krovininė transporto priemonė galėtų sutaupyti apie 20 tūkst. eurų sąnaudų degalams. Be to, jei Vokietijoje būtų elektrifikuota 30 proc. viso krovininio transporto judėjimo, tai padėtų sumažinti į atmosferą išskiriamo anglies dvideginio kiekį 6 mln. tonų per metus. Šis skaičius prilygsta maždaug 1,3 mln. lengvųjų automobilių per metus išskiriamam anglies dvideginio kiekiui. Pirmoji pasaulyje „eHighway“ koncepcija paremta 2 km ilgio kelio atkarpa praėjusių metų vasarą atidaryta ir pradėta bandyti Švedijoje, netoli šalies sostinės Stokholmo. Švedija yra suplanavusi, kad iki 2030 m. visos šios šalies keliais riedančios krovininės transporto priemonės negalės naudoti iškastinio kuro. Elektrinio krovininio transporto naudojimas turėtų padėti sumažinti taršą didžiuosiuose šalies miestuose, prisidėti prie bendro mažesnio į atmosferą išmetamo anglies dvideginio kiekio. Dar viena vieta, kurioje nuo šių metų išbandomas „eHighway“ sprendimu paremtas elektrinis krovininis transportas yra Kalifornijos valstija, JAV. Prognozuojama, kad krovininio transporto intensyvumas tarp 2000 ir 2050 m. pasaulyje išaugs apie 3 kartus. Nors įvairiose šalyse tiesiamos naujos traukinių linijos, traukiniais ateityje bus gabenama tik trečdalis naujų krovinių kiekio. Tuo metu didžioji dalis krovinių prieaugio teks krovininiam kelių transportui.