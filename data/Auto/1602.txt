Šviesa ir temperatūra Skamba utopiškai, bet padangas geriausia laikyti dideliame šaltyje. Žinoma, realybėje tai ganėtinai sunkiai įmanomas variantas, tad specialistai kalba apie labiau tikėtinas situacijas. „Padangas geriausia sandėliuoti tamsioje, sausoje vietoje. Temperatūra turėtų siekti 10-15 laipsnių šilumos. Tokios sąlygos yra pačios geriausios. Aišku, pats idealiausias variantas būtų padangas užšaldyti, laikyti šaldytuvuose. Tokiu atveju viskas konservuojasi. Bet, žinoma, padangų taip niekas nelaiko. Kalbant apie šviesą, tai tamsioje vietoje laikyti geriau, nes nuo šviesos vyksta cheminės reakcijos“, – DELFI aiškino Ginas Maksevičius, Kauno serviso „Melga“ direktorius. Įdomu tai, kad padangoms nėra naudingas ir grynas oras. „Kas nutiks, jei padangą padėsite miške, kur yra grynas, šviežias oras, o kitą sandėliuosite uždarytą, tamsoje. Po metų miške buvusi padanga gali sutrūkinėti net vizualiai, nes gumos sudėtį ardo ozonas, kaip tai bebūtų keista. Jei padangos laikomos balkone, karštoje ir saulėtoje vietoje, tai tikrai nėra tinkamas būdas. Tokiu atveju guma žymiai greičiau sensta“, – konstatuoja G. Maksevičius. Kaip sudėti padangas? Padanga ant rato stovi stačiai, tad natūralu, kad ir sandėliuojant geriausiai ją statyti stačiai. „Skirtumas yra tokiu atveju, ar padanga sandėliuojama sumontuota ant ratlankio ar ne. Turbūt visi žino, kad su ratlankiu esančias padangas galima dėti vieną ant kitos, o atskiras padangas rekomenduojama nedėti vieną ant kitos – jos šiek tiek susispaus ir tas įspaudas liks atmintyje. Kai padanga pripūsta ant ratlankio, tai ją galima ir paguldyti, ir pastatyti – didelio skirtumo turbūt nebus. Iš savo svorio ji nesideformuos. Jei padanga bus ant automobilio ir ilgai nevažiuos, tai padanga jau įgauna tam tikrą atmintį. Vis tiek automobilis sveria 1,5-2 tonas ir įspaudžia padangą, jei ji stovi toje pačioje vietoje. Tokiu atveju važiuojant gali atsirasti vibracijos“, – sako G. Maksevičius. „Svarbiausia viena ant kitos nesukrauti daugiau nei aštuonių padangų. Jei padangos saugomos su ratlankiais, rekomenduojama jų slėgį sumažinti iki 1 ar 1,5 atmosferos. Taip pat tokiu atveju jas rekomenduojama statyti viena šalia kitos. O jei padangos be ratlankių, jas galima dėti viena ant kitos“, – pataria UAB „Toptis“ direktorius Artūras Mačiūnas. Ilga kelionė Didžioji dauguma padangų Lietuvą pasiekia po ilgų kelionių. Transportuojant padangos minimaliai deformuojasi, todėl į tai reikėtų atkreipti dėmesį. „Padangas, kurios mus pasiekia, yra transportuojamos gana netrumpą laiką. Galite įsivaizduoti, kad Japonijoje, Kinijoje, Indonezijoje ar kitoje tolimoje šalyje pagamintos padangos keliauja konteineriuose. Ten padangos yra supintos taip, kad jų kuo daugiau tilptų į konteinerį. Tai padangos būna pakankamai susipynusios ir gauna didelį spaudimą. Kai jos atvyksta į Lietuvą, būna, kad žmogui nusipirkusiam ir susimontavusiam meistrai rekomenduoja po 1000 km atvykti vėl ir ratus dar kartą subalansuoti. Tai viena iš priežasčių, kai padanga būna susipynusi, keliavusi daugiau nei mėnesį konteineryje, kuriame būna ir šilta, ir šalta, ji atvyksta į Lietuvą ir ji nebūna savo 100 proc. parametruose, ji šiek tiek pasitempia. Kai ji pripučiama, kai ji pradeda suktis, ji, liaudiškai sakant, stoja į savo vietą. Kai sumontuojama nauja padanga, laikui bėgant gali šiek tiek, kaip sako montuotojai, pabėgti balansas. Tai jei žmogus pajaučia, kad yra vibracija, tai rekomenduojama atvykti persibalansuoti“, – paaiškino G. Maksevičius.