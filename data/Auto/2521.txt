Kaip rašoma organizatorių pranešime, T. Asunmaa Suomijoje lenktyniauti pradėjo prieš dešimtmetį. Tuomet lenktynininkas sėdo į BMW automobilį, o 2013-aisiais metais pradėjo važiuoti „Subaru“ bolidu. Šiais metais T. Asunmaa garaže atsirado nauja technika – „Škoda Fabia R5“. Lietuvoje „Subaru WRX Sti“ automobiliu startuosiantis pilotas savo šalyje gali pasigirti dideliais laimėjimais – 2011-ais metais nugalėjo Suomijos jaunimo ralio čempionate, o pernai ir užpernai triumfavo SM2 klasėje. „Buvo malonu išgirsti, kad esu laukiamas Lietuvoje. Praeityje esu lenktyniavęs Estijoje ir Latvijoje, todėl buvo įdomu išbandyti ralį ir jūsų šalyje. Lietuvoje esu buvęs, tačiau per ją tik pervažiuodavau, kai vykdavau į „Škoda“ gamyklą Lenkijoje. Dabar turėsiu progą su jūsų šalimi susipažinti iš arčiau. Jau žiūrėjau internete šiek tiek vaizdo įrašų iš lietuviškų ralių greičio ruožų. Jie atrodo labai greiti ir įdomūs. Bus galima juos palyginti su suomiškais greičio ruožais. Pas mus keliai yra labai geri ir vidutinis greitis ten svyruoja tarp 90 ir 135 km/val. Kiekviename ralyje, kuriame startuoju, turiu tikslą nugalėti. Būtų smagu tai padaryti jūsų šalyje. Galbūt sugrįšime ir kitais metais, kadangi ateityje turime planų daugiau lenktyniauti už Suomijos ribų“, – pasakojo T. Asunmaa.  Tačiau lygiai taip pat, kaip ir T. Asunmaa, apie pergalę Rokiškyje svajoja ir dar vienas Suomijos lenktynininkas, kurio titulams suskaičiuoti nepakaktų rankų pirštų. Į Lietuvą atvyksta vienas tituluočiausių suomių J. Salo, kuris net dešimt kartų tapo Suomijos ralio čempionu, turi penkis vicečempiono titulus, šešis kartus triumfavo „Arctic Rally“ varžybose, o 2008-aisiais yra tapęs net Kinijos ralio čempionato nugalėtoju. Asmeninio Martyno Samsono kvietimo sulaukęs lenktynininkas pranešė, kad atvyks į Lietuvą ir čia lenktyniaus „Open“ klasės „Subaru“ automobiliu. Karjerą ralyje prieš 20 metų pradėjęs suomis debiutavo 1994-aisiais metais prie „Toyota Starlet“ vairo, o dabar pergales skina vairuodamas „Peugeot 208 T16 R5“ bolidą. „Kadangi mūsų čempionate liko dvejos varžybos ir jos įvyks rugsėjį bei spalį, sutikau atvykti į Lietuvą ir čia išbandyti savo jėgas. Anksčiau čia nesu buvęs, todėl man tai bus iššūkis. Suomijoje turime greičio ruožus su kieta ir labai geros būklės danga bei daug tramplinų, o Lietuvoje mūsų lauks šiek tiek minkštesnis žvyras. Bus įdomu jį išbandyti. Tikiuosi ne tik parodyti gerą rezultatą, bet ir maloniai praleisti laiką“, – pasakojo J. Salo. Apie savo dalyvavimą „Samsonas Rally Rokiškis“ varžybose jau yra pranešę airiai, belgai, britai, vokiečiai, lenkai, latviai, rusai ir dar keletas užsienio sportininkų. Visus juos ir gausų būrį Lietuvos ralio lenktynininkų trasose bus galima išvysti rugpjūčio 4-5 dienomis. Daugiau informacijos apie renginį galima rasti „Samsonas Rally Rokiškis“ interneto svetainėje www.samsonasrally.com.