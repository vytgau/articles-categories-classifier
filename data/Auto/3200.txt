Gegužės 3 d. „Tesla“ atstovai informavo apie rekordiškai didelį parduotų „Model X“ krosoverių ir „Model S“ sedanų skaičių ir dėl to nuo 1,15 mlrd. JAV dolerių (1,05 mlrd. eurų) iki 2,7 mlrd. JAV dolerių (2,47 mlrd. eurų) išaugusias pajamas. Kaip praneša „Autonews“, grynasis nuostolis, lyginant su praėjusių metų pirmąjį ketvirtį fiksuotu 282 mln. JAV dolerių (258 mln. eurų) grynuoju nuostoliu, išaugo 17 proc. 2016 m. ketvirtąjį ketvirtį „Tesla“ patirti nuostoliai siekė 121 mln. JAV dolerių (apie 111 mln. eurų). Panašu, kad „Tesla“ pasieks iškeltą tikslą ir dar šiais metais masinėje rinkoje pristatys „Model 3“ sedaną: žadama pradėti šio modelio automobilių gamybą liepos mėn. 2017 m. ketinama per savaitę šio modelio automobilių pagaminti 5 tūkst., o 2018 m. šis skaičius turėtų išaugti iki 10 tūkst. Nieko keisto, kad geros žinios dėl artėjančios „Modėl 3“ gamybos pradžios teigiamai veikia ambicingą „Tesla“ akcijų vertę, o pagal įmonės rinkos vertę praėjusį mėnesį elektromobilių gamintoja aplenkė „General Motors“ ir „Ford Motor Co.“. „Tesla“ visada buvo labai poliarizuota istorija, – pripažino „Longboard Asset Management“ vadovas Cole‘as Wilcoxas. – Kaip investuotojas situaciją traktuoju štai kaip: tam, kad kas nors laimėtų, kas nors turi pralaimėti.“ Gegužės 3 d. „Tesla“ akcijų vertė smuko 2,5 proc. iki 311,02 JAV dolerio (284,63 euro). Vienai akcijai tenkantis įmonės patirtas nuostolis siekė 1,33 JAV dolerio (1,22 euro). Analitikai savo ruožtu prognozavo 0,82 JAV dolerio (0,75 euro) smukimą. „Tesla“ pardavimų augimas, lyginant su pirmuoju 2016 m. ketvirčiu, įspūdingas, tačiau nekeičia fakto, kad nepriekaištingas „Model 3“ paleidimas į rinką – įmonės ateities sėkmės garantas, – neabejojo Jackas Neradas iš „Kelley Blue Book“. – Rinkos kapitalizacija grįsti lūkesčiai dėl „Tesla“ itin aukšti, taigi artėja metas, kai investuotojai norės matyti ne tiesiog pardavimus, o pelningus pardavimus.“