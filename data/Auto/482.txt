Kinijos telekomunikacijų įrangos gamintojas „Huawei“ pademonstravo, kaip dirbtiniu intelektu valdomas išmanusis telefonas vairuoja automobilį. Unikalų „RoadReader“ pavadintą projektą įmonė „Huawei“ pristatė pirmadienį (vasario 26 d.) Barselonoje prasidėjusioje didžiausioje Europoje technologijų pažangai skirtoje parodoje „Mobile World Congress“. Bendrovėje dirbantys inžinieriai įrodė, kad dabartinėms mobiliosioms technologijoms jau galima patikėti autonominių automobilių valdymą. Pasitelkus įrenginį „Huawei Mate 10 Pro“, „Porsche Panamera“ modelio automobilis buvo transformuotas į priešais esančius objektus identifikuoti ir jų išvengti gebančią transporto priemonę. Dirbtinio intelekto technologijos į minėtą telefoną įtrauktos kaip naudotojų ypač pageidaujamas vaizdų kūrimo galimybes praplečiantis patobulinimas. Per penkias savaites šis telefonas buvo „išmokytas“ atskirti tūkstantį skirtingų objektų, pradedant katėmis bei šunimis ir baigiant sviediniais bei dviračiais. Atitinkama automobilio funkcija inicijuojama tik identifikavus konkretų objektą.