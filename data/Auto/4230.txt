„30-40 km varėme žiauriai gerai, bet traukė nulūžo tokioje vietoje... Serpantine, nors nei trenkiausi į ką nors, nei ką. Absoliučiai lygioje vietoje bam ir nulūžo. Ratas skersai atsistojo. Užtrukome, kol pakeitėme ir susitvarkėme, ir tada jau atsargiau važiavome. Finišavome, bet praradome laiko, nes tempas krito. Taigi, vargsta automobilis, pasiekė ribą“, – pasirodymą komentavo A. Juknevičius. Sportininkų skaičiavimu, dėl gedimo prarasta apie 20 minučių. „Mes jau buvome pralenkę du „Mini“ ir pasivijome „Gazoo racing“ „Toyotą“. Gaila, smagiai ėjosi, bet nieko, susitvarkėme. Viskas bus gerai“, – ilgai graužtis negalėjo A. Juknevičius. Nors šeštadienį paskutinis greičio ruožas sudarys vos simbolinius 64 kilometrus, lietuviai neatsipalaiduoja. „Gali būti aršios kovos“, – neslėpė A. Juknevičius.  