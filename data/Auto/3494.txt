Trumpas sedano dosjė: 3 litrų turbodyzelinis variklis generuoja 267 AG galią ir pasiekia 580 Nm maksimalų sukimo momentą, o ribotuvo neturintis automobilis gali pasiekti apie 290 km/val. didžiausią greitį. Galingas modelis varomas visais keturiais ratais, kad būtų pravažesnis ir stabilesnis kelyje. 100 km/val. greitį jis gali pasiekti per 5,7 sek. Kad galėtų ekstremaliomis sąlygomis suvaldyti tokius automobilius, pareigūnai tobulinasi specialiuose vairavimo įgūdžių kursuose. „Yra kursai specialiai policininkams: figūrinis vairavimas, su švyturėliais... Jie skirti visiems policijos pareigūnams“, – DELFI atskleidė „Audi A6“ pirmadienį dirbę policininkai. Vyrai pabrėžė, kad svarbiausia automobilio savybė – saugumas. „Viskas atsiremia į saugumą“, – sutartinai tikina jie. Be abejo, potencialius kelių neklaužadas labiausiai domina už 35 tūkst. eurų „Audi“ sumontuota speciali naujausia įranga, leidžianti matuoti aplinkinių automobilių greitį ir skanuoti valstybinius numerius.  Anot kelių policijos vadovo Vytauto Grašio, galingas ir nežymėtas automobilis skirtas vykdyti specialioms akcijoms ir tramdyti tuos vairuotojus, kurie bando dideliu greičiu pažeisti kelių eismo taisykles. „Audi“ taip pat sumontuotos tradicinės policijos šviesos ir garso perspėjimo priemonės. „Automobilyje yra sumontuota naujesnė ir modernesnė įranga. Jame įrengta automobilių numerių atpažinimo sistema, o užfiksuotas kelių eismo taisyklių pažeidimas iškart papuola į registrą, kuriame suformuluojamas administracinių teisės nusižengimų protokolas. Jo galimybės yra didelės, tačiau stengsimės iš srauto išsirinkti vieną greičiausią automobilį, kad matuotų jo greitį ir suformuotų protokolą būtent tam pažeidėjui. Dėl to pareigūnams nebus būtina susistabdyti pažeidėją“, – pristatymo metu šios, apie 84 tūkst. eurų su papildoma įranga kainavusios „Audi“ galimybes pasakojo V. Grašys. „Be abejo, stebėjimo kameros leis fiksuoti ne tik greičio viršijimą, bet ir kitus pažeidimus. Automobilių numerių skanavimo sistema suteiks galimybę nustatyti, ar automobilis draustas civilinės atsakomybės draudimu, ar nėra paieškomas ir taip toliau“, – tvirtino kelių policijos vadovas. Pirmadienį DELFI savo akimis įsitikino, kad įranga dirba greitai ir skanuoja visus automobilius aplinkui. Pareigūnams nieko daryti nereikia – jie tiesiog važiuoja, o prietaisai patys užfiksuoja kitų automobilių greitį ir, anot policininkų, „pažeidėjai jau gali laukti šaukimų į teismą paštu“. „Stabdome tik tuos, kurie viršija daug arba vairuoja chuliganiškai, kalba telefonu“, – atskleidžia pareigūnai ir priduria, jog fiksuojami visi pažeidimai. Beje, pareigūnai taip pat atskleidė, kad automobilis važinėja ne vien Vilniuje – juo savaitgalį jau spėta „rezultatyviai“ padirbėti Tauragės apskrityje. Pareigūnai tikino, kad automobilis nuolat patruliuos „ne teritorijos principu“, tad gali atsidurti bet kur.