Išplatintame pranešime „Volkswagen“ taip pat nurodė, kad jau pasirinkti partneriai, tieksiantys akumuliatorius ir kitą technologinę įrangą, reikalingą įgyvendinant elektromobilių gamybos projektus Europoje ir Kinijoje – daugiausia „Volkswagen“ automobilių parduodančiose pasaulio rinkose. Netrukus tikimasi sudaryti sutarčių ir su partneriais Šiaurės Amerikoje. Iki 2025 metų Vokietijos tarptautinė bendrovė planuoja išleisti ne mažiau kaip 3 mln. 12 modelių elektromobilių. Tarp jų turėtų būti ne tik „Volkswagen“, bet ir „Audi“, „Porsche“, „Škoda“ bei „Seat“ markų transporto priemonių. Metinėje įmonės spaudos konferencijoje „Volkswagen“ generalinis direktorius Matthiasas Muelleris pažadėjo, kad nuo kitų metų po vieną naują elektromobilį grupės mastu bus išleidžiama kone kas mėnesį. Jis išreiškė viltį, kad laikantis tokios strategijos pavyks „pasiūlyti plačiausią pasaulyje elektromobilių asortimentą“. Iki 2025 metų „Volkswagen“ tikisi išleisti 80 naujų grupei priklausančių bendrovių gaminamų elektromobilių, o iki 2030-iųjų turėtų pasirodyti visų 300 modelių elektra varomos versijos. Akumuliatoriais maitinamos „Volkswagen“ transporto priemonės bus leidžiamos kaip I.D. serija. Pirmasis tokios tipo automobilis bus „Neo“ hečbekas. Prekyboje jo reikėtų laukti jau 2020 metais. Dar šiemet turėtų startuoti pirmosios vien elektra varomų miesto visureigių „Audi E-Tron“ partijos. Esminių asortimento pertvarkų „Volkswagen“ ėmėsi ne šiaip sau. Visų pirma, dyzelinių automobilių reputacijai, žinoma, pakenkė 2015 metų rugsėjį įsiplieskęs emisijų rodiklių klastojimo skandalas. Pereiti prie naujų technologijų verčia ir tikimybė, kad miestuose bus uždrausta vairuoti tam tikrus automobilius. Kad ir kaip būtų, dyzelinių variklių „Volkswagen“ atsisakyti neketina, nes jie leidžia taupyti degalus, tad jei atitiks griežtėjančius aplinkosaugos reikalavimus, bus vertinami kaip ganėtinai perspektyvūs, nepaisant smogą sukeliančių azoto oksido išmetalų. Taigi, „Volkswagen“ dar kartą patvirtino, kad šią technologiją vertina palankiai ir laiko ją numatomo sprendimo dalimi. Įdomu tai, kad, pavyzdžiui, „Toyota“ dyzelinių transporto priemonių tiekia vis mažiau – jos šalinamos ir iš Europai siūlomo asortimento.