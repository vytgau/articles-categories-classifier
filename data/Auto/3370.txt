Kaip rašoma pranešime žiniasklaidai, čempionato pradžią paskelbė Lietuvos automobilių sporto federacijos (LASF) prezidentas Romas Austinskas, perkirpęs atidarymo juostelę. Po simboliško starto prie lenktyninių simuliatorių sėdo pirmieji dalyviai. Jie ir kiti entuziastai visą mėnesį varžysis kvalifikacinėje atrankoje. Skirtingai nei realios lenktynės, virtualus čempionatas vyks be pertraukų. Tuo pačiu metu atranka vyks Vilniuje, Kaune ir Klaipėdoje. Dalyviai vairuos maksimaliai realias lenktynių sąlygas atkuriančius simuliatorius. Organizatoriai garantuoja įsimintinus įspūdžius, nes automobilio dinamika, pojūčiai ir emocijos atkartoja realių lenktynių patirtį. Virtualiuose važiavimuose lavinami vairavimo įgūdžiai bus vertinga bazė lenktyniaujant realiose trasose. „Neste Dream 2 Drive“ nugalėtojas ne tik taps Lietuvos virtualių žiedinių lenktynių čempionu, bet ir laimės vietą profesionalioje „Tauras Racing“ lenktynių komandoje. Jis bus treniruojamas Kačerginės „Nemuno žiede“, mokomas sportinio vairavimo subtilybių ir naujojo komandos automobilio „Mazda RX-8“ valdymo. „Neste Dream 2 Drive“ atidaryme LASF prezidentas R. Austinskas pabrėžė, kad šioms lenktynėms čempionato titulas suteiktas neatsitiktinai. „Net ir tarptautinė automobilių federacija (FIA) pripažįsta ženklų virtualių lenktynių indėlį į automobilių sportą. Todėl džiaugiuosi, kad Lietuva žengia koja kojon su tarptautinėmis tendencijomis. Virtualus lenktynių čempionatas leidžia išbandyti automobilių sportą dideliam skaičiui entuziastų. Galbūt ne visi virtualūs lenktynininkai išvažiuos į realias trasas, bet čempionato metu įgyta patirtis bei žinios prisidės prie bendros vairavimo kultūros Lietuvoje augimo“, – savo įžvalgomis dalijosi R. Austinskas. Jam pritarė ir „Neste Dream 2 Drive“ iniciatorius bei profesionalus lenktynininkas T. Tunyla. Jo teigimu, šiandien daug kam atrodo, kad šis sportas labai brangus ir tai sau gali leisti tik vienetai. „Mes ateiname griauti šio mito. „Neste Dream 2 Drive“ – čempionatas talentingam vairuotojui be milžiniškų asmeninių investicijų įsitraukti į automobilių sportą. Net neabejoju, kad viso čempionato metu atrasime tikrą talentą, kuris iki šiol neturėjo galimybės pademonstruoti savo greičio. Leisime jam persikelti iš svajonės į tikrą trasą“, – entuziazmo neslėpė lenktynininkas. Be jokios abejonės toks projektas nebūtų įvykęs be stiprios partnerystės. Bendrovės „Neste Lietuva“ mažmeninės prekybos vadovas Audrius Miežys net neabejoja projekto novatoriškumu ir palaiko čempionato organizatorių iniciatyvą lavinti vairuotojus.  „Šis čempionatas – ilgo pasiruošimo, didelių pastangų įvertinimas. Tuo pačiu tai – didelė šventė dalyviams ir nemažas rūpestis organizatoriams. „Neste“ jau daug metų kartu su automobilių sportu: Suomijoje turime –„Neste Rally“ ralio pasaulio taurės etapą. Latvijoje, Bikierniekų trasoje vyksta ralio kroso pasaulio taurės „Neste WRX“ etapas. Smagu prisidėti prie čempionato, kurio nugalėtojas kaip tikros komandos narys išvažiuos tikru automobiliu į tikras lenktynes. Tegul simuliatoriaus kėdėje ir virtualioje trasoje formuojasi lenktynininko įgūdžiai, o gatvėse vairuokime saugiai. Varžybų dalyviams linkiu tvirtai laikyti automobilio vairą, o organizatoriams – visų varžybų vairą“, – renginio metu kalbėjo A. Miežys.