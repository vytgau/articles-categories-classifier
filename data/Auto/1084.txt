„Sakykite, prašau, ar jūs – į Dakarą? – priėjusi prie vieno iš komandos narių lėktuve pasiteiravo pusamžė moteris, o vos tik išgirdusi teigiamą atsakymą, akimirksniu nuščiuvo ir su plačia šypsena pažvelgė į savo sutuoktinį. – Aš gi tau sakiau! Ačiū, vyrai – laimėjau lažybas. Taigi, iškart pažinau pagal užrašus ant drabužių.“ Toks bendrakeleivės susidomėjimas padrąsino ir kitus netoliese sėdinčius tautiečius pratęsti pokalbį apie artėjantį jubiliejinį, 40-tąjį ralio maratoną „Dakar 2018“. Bemaž labiausiai juos domino, kodėl lėktuvo salone nematyti Benedikto Vanago. Sužinoję, kad likusi komandos dalis su B. Vanagu ir jo šturmanu iš Lenkijos Sebastianu Rozwadowskiu į Pietų Ameriką išvyks sausio 2-ąją, lietuvaičiai linkėjo sėkmės ir žadėjo sekti rezultatus bei palaikyti Vyčio simbolį garsinantį ekipažą ir visus Lietuvos atstovus. Oficiali statistika patvirtina, kad Dakaro metu šiomis ištvermės lenktynėmis domisi bemaž 70 proc. lietuvių. Tai reiškia, kad sausio mėnesiais sudėtingiausias pasaulyje ralio maratonas mūsų šalyje populiarumu gerokai pranoksta bet kokias kitas sporto šakas, teigiama komandos pranešime. Peru, Bolivijos ir Argentinos teritorijomis nusidriekusio šiųmečio Dakaro ralio dalyviai sausio 6-20 dienomis iš viso turės įveikti beveik 9 tūkst. kilometrų. Pusę iš jų sudarys 14 greičio ruožų. Po trumpos stotelės Stambule „General Financing team Pitlane“ komandos nariai tęsė kelionę Pietų Amerikos link transatlantiniame skrydyje iki didžiausio Brazilijos miesto San Paulo.