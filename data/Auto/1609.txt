Matyt, dėl daugybės susikaupusių priežasčių jis neseniai nesusilaikė ir pažėrė aštrios kritikos „Tesla“ kompanijos kryptimi, tačiau kažkokiu būdu tai neliko užfiksuota stambiųjų žiniasklaidos priemonių. Proveržis įvyko diskutuojant apie automobilių pramonės ateitį. Diskusija, kaip rašo „Autoevolution“, vyko praeitą savaitę Vokietijos Pasau mieste. „Volkswagen“ vadovas akivaizdžiai jau kurį laiką norėjo „išsilieti“, taigi paskatinti jį išsikalbėti nebuvo sudėtinga. Panašu, kad magiška formulė pradėjo veikti diskusijos moderatoriui per klaidą atmosferą įkaitinus ištartais žodžiais apie „Tesla“ klientams skleidžiamą elektromobilių žavesį. M. Muelleris pašokęs vietoje ėmė berti piktus pasisakymus vieną po kito, nepaisant to, kad kiekvieną kartą jis nepamiršdavo įterpti mandagumo frazių. Daugiausia kritikos buvo skirta optimizmo nekeliantiems „Tesla“ pardavimų rezultatams. Būtent šį pelningumo ar, tiksliau pasakius, jo trūkumo klausimą JAV kompanija tikisi pagerinti ateityje, pasitelkdama neseniai išleistą „Model 3“ modelį. Ne ką mažiau dėmesio, anot M. Muellerio, reikalauja ir abejonių kelianti politika dėl darbuotojų. „Dabar tikrai turiu pasakyti kelis žodžius apie „Tesla“. Su visa derama pagarba, noriu pasakyti, kad pasaulyje yra didžiausių pranešimų čempionų, nenoriu įvardyti jų pavadinimų. Taigi yra įmonių, per metus parduodančių vos 80 tūkst. automobilių, ir yra tokių, pavyzdžiui, „Volkswagen“, per metus parduodančių 11 mln. automobilių ir uždirbančių 12-14 mlrd. eurų. Jei esu tinkamai informuotas, „Tesla“ kiekvieną ketvirtį netenka milijonų dolerių ir neišvengiamai imasi darbuotojų atleidinėjimų. Socialinė atsakomybė? Prašyčiau! Neturėtume apsigauti lygindami obuolius su apelsinais“, – toks skelbiamas visas M. Muellerio pasisakymo apie „Tesla“ tekstas. M. Muelleris turbūt yra teisus visomis prasmėmis, tačiau egzistuoja vienas dalykas, kurio net ir jis negali paneigti: didžiąja dalimi tai yra „Tesla“ nuopelnas, kad beveik visi tradiciniai automobilių gamintojai šiuo metu aktyviai darbuojasi baterijų varomų transporto priemonių srityje, o pagaminama produkcija beveik visiškai nenusileidžia „Tesla“ pavyzdžiams.