„Audi A7 Sportback“ sujungia kupė dizainą, sedano erdvumą ir „Avant“ modelio įvairiapusiškumą. Šio modelio kūrėjai daug dėmesio skyrė asmeniniam vairuotojo komfortui bei automobilio dizaino detalėms, pažymima pranešime. Lyginant su „Audi A8“ išorės dizainu, naujasis „Audi A7 Sportback“ turi platesnes ir žemesnes groteles, siauresnius priekinius žibintus ir išraiškingas oro įsiurbimo angas. Automobilyje įmontuoti „HD Matrix LED“ priekiniai žibintai su „Audi“ lazerinių šviesų technologija. Galinė dalis išsiskiria vientisa šviesų juosta sujungtais galiniais žibintais – visiems aukščiausiai gamoje esantiems „Audi“ modeliams būdingu elementu, o atrakinus ar užrakinus automobilį vairuotojas pasveikinamas efektingai įsižiebiančiomis priekinėmis ir galinėmis šviesomis. Net iki 21 colio dydžio siekiantys ratai – užuomina į „Audi“ visų varančiųjų ratų „quattro“ pavarą.  Naujasis MMI sistemos valdymas susideda iš 2 didelių, aukštos raiškos ekranų. 10,1 colio įstrižainės viršutinis ekranas yra pakreiptas į vairuotojo pusę, jis išsiskiria juodo stiklo paviršiumi ir pilko aliuminio apvadais, todėl kai ekranas yra išjungiamas, tampa nematomas prietaisų skydelyje. Taip pat automobilyje integruota aukščiausios klasės „Bang & Olufsen Advanced Sound System“ garso sistema, perteikianti trimatį garsą automobilio gale sėdintiems keleiviams. Negana to, naujajame „A7 Sportback“ dar yra 39 vairuotojo saugumą ir patogumą didinančios pagalbinės sistemos. Visi „Audi A7 Sportback“ varikliai komplektuojami su nauja daline hibridine sistema MHEV (angl. Mild Hybrid Electric Vechicle), užtikrinančia didesnį patogumą ir efektyvumą ir, važiuojant realiomis eismo sąlygomis, leidžiančia sutaupyti iki 0,7 l/100 km degalų. Naująjį „Audi A7 Sportback“ galima įsigyti pasirinkus vieną iš dviejų galingų variklių – 3.0 TDI ir 3.0 TFSI. Šio modelio bazinė kaina Lietuvoje siekia 66 tūkst. 900 EUR.