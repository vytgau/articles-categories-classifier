Kaip tinkamai parengti automobilį pardavimui? Kaip jį patraukliai pristatyti potencialiam pirkėjui? Automobilių rinkos ekspertai teigia, kad sandorio sėkmę nulemia skirtingi veiksniai. Svarbi ne tik tvarkinga automobilio techninė būklė. Ne mažiau svarbus nuoširdus bei išsamus skelbimas ar gera nuotraukų kokybė. Pateikiami 5 pagrindiniai patarimai, kurių laikantis lengviau įgyti pirkėjo pasitikėjimą ir parduoti transporto priemonę. Išvalyti salono – nepakaks Prieš parduodant automobilį, nepakaks tik nuplauti purvą ir išvalyti saloną. Svarbiausia atkreipti dėmesį į smulkius pažeidimus ir jų neignoruoti, net jei jie yra tik estetiniai ir automobilio techninei būklei įtakos neturi. „Prieš parduodant automobilį, svarbu jį tinkamai paruošti. Sutaisyti smulkius trūkumus kainuoja santykinai nedaug, tačiau taip iškart sukuriamas prižiūrėto ir puoselėjamo automobilio įspūdis. Nepraleiskite jokių smulkių įbrėžimų, pakeiskite susidėvėjusias prietaisų rankenėles ar perdegusias lemputes“, – sako Nerijus Paketūras, transporto priemonių skelbimo portalo Autogidas.lt projekto vadovas. Nuotrauka – tarsi kvietimas apžiūrėti automobilį Potencialus pirkėjas visuomet pirmiausia vertina vaizdinę informaciją, todėl ypatingai svarbios geros kokybės nuotraukos. Eksperto teigimu, svarbu ne tik estetinis jų patrauklumas, bet ir tai, kiek informacijos jos suteikia pirkėjui. „Patartina nufotografuoti ne tik automobilio išorę, bet ir jo interjerą. Nuotraukose reikėtų parodyti ir variklio skyrių bei bagažinę, padangų protektoriaus būklę. Jei automobilis turi trūkumų, kuriuos galima užfiksuoti, reiktų tai padaryti stambiu planu – potencialūs pirkėjai galės įvertinti situaciją ir taip taupysite tiek jų, tiek savo laiką“ – tikina N. Paketūras. Specialistas pabrėžia, kad nuotraukos svarbi skelbimo sudedamoji dalis, todėl automobilio fotosesijai reikia pasiruošti. Reikėtų nuplauti automobilį ir išvalyti saloną – išmesti šiukšles, iškratyti peleninę ir nušluostyti paviršius. Stiklus patariama nuvalyti tam skirtu valikliu, o padangų ir nedažyto plastiko detalių spalvą reikėtų atnaujinti specialiais preparatais. Nuotraukoms labai svarbu geras apšvietimas, tačiau reikėtų vengti pernelyg intensyvios saulės šviesos. Geriausia fotografuoti pavakarę, mat tuomet geriau atsiskleidžia natūrali automobilio spalva. N. Paketūro teigimu, nuotrauka yra tarsi kvietimas apžiūrėti transporto priemonę, todėl nereikėtų į tai numoti ranka. Aprašyme venkite klišių Automobilį galima parduoti specializuotose pardavimo aikštelėse arba internetu. Galima ir šių kanalų kombinacija. Vis dėlto dėl patogumo ir prieinamumo populiariausias būdas parduoti automobilį yra interneto skelbimų portalai. „Internete patalpintas skelbimas turi suteikti kuo daugiau informacijos pirkėjui. Todėl svarbu kuo detaliau užpildyti skelbimą, kad potencialus pirkėjas galėtų kuo išsamiau susipažinti su parduodama transporto priemone“, – pataria skelbimų portalo projekto vadovas. Ekspertas siūlo rengiant skelbimą parašyti išsamų komentarą ir vengti klišių, tokių kaip „sėdi ir važiuoji“ arba „kuriasi, važiuoja“. Tai nesukuria jokios pridėtinės vertės, o pirkėjas tokią žinutę vertina įtariai. Geriau aiškiai išskirti gerąsias automobilio savybes ir paminėti trūkumus. Neužtenka tik patalpinti skelbimo internete. N. Paketūras pataria išnaudoti skelbimų portalų teikiamas paslaugas, tokias kaip skelbimo iškėlimas paieškos rezultatuose. Nebijokite parašyti trūkumų – tobulų automobilių nebūna Pardavimo procesas sklandesnis, o rezultatai geresni, kai sukuriamas abipusio pasitikėjimo jausmas. Todėl ekspertas pataria kiekviename pardavimo žingsnyje kurti patikimo partnerio įvaizdį, kad pirkėjas aiškiai žinotų, kokį automobilį perka. „Nereikia bijoti parašyti ir apie automobilio trūkumus, nes tobulų naudotų automobilių nebūna, o aiškus problemų įvardijimas kuria pasitikėjimą. Dažnas pirkėjas nori išbandyti perkamą transporto priemonę, todėl neatsisakykite suteikti šią galimybę. Jei kyla abejonių, tiesiog paprašykite parodyti vairuotojo pažymėjimą. Taip pat nevertėtų atsisakyti automobilio patikrinimo servise. Taip parodysite, jog tikrai nieko neslepiate“, – patarimais dalijosi N. Paketūras. Pasak jo, pasitikėjimo kūrimas nenutrūksta viso pardavimo proceso metu: „Visas įdirbis, skirtas skelbimo parengimui ir automobilio pristatymui bus veltui, jei telefonu kalbėdami su potencialiu pirkėju būsite grubūs, nekantrūs ar nemandagūs.“ Siūloma nenustatyti per didelės kainos Kaina yra svarbus veiksnys renkantis automobilį, todėl pardavėjas turėtų skirti laiko susipažinti su kitomis parduodamomis transporto priemonėmis. Eksperto teigimu, pravartu įvertinti analogiškų automobilių skelbimus ir kainą – taip ne tik lengviau nuspręsite, už kiek parduosite automobilį, bet ir žinosite, kokia yra automobilių pasiūla rinkoje. „Nereikėtų vaikytis pernelyg didelės kainos, nes taip automobilio pardavimas užtruks. Pirkėjams gali susidaryti įspūdis, kad automobilis neparduodamas dėl kokių nors trūkumų. Jei nesate linkę derėtis, skelbime reiktų pabrėžti, kad kaina galutinė. Taip išvengsite nerimtų skambučių ir taupysite savo laiką“, – sakė N. Paketūras.