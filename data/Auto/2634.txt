60 ir 700 Lietingas sekmadienio vakaras netrukdė gausybei „drago“ entuziastų iš visos Lietuvos pasinerti į galingų variklių ir beprotiško greičio fiestą. Lenktynėse dalyvavo beveik 60 skirtingų bolidų, o susirinkusiųjų žiūrovų skaičius siekė daugiau nei 700. „Drago“, lietuviškai vadinamo traukos lenktynėmis, principas paprastas: du automobiliai vienu metu pajuda nuo starto linijos ir lenktyniauja tik tiesia 1/4 arba 1/8 mylios trasa. Pirmasis kirtęs finišo liniją laimi dvikovą. „Urban Stage“ lenktynėse automobiliai pagal variklio litražą buvo suskirstyti į kategorijas: A, B, C, D, „Outlaw“ ir „Beast“. Kiekvienas užsiregistravęs dalyvis turėjo po 2 kvalifikacinius važiavimus, po kurių pagal važiavimo laikus buvo skirstomi į poras bei varžėsi atkrintamuosiuose važiavimuose kol paaiškėdavo vienas nugalėtojas. Gali dalyvauti visi norintys, nėra laiko limito Pasak vieno iš renginio organizatorių Lauryno, skirtingai nei profesionaliuose traukos lenktynių čempionatuose, čia nebuvo reikalingas tam tikras laiko limitas, kuris užtikrintų dalyvavimą „drage“, svarbiausia – techniškai tvarkingas automobilis. „Dalyvauti galėjo kiekvienas norintis, mūsų tikslas ir buvo subalansuoti šias lenktynes taip, kad jos būtų tinkamos visiems gatvėse važinėjantiems automobiliams ir šio sporto mėgėjams, o tai pat, kad nenusivylę liktų ir profesionalūs lenktynininkai“, – aiškino organizatorius. Daugelį dalyvių, ypatingai galingesnio variklio savininkus, neramino šlapia kelio danga, kuri galėjo sukelti papildomų rūpesčių varžybų metu, tačiau daugkartinis Kačerginės, Jonavos ir kitų lenktynių dalyvis Edgaras turėjo ir savo nuomonę. „Man bus gal net ir geriau, va, stipresniems bolidams gali būti riesta“, – juokavo lenktynininkas. Tačiau nustojus lyti ir kelio dangai šiek tiek išdžiuvus, gatvės lenktyninkai pradėjo savo pasirodymus. Vienas po kito dideliu greičiu skriejo įvairaus galingumo ir klasių bolidai, o susirinkusieji žiūrovai negailėjo gausių ovacijų. Lenktynių stebėti atvykę Radvilas ir Greta liko nustebinti puikiu organizavimu, įspūdingų automobilių gausa, tačiau ne oro sąlygomis. „Kaip žiūrovai tokio pobūdžio renginiuose lankomės ne pirmą kartą, esame dalyvavę Kačerginėje rengtose lenktynėse, viskas „liuks“, tik oras šiek tiek gadina reikalus“, – nuogąstavo Radvilas. „Svarbiausia, kad daug gražių mašinų“, – apie „Show Off“ parodą kalbėjo mergina. Renginio pabaigą vainikavo iškilminga visų klasių nugalėtojų apdovanojimo ceremonija, o susirinkusieji mėgavosi organizatorių žadėta staigmena – fejerverkų šou. 