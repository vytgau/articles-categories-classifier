Apie pasirengimo šiai greičio ir pramogų fiestai aspektus buvo kalbama ketvirtadienį surengtoje specialioje lenktynių spaudos konferencijoje. „Mums, organizatoriams, kiekvieni pasirengimo metai atsakingiausiam egzaminui – „ENEOS 1006 km lenktynėms“ – skirtingi, nors tikslai ir priemonės – panašios, – pradėdamas spaudos konferenciją kalbėjo maratonines lenktynes nuo pat pradžių rengiančios VšĮ „Promo events“ direktorius Darius Jonušis. – Šiandien didžiausias mūsų prioritetas – renginio kokybė, kurią įtakoja atsakingai suburtos, brandžios, techniškai ir taktiškai nepriekaištingai pasirengusios komandos ir išprusę, automobilių sportą išmanantys, azartiški, tačiau drausmingi žiūrovai.“ D. Jonušis ne be pagrindo akcentuoja pajėgias komandas, kurios ne tik žymia dalimi lemia renginio kokybę, bet ir tampa didžiausiu traukos objektu tūkstančiams žiūrovų, lenktynių dienomis plūstančių į tribūnas ir trasos prieigas. Kalbant apie lenktynių kokybę, yra pagrindas tikėti, jog šiemet jų praba bus dar aukštesnė, o kova – itin atkakli, beveik neprognozuojama. Į laurus taikosi per 10 komandų Vertinant komandų kovinę parengtį, atsivežamą techniką ir lenktynininkus, mažiausia dešimčiai komandų galima būtų prognozuoti nugalėtojų laurus. „Tačiau šiandien įspėti, kuri po lenktynių kops ant nugalėtojų pakylos aukščiausiojo laiptelio ir mėgausis Rokiškio „Naminiu“ pienu, – misija neįmanoma“, – tvirtino D. Jonušis. Tai gali būti ir vieni pajėgiausiųjų ilgų nuotolių lenktynių meistrų – „Qvick Motors Team“ ekipa, kurioje Lietuvos automobilių sporto mėgėjams gerai žinomi lenktynininkai Erikas Qvickas, Tomas Van Rompuy'is ir Dirkas Van Rompuy'is, vairuojantys „MARC Cars BMW M2 V8“ automobilį. Svarbu, jog visi jie jau yra dalyvavę nuo 2000-ųjų be pertraukų Palangoje rengiamose maratoninėse lenktynėse ir gerai žino ne tik jų trasą bei jos ypatybes, bet ir puikiai vertina renginio organizaciją ir supratingus, automobilių sportą mėgstančius žiūrovus. O kodėl gi į tą pačią poziciją negalėtų taikytis jei ne abi, tai nors viena iš „Skubos“ komandų – „Skuba Dream“ arba „Skuba Racing Team“? Juk pirmosios gretose – tituluočiausias, šešis kartus 1000 km lenktynes laimėjęs Jonas Gelžinis, jo brolis Ignas ir Egidijus Valeiša su „Porsche 911 GT3 Cup 997“, o „Skuba Racing Team“ – patyrę Karolis Šikšnelis, Džiugas Tovilavičius ir Marius Slaboševičius, vairuosiantys „BMW M3 V8 BigDaddy“. Ko, jei ne pergalės į Palangą su Belgijos vėliava atvyksta „JR Motorsport“ lenktynininkai Wardas Sluysas, Danielis Colembie'is ir Basas Schoutenas, vadovaujami Joosto Ursemo? Jų kovinis ginklas „BMW GTR E46“ irgi nereikalauja papildomų komentarų. O argi ne tokias pat viltis puoselėja specialiai suburta tarptautinė Lietuvos, Belgijos ir Filipinų lenktynininkų komanda, kurios sudėtyje pergalės skonį Palangoje jau pažįstantys Nemunas Dagilis ir belgas Steve'as Vanbellingenas bei ekipoje debiutuojantis Ate‘as de Jongas, kurio garbei lenktynių miestelyje pirmąsyk plevėsuos ir Filipinų vėliava. Ši tarptautinė komanda į Palangą atsiveža naujausios kartos „Porsche 911 GT3 Cup (991)“ automobilį, kurio ratus suka itin galingas 4,0 litro darbinio tūrio variklis. „Negaliu, o ir neturiu tikslo čia suminėti visų keturių dešimčių komandų stipriųjų ar patraukliųjų pusių, – sakė D. Jonušis. – Žiūrovams, atvyksiantiems į Palangą, imponuoja ne tik arklių kaimenės po variklio dangčiu, bet ir kitos renginio sudedamosios dalys.“ Dar atkaklesnė kova virs klasėse, kur gerokai daugiau pretendentų puoselėja viltis po varžybų kopti ant nugalėtojų pakylos. Visi su vienodomis padangomis Viena patrauklesnių šiemetinių naujovių maratoninėse Palangos ir 1000 km lenktynėse „auto24Ring“ trasoje Pernu, kurias rengia irgi „Promo events“, bus privalomos vienodos „Hankook“ padangos, kurias tiesiogiai tieks jų gamintojai. Pasak lenktynių organizatorių, tai ne tik dar labiau suvienodins sportininkų galimybes, bet ir leis komandoms sutaupyti lėšų. Kartu ir Danijos čempionato etapas Garsas apie kasmet vis patrauklesnes automobilių lenktynes Palangoje paskatino ir Danijos automobilių žiedinių lenktynių čempionato rengėjus, kartu su „Promo events“ lenktynėmis Palangoje šiemet užsimojusius surengti ir Danijos čempionato etapo varžybas, kuriose visi dalyviai varžosi su identiškais, lengvais ir labai greitais „Aquila Synergy“ bolidais. Tai absoliuti naujiena žiūrovams. Tačiau nebus atsisakyta ir tradicinių renginių, kuriuos jau pamėgo žiūrovai ir kurie dar labiau praturtino „ENEOS 1006 km lenktynių“ programą. Tai tradicinis dalyvių paradas kurorto širdyje – Vytauto gatvėje, tradicinės, renginį atidarančios „Dynamit Super Sprint“ lenktynės, pamėgtas „Hankook Juta“ slalomas, „Gera dovana „driftas“, daugybę žiūrovų sutraukiančios traukos ir kitos varžybos. Išskirtinė „Jaguar“ misija Šiemet lenktynėms daugiau spalvų suteiks ir naujas bendradarbiavimo puslapis su viena didžiausių automobilių prekybos įmonių Lietuvoje, UAB „Inchcape Motors“, atstovaujančia „Ford“, „Hyundai“, „Jaguar Land Rover“, „Mazda“ ir „Mitsubishi“ automobilių gamintojams. „Jaguar“ bus tituluojamas „ENEOS 1006 km lenktynių“ oficialiu automobiliu, o vienintelis įgaliotasis „Jaguar“ koncerno atstovas Lietuvoje – „Inchcape Motors“ – įsipareigojo rengėjų poreikiams varžybų dienomis suteikti su „Didžiosios katės“ emblema, kuri yra beveik toks pat oficialus garsiosios britų markės pavadinimas, kaip ir „Jaguar“, automobilius. Lenktynių „Rescue car“ oficialiai bus tituluojamas didžiausią paklausą tarp šios markės modelių turintis „Jaguar F-Pace“, o „Safety car“ – „Jaguar XF“. Kiti šios markės automobiliai bus skirti varžybas rengiančios „Promo events“ reikmėms. Palangoje vyksiančių lenktynių metu jau antrus metus iš eilės bus rengiamas gražiausios „Mis Racing“ merginos konkursas, pernai pelnęs didžiulį tiek dalyvių, tiek ir žiūrovų palaikymą. „2017 m. „Mis Racing “ vėl bus tituluojama ateinančių metų lenktynių veidu ir laimės „Bauer“ įmonės įsteigtą prizą – rudens atostogas saulėtoje Ispanijoje. Kelionės organizatoriai pažadėjo, kad ten ji ne tik ilsėsis, bet ir patirs neužmirštamų įspūdžių“, – sako konkurso iniciatorė ir organizatorė Asta Jonušienė. Konkursas tik įgauna pagreitį, todėl tapti „Miss Racing“ finalininke dar galima. Merginų anketos priimamos oficialiame „ENEOS 1006 km lenktynių“ puslapyje racing.lt, kur visos norinčios ras konkurso taisykles, dalyvio anketą ir visą informaciją apie rinkimus. Po savaitės Klaipėdoje, „Olympic Casino Amberton“, vyks finalinis atrankinis turas, į kurį kviečiamos visos kandidatės. Čia bus išrinkta 12 merginų. Finalinis dvyliktukas dalyvaus fotosesijose, kituose renginiuose, kuriuose įgaus nemažai patirties prieš konkurso finalą. Dar vienas svarbus šio renginio aspektas – „ENEOS 1006 km lenktynės“ turės originalią ir kokybišką aprangos liniją, o šią naujieną spaudos konferencijoje paskelbė tarptautinis sporto prekių parduotuvių tinklas „Sportland“, sėkmingai veikiantis visose trijose Baltijos šalyse.