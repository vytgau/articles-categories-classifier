Lenktynėse dalyvavo 11 komandų, tačiau, kaip parodė jų eiga, varžytuvių grožį neretai lemia ne gausa dalyvių, o jų meistriškumas, techninė branda ir dar daugybė nenuspėjamų faktorių, rašoma pranešime žiniasklaidai. Vargu ar kas būtų išdrįsę prognozuoti, kad kvalifikaciją laimėjusi „Skuba Racing Team“, kurios sportininkai Karolis Šikšnelis, Džiugas Tovilavičius ir Marius Slaboševičius vairavo įspūdingą GT klasės „BMW M3 V8 BigDaddy“, pirmoji baigs kovą, uždarydama į garažą ekipą gerokai nuvylusį jos kovinį ginklą. Juolab, kad pirmojo „1000 km Cup“ etapo lenktynėse Palangoje ji laimėjo antrą bendrosios įskaitos vietą, o Pernu nuvažiavo tik kiek daugiau nei pusę distancijos – 172 ratus. Beje, M. Slaboševičiui priklauso ir greičiausias lenktynių ratas, kai 3170 metrų distanciją Marius įveikė per 1 min. 16,598 sek. Šį rezultatą jis užfiksavo važiuodamas 88-ąjį „auto24ring“ trasos ratą. Dėl techninių problemų garažuose užsisėdėję prieš finišą į trasą išvažiavo ir įveikė 194 trasos ratus „Gera dovana-Cargowin.eu“ sportininkai Egidijus Gutaravičius ir Martynas Čiuželis, kurie vairavo „Lotus Elise“ ir nugalėjo X1 klasėje, bei „Juta-Bauer Rally Team“ (251 ratas, trečia vieta A3000+ klasėje, BMW M3, lenktynininkai Justas Jonušis, Ramūnas Čapkauskas ir Audrius Stasiulevičius). „Rotoma Racing“ ekipos lenktynininkų Roberto Graudinio, Dainiaus Matijošaičio ir Andrius Jasionausko, vairavusių BMW M3, pergalė leido komandai pagerinti pozicijas „1000 km Cup“ įskaitoje. Po šio etapo bus suskaičiuoti Palangoje ir Pernu pelnyti bendri taškai, kurių suma lems taurės laimėtojus ir prizininkus. Lenktynių nugalėtojai 316 ratų, sudarančių 1000 km distanciją, įveikė per 7 val. 42 min. 41,499 sek. ir šventė pergalę ne tik bendrojoje įskaitoje, bet ir GT klasėje. Antrąją vietą, atsilikusi nuo nugalėtojų vos vienu ratu, iškovojo „Igorio lankų“ komanda, kurios sportininkai Igoris Ivanovas, Kęstutis Vilkas, Sigitas Ambrazevičius ir Dainius Kablys vairavo „Seat Leon“ ir šventė pergalę A3000+/TCR klasėje. Abiejų pirmųjų prizininkų tarpusavio dvikova tapo tikra visų lenktynių puošmena, o atkakliausi varžovai keitėsi pozicijomis bene aštuonis kartus. Trečią nugalėtojų pakylos laiptelį užėmė dar viena Lietuvos – „Sparti reklama – PF Kekava Racing Team“ – komanda, kurios lenktynininkai Rimas Cesiulis, Almantas Sadauskas ir Julius Skirmantas vairavo BMW 120D ir džiaugėsi pergale D1 klasėje. Jie nuo nugalėtojų atsiliko 18 ratų. Ketvirtoji vieta (-20 ratų) atiteko „Alfa Romeo klubo“ Rimvydo Agurkio, Pauliaus Misevičiaus, Almino Malaiškos ir Mariaus Gabrijolavičiaus ekipažui, vairavusiam „Alfa Romeo GT“ ir nugalėjusiam A3000 klasėje. Penkta liko arenos šeimininkė – Estijos „Cone Forest Motorsport“ komanda, kurioje – nė vieno esto, tačiau ji važiuoja su šios šalies automobilių sporto federacijos licencija, o jos garbę gina svečiai iš Izraelio Sergejus Ugeris ir Razas Heymannas bei rusas Denisas Levjatovas. Jie vairavo BMW M3, užėmė antrąją vietą A3000+ klasėje, o nuo nugalėtojų atsiliko 26 ratais. Bendrosios įskaitos prizininkų šešetuką užbaigė „Energizer Racing“ atstovai Rokas Kvedaras, Rolandas Salys ir Rimvydas Savickas, vairavę BMW 330, nugalėtojams pralaimėję 30 ratų ir savo A3000 klasėje užėmę antrąją vietą. A2000 klasėje pergalę šventė „Subaru-Kautra Team“ komanda – Mindaugas Platūkis, Linas Skardžiukas ir Arūnas Strumskis, vairavę „Subaru BRZ“. Praėjus vos valandai po starto Pernu trasoje net trys komandos buvo priverstos iš jos pasukti į laikinuosius savo garažus ir atsiduoti mechanikų globai. Veržliai lenktynes pradėjusi „Juta-Bauer Rally Team“ tai padarė pirmoji. R. Čapkauskas pats atvairavo BMW M3 į garažus, tačiau mechanikams teko skubiai keisti subyrėjusį reduktorių. Dar keistesnis generatoriaus gedimas (atitrūko masės laidas) ištiko „Gera dovana-Cargowin.eu“ ekipą, kurios „Lotus Elise“ į garažus partempė lenktynes aptarnaujantis automobilis. Lyderio estafetę irgi po pirmosios valandos ne savo noru teko perduoti ir „Skuba Racing Team“ sportininkams, o ekipos mechanikai buvo priversti pakeisti jų „BMW M3 BigDaddy“ pusašį, tačiau tai nebuvo paskutinė bėda, neskaitant pasivažinėjimų už trasos ribų, lydėjusi favoritais laikomą komandą. Kaip, beje, ir daugelį kitų.