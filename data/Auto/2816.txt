„Šį ypatingos valstybinės svarbos projektą planuojama įgyvendinti trimis etapais. Aplinkkelis taps jungtimi tarp Vilniaus–Kauno ir Vilniaus–Minsko magistralių. Naujas kelias pagerins šalies ir tarptautinį susisiekimą, ypač sunkiasvorių transporto priemonių eismą sostinės prieigose, bus sprendžiama transporto spūsčių problema“, – sako susisiekimo ministras Rokas Masiulis. Vilniaus miesto išorinio pietinio aplinkkelio tiesimo darbai buvo pradėti 2011-ųjų pavasarį. Pirmojo darbų etapo metu buvo rekonstruota Kirtimų gatvė nuo magistralinio kelio A1 Vilnius–Kaunas–Klaipėda iki miesto ribos. Nuolat didelio transporto srauto sulaukiantis kelias buvo visiškai atnaujintas. 7,85 km ilgio aplinkkelio ruožas tapo 4 eismo juostų keliu su skiriamąja juosta viduryje ir dviejų lygių sankryžomis. Būtent dėl tokių sankryžų vairuotojams nebereikia sukti į kairę, kertant priešpriešinio eismo juostą. Antrajame etape bus rekonstruotas krašto kelias Nr. 202 Vaidotai–Baltoji Vokė ir nutiestas naujas dviejų eismo juostų kelias iki magistralinio kelio A15 Vilnius–Lyda. Aplinkkelio trasa iki maždaug 9 km turėtų sutapti su krašto keliu Nr. 202 Vaidotai–Baltoji Vokė, o nuo šio kelio sankryžos su įvažiavimo keliu į Vaidotų geležinkelio stotį bus tiesiamas visiškai naujas kelias. Ties Valčiūnų gyvenviete naujas kelias kirs geležinkelį ir rajoninį kelią Nr. 5203 Ąžuolijai–Juodšiliai–Jašiūnai, toliau eis per Dusinėnų mišką, kol pasieks magistralinį kelią A15 Vilnius–Lyda ir taps tarptautinės magistralės E85 Lyda–Vilnius–Kaunas–Klaipėda dalimi. Visuomenės reikmėms numatoma išpirkti apie 100 privačių žemės sklypų, kurių bendras plotas – beveik 30 ha. Valstybinė žemė, būtina aplinkkelio II etapo tiesimo darbams atlikti, sudaro 0,85 ha. Trečiajame darbų etape aplinkkelis turėtų būti tiesiamas daugiausia neapgyvendinta teritorija, dirbamomis žemėmis, kirsti kelis miškus ir prisijungti prie magistralinio kelio A3 Vilnius–Minskas.