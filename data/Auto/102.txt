Sudėtinga diena A. Gelažninkas puikiai pradėjo ralį ir sekmadienį tarp 85 motociklininkų finišavo 23-ias. Pirmadienį laukė 207 km greičio ruožas suskirstytas į dvi dalis – iš pradžių pilotams teko įveikti 108 km ratą, vėliau - kiek trumpesnį. Startas susiklostė sėkmingai ir A. Gelažninkas stabiliai laikė pozicijas, tačiau viskas pasikeitė iki pirmo rato pabaigos likus vos 5 km. „Pradžia buvo puiki, tačiau likus vos keliems kilometrams iki tarpinio finišo padariau didelę klaidą. Pirmo ir antro rato trasos driekėsi šalia viena kitos ir aš pasukau link antro rato, o ne link finišo. To pasekoje jau netrukus man pritrūko benzino“, - pasakoja A. Gelažninkas. Padėti sportininkui negalėjo ir kiti pilotai, nes tarpiniame finiše buvo numatytas degalų atsargų pildymas, o pilotai su savimi kuro neturėjo. „Stabdžiau pravažiuojančius sportininkus. Žinoma, niekas papildomo kuro neturėjo. Pamačiau kitoje trasoje važiuojančius bagius, stūmiausi motociklą iki jų, maniau, gal jie turės. Stūmiau apie 5 km, bet viskas buvo veltui – bagiai lygiai taip pat neturėjo kuro“, - teigė pilotas. A. Gelažninkas neslepia, kad jau buvo mintis spausti pagalbos mygtuką. Tokiu atveju kauniečiui ralis būtų baigtas. „Galiausiai sutikau vietinį motociklininką ir iš jo šiek tiek perpylėme kuro. Šiaip ne taip ne taip pasiekiau tarpinį finišą, bet organizatoriai nebeleido važiuoti antro rato, nes, jų teigimu, sutemus gali būti per pavojinga grįžti. Etapą teko baigti anksčiau laiko. Greičiausiai gausiu daug baudų, bet svarbiausia, kad mes finiše. Vienu metu buvo tikrai labai sunku, nes aplink nieko nebuvo, vanduo pasibaigė. Stovi viduryje dykumos ir net nežinai, ką daryti. Tiesą pasakius jau galvojau apie pagalbos mygtuką, bet pasirodė tas žmogus ir padėjo“, - sako A. Gelažninkas. Vėlai vakare paaiškėjo, kad teisėjai lietuviui skyrė 22 valandas baudos ir jis bendroje įskaitoje nusirito į 72-ą poziciją tarp 80 dalyvių. Tačiau antradienį jis gali tęsti savo pasirodymą. Geriausiai pirmajame etape pasirodė Joanas Barreda Bortas ("Honda"), aplenkęs Franco Caimi ("Yamaha") ir Ricky Brabecą ("Yamaha").  Pirmojo etapo lyderių rikiuotė: (vieta, sportininkas, komanda, laikas/atsilikimas) 1. Joanas Barredas Bortas, „Honda“, 3 val. 15 min. 58 sek. 2. Franco Caimi, „Yamaha“, atsiliko 8:03 min. 3. Ricky Brabecas, „Honda“, +11:25 4. Pablo Quintanilla, „Husqvarna“, +12:17 5. Kevinas Benavidesas, „Honda“, +12:46 6. Juanas Garcia Pedrero, „Sherco TVS“, +14:23 7. Ignacio Cornejo, „Honda“, +14:57 8. Lorenzo Santolino, „Sherco TVS“, +21:31 9. Andrew Shortas, „Husqvarna“, +26:14 10. Martinas Diego Duplessisas, „Sherco TVS“, +29:08 ... Bendroji įskaita po pirmojo etapo: 1. Joanas Barredas Bortas, „Honda“, 3 val. 22 min. 16 sek. 2. Franco Caimi, „Yamaha“, atsilieka 7 min. 36 sek. 3. Pablo Quintanilla, „Husqvarna“, +10:54 4. Ricky Brabecas, „Honda“, +11:03 5. Kevinas Benavidesas, „Honda“, +11:53 6. Juanas Garcia Pedrero, „Sherco TVS“, +13:50 7. Toby Price'as, KTM, +14:04 8. Ignacio Cornejo, „Honda“, +14:37 9. Lorenzo Santolino, „Sherco TVS“, +20:59 10. Andrew Shortas, „Husqvarna“, +26:03 .... 72. Arūnas Gelažninkas, KTM, +28:44:59 ... Dalyvauja ryškiausios žvaigždės Merzūgos ralį organizuoja ta pati organizacija, kaip ir Dakaro ralį. Merzūgos ralis vyksta ne Pietų Amerikoje, kaip dabartinis Dakaras, o ten, kur yra tikrojo Dakaro ištakos - Sacharos dykumoje. Finišas 32 metų kauniečiui garantuotų vietą kitų metų Dakaro maratone Pietų Amerikoje. Kokio lygio Merzūgos ralis įrodo vien tai, kad į šiemet į varžybas atvyko net 8 iš 10 geriausiai šių metų Dakare pasirodžiusių pilotų. Tarp jų - ir šių metų Dakaro vicečempionas Kevinas Benavidesas bei trečiąją vietą užėmusi Australijos žvaigždė Toby Price'as. Įdomu, kad pirmas starto numeris liks laisvas – į Maroką turėjo atvykti ir Dakaro čempionas Matthias Walkneris, tačiau austras patyrė rankos traumą ir medikai pilotui startuoti neleido. A. Gelažninkui teko 69 starto numeris. Merzūgos ralį sudarys šeši etapai, o iš viso dalyviams teks įveikti beveik 1200 km, iš kurių daugiau nei 900 kilometrų sudarys greičio ruožai. Be motociklų Merzūgoje varžosi keturračiai bei bagiai (SxS).