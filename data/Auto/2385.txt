Šalies keliais ir gatvėmis kasdien rieda tūkstančiai užsienyje pagamintų automobilių, jų kasmetinės jų aptarnavimo ir remonto kainos gali staigiai išaugti iki 10 procentų. Taip prognozuoja JK automobilių gamintojų ir pardavėjų asociacija. Organizacija skelbia, jog taip atsitiks tuo atveju, jeigu britai su ES nesusiderės dėl prekybos vieningoje rinkoje ir teks grįžti prie pasaulio prekybos organizacijos (PPO) taisyklių. „Jeigu mes neužsitikrinsime prekybinių santykių su ES, kurie leidžia išvengti kai kurių mokesčių ir muito tarifų, Britanijos vartotojai gali susidurti su milžinišku metinių automobilių priežiūros ir remonto kainų augimu“, – sakė asociacijos vadovas Mike’as Hawesas. PPO importuojamoms automobilių dalims numato 2,5-4,5 proc. dydžio muitus, per metus į JK įvežamų šių prekių bendra vertė siekia milijardus svarų sterlingų. „Apie 80 proc. JK keičiamų automobilių detalių įvežamos iš užsienio, trys ketvirtadaliai šio kiekio – iš ES valstybių“, – aiškino ryšį su bendrija M. Hawesas. Dėl tų pačių priežasčių galimas prekių brangimas ir kitose industrijos šakose. „The Guardian“ apskaičiavo, kad grįžimas prie PPO taisyklių JK per metus kainuotų papildomus 6 milijardus svarų sterlingų, o šią naštą verslas greičiausiai perkeltų ant vartotojų pečių. JK premjerės nuomone, britams geriau likti be jokio susitarimo su ES nei su „blogu susitarimu“.