Kaip rašoma pranešime žiniasklaidai, dalis vairuotojų pasirenka iš pirmo žvilgsnio ekonomiškai pagrįstą sprendimą: vasaros sezonu pavažinėti gerokai padėvėtomis žieminėmis padangomis, o artėjant šaltajam sezonui, pirkti naują automobilio apavą. Tačiau specialistai pabrėžia, kad toks elgesys, sudėjus visus kintamuosius, yra ne tik nesaugus, bet ir ne toks ekonomiškas kaip gali atrodyti. Žieminių naudojimas vasarą – nesaugus „Tokioje situacijoje geriausias sprendimas yra pirkti naujas vasarines padangas, o žiemines – utilizuoti. Mes kiekvieną pavasarį vairuotojams kartojame: nevažinėkite žieminėmis padangomis šiltuoju sezonu, nes tai – nesaugu. Galime pasidžiaugti, kad vis daugiau žmonių išgirsta specialistų patarimus ir jų teisingumu įsitikina patys“, – sako „Goodyear“ padangų gamintojo vadovas Baltijos šalims Elmantas Latkauskas. Pasak padangų specialisto, vairuotojai kartais vertina tik padangos kainą: tuomet padaroma klaidinga išvada, jog važinėjimas vienu komplektu padangų ištisus metus yra pigesnė alternatyva nei jų montavimas prieš kiekvieną sezoną. Tačiau ne visada apskaičiuojama, kad padangos turi didžiulę įtaką automobilio stabilumui, komfortui bei degalų sąnaudoms, o jų pačių ilgaamžiškumas skiriasi. Nereikėtų stebėtis, jei žieminėmis padangomis apautas automobilis vartos keliais ar net dešimčia procentų daugiau degalų nei apautas vasarinėmis. „Didesnės degalų sąnaudos yra tik viena dalis: žieminių padangų tarnavimo laikas vasarą ženkliai mažesnis nei vasarinių. Be to, žieminės yra triukšmingesnės už vasarines, tad komfortas važiuojant didesniu greičiu jomis yra mažesnis. Vis tik svarbiausias aspektas – saugumas. Žieminės padangos pritaikytos efektyviai dirbti esant žemai temperatūrai ir prie 20 ar daugiau laipsnių Celsijaus veikia prastai. Juk su vasarinėmis padangomis žiemą nevažinėjame, tad kodėl turėtume su žieminėmis važiuoti vasarą?“, – klausia E. Latkauskas. Dalis vairuotojų, per metus nuvažiuojančių 10 tūkst. ar dar mažiau kilometrų, žieminių ar universalių padangų naudojimą ištisus metus teisina būtent mažu įveikiamu atstumu. Tačiau ir tokiam argumentui automobilių specialistai turi atsakymą: jeigu važiuojate nedaug, tai atskiri vasarinių ir žieminių padangų komplektai menkai dėvėsis, jas naudoti bus galima ilgiau. „Tiek universalių, tiek žieminių padangų naudojimas ištisus metus nėra gerai – bandyti taupyti šioje vietoje neverta. Mano manymu, universalių daiktų nebūna, tad ir bandymas vienam sezonui pritaikytas padangas paversti universaliomis ir naudoti jas vasarą yra nėra teisingas“, – savo požiūrį dėstė automobilių žurnalistas, TV laidos „Autopilotas“ vedėjas Ramūnas Fetingis. „ENEOS 1006 km lenktynių“ organizatorius ir BMW vairavimo akademijos vadovas Darius Jonušis šiuo klausimu – dar griežtesnis. Jo manymu, kelis tūkstančius kilometrų per metus įveikiantys žmonės turėtų įvertinti keliavimo alternatyvas ir galbūt naudotis viešuoju transportu ar automobilių dalijimosi paslaugomis. Vasarinių padangų pasirinkimas – pagal prioritetus Aukščiausios klasės žieminių padangų pardavimai yra didesni nei vasarinių – visuomenėje vis dar gaji nuomonė, kad žieminiam automobilio apavui geriau netaupyti, o vasarinį galima rinktis ir prastesnį. Tačiau „Goodyear“ atstovas E. Latkauskas pabrėžia, kad ir tokį pasirinkimą galima vertinti per ekonominę prizmę: „premium“ gamintojo padangos, nors kainuoja daugiau, dažnu atveju tarnaus ilgiau nei pigaus gamintojo, o ir automobilio degalų sąnaudos bus mažesnės. „Vis tik pagrindinis argumentas, kodėl verta rinktis kokybišką produkciją, yra saugumas: geresnės, naujesnės, įvairiuose nepriklausomuose testuose aukštas vietas užėmusios padangos padės sustoti greičiau, o jomis apautas automobilis bus stabilesnis. Skirtumai tarp padangų ypač išryškėja esant šlapiai kelio dangai, o Lietuvoje tai – dažnas reiškinys“, – sako E. Latkauskas. Tačiau ne visi vairuotojai gali pirkti būtent „premium“ gamintojo produktus savo automobiliams ir ieško progų išleisti mažiau. Sutaupyti šioje vietoje galima trimis būdais: perkant naudotas padangas, restauruotas arba naujas, bet mažiau žinomo gamintojo. Naudotų padangų pirkimas gali būti palyginamas su kašės maiše įsigijimu – nežinoma, nei kaip jos buvo eksploatuotos, nei kaip sandėliuotos. Matoma išorinė pusė ir protektorius apie padangos būklę mažai ką sako – daug jos savybių slepiasi po guma esančiame karkase (korde), kuris dėvėtose padangose gali būti pažeistas. O jeigu padangos buvo sandėliuotos netinkamai, jų gumos mišinio savybės bus suprastėjusios. „Restauruotos yra tos pačios naudotos, tik su užklijuotu nauju protektoriumi. Jų pirkimas lengvajam automobiliui yra ne ką geresnis pasirinkimas. Tarsi nueitumėte į automobilių turgų, paduotumėt pardavėjui tūkstantį eurų ir sakytumėt – duokit bet kokį daiktą, kuris turi keturis ratus“, – sulygino E. Latkauskas. Specialistas rekomenduoja geriau rinktis mažiau žinomo gamintojo, bet naujas padangas. Ekonominės klasės Europos gamintojo naujos padangos yra nedaug brangesnės už naudotas ar restauruotas, tačiau jų kokybės skirtumas – akivaizdus.