Apie sudėtingas eismo sąlygas liudija Lietuvos policijos statistika: praėjusiais metais vidutiniškai per savaitę šalyje įvykdavo apie 421 eismo įvykių, o prieškalėdiniu laikotarpiu (gruodžio 18-25 d.) šis skaičius išauga maždaug ketvirtadaliu. Taip pat šiuo metu vairuotojai ir kur kas aktyviau naudojasi išmaniais sprendimais, padedančiais orientuotis kelyje. Pavyzdžiui, išmaniosios navigacijos „Waze“ vartotojų skaičius Lietuvoje metų pabaigoje įprastai padidėja bent 20 procentų ir šiomis dienomis vienu metu Vilniuje ja naudojasi per 1000 vairuotojų. „Dovanomis iš anksto pasirūpiname tikrai ne visi. Taip jau yra, kad paskutinėmis dienomis prieš Šv. Kalėdas žmonės skuba į prekybos centrus rinktis, pirkti ar pakuoti dovanas, todėl keliuose atsiranda daugiau chaoso ir automobiliuose tenka praleisti žymiai daugiau laiko nei įprastai. Norint, kad šis laikotarpis praeitų ramiai, reikėtų susitaikyti, kad spūsčių nepanaikinsime, tačiau yra išmanių būdų, kaip jas apvažiuoti, o jei ir patekote į nedėkingą situaciją – taisyklių, kaip neprarasti šalto proto ir nepatekti į eismo įvykį“, – sako „Bitės Profas“ Egidijus Adomkaitis ir kartu su vairavimo ekspertais dalinasi patarimais, kaip elgtis keliuose šias kelias paskutines dienas iki didžiųjų metų švenčių. Spūstyse reikėtų atminti kelis esminius principus Daugiau kaip dvejus metus su „Uber“ bendradarbiaujantis partneris-vairuotojas Mindaugas sako, kad šventiniu laikotarpiu, siekiant išvengti nemalonumų kelyje, vairuotojams svarbu atminti kelis esminius principus. Šie, tiesa, pasitarnaus ir eilinėmis dienomis. „Visų pirma, kelyje smarkiai praverčia navigacijos sistema. Ji aiškiai parodo paralelias, šalutines gatves, kuriomis keliaujant galima apvažiuoti spūstis arba susidurti su kur kas mažesnėmis. Žinoma, svarbu atkreipti dėmesį į tai, kas rašoma informaciniuose stenduose – tai irgi naudingos žinutės. Siekiant išvengti avarinių situacijų, privalu laikytis saugaus greičio ir atstumo, kad neprisireiktų „kirsti“ per stabdžius. Žinoma, būtina žiūrėti į priekį, į tolį, o ne po nosimi. Galų gale, dažna problema tampa paties vairuotojo nervai – atsiradus pykčiui, nusiraminti padės skaičiavimas iki 10. Tiesą sakant, jau prieš sėdant į automobilį reikia priminti sau, kad išvažiuojama į kelią. Vadinasi, reikia tam nusiteikti iš anksto. Agresija kelia papildomas problemas, bet ne jas sprendžia“, – sako Mindaugas. Įtemptu laikotarpiu keliuose reikia galvoti ne tik apie save Vairavimo mokytojas ir eismo ekspertas Artūras Pakėnas teigia, kad skaičiuojant paskutines dienas prieš šventes keliuose reikėtų susitaikyti su padidėjusiu automobilių srautu: „Prieškalėdiniu laikotarpiu daug vairuotojų sau kelia tikslus nuvažiuoti į reikiamą vietą tarkime per 30 min., tačiau realybė tokia, kad kelionės laikas iš tikro gali išaugti du ar tris kartus. Kai jau kelyje vairuotojai tai supranta, atsiranda nusivylimas, irzlumas ir galiausiai tai atsispindi vairavime – žmonės praranda budrumą, nervinasi, daro neapgalvotus manevrus, bando lįsti agresyviai į kitas juostas. Spūsčių, kaip ir sniego lavinos, nesustabdysi, todėl nereikėtų kelti neracionalių tikslų sau šiuo laikotarpiu.“ A. Pakėnas taip pat pastebi, kad prieškalėdiniu laikotarpiu reikėtų prisiminti, kad keliuose esame ne vieni: „Kiekvienas vairuotojas įsivaizduoja, kad yra pats geriausias, o kiti nieko nesupranta. Tačiau reikėtų suprasti, kad kelyje visi vairuotojai yra kaip bendruomenė, kamščiuose sunku ne tik jums, bet visiems, todėl nereikėtų pernelyg lieti emocijų, jei ne viskas vyksta taip, kaip norite. Tai labai svarbu prieškalėdiniu laikotarpiu, kai į didžiuosius miestus suvažiuoja vairuotojai iš kitų miestelių, kurių ne tik vairavimo patirtis skirtinga, bet jie dažnais atvejais patenka į visai nepažįstamus kelius ir gali daryti klaidų. Jūsų, kaip vairuotojo, užduotis tokiose situacijose yra išlikti tolerantišku ir budriu.“ Spūsčių galima išvengti naudojant išmanius pagalbininkus E. Adomkaitis pastebi, kad iš anksto kelionei pasiruošti ir išvengti netikėtumų gali padėti ir išmanios programėlės: „Šiandien apstu išmanių sprendimų, kurie nukreipia jūsų maršrutą galbūt ir į visai nepažįstamą kelią, bet taip padeda išvengti spūsčių. Vienas iš geriausių pavyzdžių – išmanioji navigacija „Waze“. Ją įsijungus kiekvienas vairuotojas gali nurodyti ne tik, kur yra susidarę spūstys, bet ir kur laukia sudėtingos eismo sąlygos dėl plikledžio, užpustytų kelių ar remonto darbų. Be to, vairuotojai realiu laiku gali net matyti, kur pagrindiniuose keliuose tuo metu eismo sąlygas gerina sniego valymo automobiliai. Tokia informacija labai aktuali prieššventiniu laikotarpiu ir ją išanalizavusi programėlė pasiūlo greičiausią ir saugiausią maršrutą kelionės tikslui pasiekti. Todėl su ja netikėtai neatsidursite spūstyje prie įvažiavimo į prekybos centrą bei minučių tikslumu žinosite, kada pasieksite savo kelionės tikslą.“ „Google“ priklausanti sutelktinių duomenų (angl. crowd-sourcing) principu veikianti išmanioji navigacija „Waze“ realiu laiku rodo situaciją keliuose. Programėlė yra nemokama ir veikia visuose išmaniuosiuose įrenginiuose. Jos naudotojai saugiai, vos keliais paspaudimais gali pranešti apie eismo sąlygas ir kliūtis. Programai apdorojus šią informaciją, vairuotojui pasiūlomas greičiausias maršrutas. „Waze“ mokosi iš vairuotojo įpročių ir tobulina žemėlapius, kurie vėliau pagal tai yra atnaujinami ir „Google Maps“ programėlėje.