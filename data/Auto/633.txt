Tačiau šiam vos debiutavus praėjusių metų vasaros pabaigoje žiniasklaidoje pasipylė dar didesnės sėkmės prognozės. Ir išties – išmėginus trečiosios kartos „BMW X3“ atrodo, kad Bavarijos automobilių gamintojai žengia dar viena pakopa aukščiau, pasiūlydami SUV modelį, kuriam kritikos žodžių rasti nelengva. Labai nelengva. Na, ar bent jau kol nepaimi kainoraščio į rankas. Salono transformacijos Apie pokyčius pradėkime iš taško, kuriame vairuotojas praleidžia daugiausiai laiko. Salone – nemažai transformacijų, bet viskas atpažįstama šios markės gerbėjui. Su įrangos M paketu gaunamas trijų stipinų storas multifunkcinis vairas, skaitmeninis, bet BMW vairuotojui iškart grafiškai savas prietaisų skydelis, nefiksuotos padėties automatinės pavarų dėžės svirtis – viskas matyta atnaujintame ir gausybės pagyrų susilaukusiame penktosios serijos sedane. Daugiausia pokyčių centrinėje konsolėje: ji dabar atrodo paslinkta šiek tiek toliau nuo keleivių, sukurdama didesnės erdvės efektą, nes valdikliai suprojektuoti lygiau statmenai, o didelės raiškos, jau pradinėje įrangoje siūlomas 10 colių įstrižainės centrinis ekranas iškilo virš jų (dėl to navigacija tapo matoma labiau pageidautiname lygyje). Už papildomą mokestį galima užsakyti ir 12,5 colio ekraną – tyčia nerašau atskirų pasirinkimų kainų, nes, kaip būdinga visiems vokiečių „premium“ klasės automobilių gamintojams, kainos skiriasi renkantis pavienius sprendimus ar jų paketus. Tai paaiškinama labai nesunkiai – gaminti individualius automobilius yra brangiau nei daugiau mažiau numanomus skonių atitikimus. Tęskime. Po centriniu ekranu esantys valdikliai tapo subtilesni, švelniai briaunuotos ir labiau ištęstų plokštumų įspūdį sukeliančios interjero linijos ir medžiagos (bandytame „BMW X3 xDrive30d“ modelyje su gausybe papildomos įrangos – jokių užuominų į taupymą: oda, oda, medis, šiek tiek minkšto plastiko, vėl oda ir taip toliau) dvelkia didesniu stilingumu ir solidumu tuo pačiu. Tiesa, mes bandėme ne pigiausią versiją, o papildomos įrangos sąrašo vertė leistų nusipirkti kad ir naują „Volkswagen Golf“. Bet apie tai kiek vėliau. Valdymo prietaisų padėtis ant centrinio tunelio pasikeitė nedaug, bet nesu tikras, ar logiška buvo pagrindinį sukamąjį valdiklį patraukti šiek tiek toliau nuo vairuotojo. Bet blogiausiu atveju ekranas irgi jautrus lietimui, tad įsijausti į automobilio reguliavimą labai ilgai neužtrunka. Be to, naujausios „iDrive 6.0“ multimedijos funkcijas galima valdyti ne vien jungikliais, bet dalį jų – ir balsu ar gestais, o pagrindinio sukamojo valdiklio paviršius atpažįsta jame rašomus ženklus, kas ypač patogu naudojantis navigatoriumi. Multimedijos meniu – gausus, bet suteikiantis nemažai jungiamumo galimybių, o valdymas gana paprastas, aiškios struktūros. Bandytame modelyje buvo sumontuotos elektra valdomos gero šoninio prilaikymo sėdynės (1120 Eur renkantis atskirai), rusvos spalvos oda taip pat atpažįstama ne vienam BMW savininkui. Komforto ir saugumo sistemų rinkinys – solidus, kaip ir elektroninių vairuotojo pagalbininkų. Mums labiausiai patiko efektyvi eismo juostos laikymosi funkcija – jokių trikdžių, akivaizdu, kad bavarai rimtai ruošiasi autonomiškumo erai. Taip pat galima rinktis adaptyvius LED žibintus, prietaisų skydelio projekciją ant priekinio stiklo, automobilio raktą su displėjumi, pagirtinos raiškos galinio vaizdo (su 360 laipsnių atvaizdavimo galimybe) kamerą, „Harman Kardon“ apsupančio garso sistemą ir galybę kitų pagalbininkų – čia paminėjau tik tuos, kurių nauda pačiam neilgo bandymo metu pasirodė akivaizdžiausia. Daugiau erdvės, „išgryninta“ išvaizda Lipame į keleivių zoną, kur ant galinės sėdynės vietos realiai pakanka trims suaugusiems (nugarėlės atlošą galima reguliuoti), o bagažinės talpa – 550 litrų. Naujojo X3 erdvė didesnė, nes ne tik sumaniau išplanuotas salonas, bet ir pats automobilis tapo ilgesnis (4708 mm, +56 mm), kaip ir išaugo atstumas tarp ašių (2864 mm, +54 mm).  Be to jis dabar kiek platesnis (1891 mm, +7 mm) ir žemesnis (1676 mm, -37 mm), o vizualiai atrodo gerokai sportiškiau: tiek žiūrint į šonines linijas, tiek į bandomojo automobilio priekį, kuriame naujausio BMW modelių dizaino žibintai su papildomai užsakomomis adaptyviomis LED šviesomis, o firminiai bavarų radiatoriaus grotelių „inkstai“ atrodo išpampę kaip niekada. Tai ne vien dizaino sprendimas – šiuose „inkstuose“ sumontuoti deflektoriai reguliuojasi automatiškai ir paskirsto oro srautą tiek aušinimui, tiek geresnei aerodinamikai užtikrinti. O pastaroji šiame SUV tikrai įspūdinga – vos 0,29 Cx koeficientas. Tai lėmė ir automobilio formų progresas, dėl kurio, be to, dar ir pagerėjo apžvelgiamumas iš vidaus. Ir tiesiog naujasis X3, subjektyviai, atrodo labiau išraiškingas, „išgrynintas“ BMW. Puiki aerodinamika ir dėl didesnio kiekio aliuminio bei kitų lengvų medžiagų panaudojimo priklausomai nuo versijos „numesti“ apie 55 kilogramai leido BMW dar pagerinti svarbius savo klientams dinamikos rodiklius. Pirkėjams siūlomi trys benzininiai ir du dyzeliniai varikliai. Dvilitriai keturių cilindrų turbobenzininiai agregatai generuoja nuo 184 iki 252 AG galios ir atitinkamai nuo 290 iki 350 Nm sukimo momento, o galingiausias 6 cilindrų eilėje 3 litrų motoras pasiekia 360 AG bei 500 Nm ir leidžia visureigiui nuo 0 iki 100 km/val. pagreitėti per įspūdingas 4,8 sek. „Dyzelių“ gerbėjai gali rinktis dviejų litrų darbinio tūrio keturių cilindrų (190 AG ir 400 Nm) arba trijų litrų šešių cilindrų (265 AG ir 620 Nm) jėgaines. Pastaroji buvo sumontuota mūsų bandytame modelyje. Panardino į filosofinius pasvarstymus Bandytas 3 litrų turbodyzelis vertas pagyrimų: 620 Nm stulbina suteikiamomis galimybėmis, o tuo metu mieste šiuo visureigiu pavyko nesunkiai tilpti į 9-10 litrų vidurkius, kai užmiestyje pakanka maždaug 7 litrų dyzelino šimtui kilometrų. Bendros sąnaudos po testo siekė 7,9 litro šimtui kilometrų, o gamintojai žada, kad įmanoma važinėti pasiekiant ir 6 litrų vidurkį... Akceleracija su šiuo varikliu nuo 0 iki 100 km/val. užtrunka tik 5,8 sek., o maksimalus greitis siekia 240 km/val. Bandytame modelyje vairuotojui buvo suteikta galimybė gali rinktis „Eco“, „Comfort“ ar „Sport“ iš anksto suderintus važiavimo režimus arba nusistatyti individualius pakabos, variklio, transmisijos ir vairo mechanizmo parametrus. Aštriausioms emocijoms skirtas „Sport Plus“ režimas: visureigis pasiekia išties įspūdingą dinamiką, tačiau automatinė 8 laipsnių pavarų dėžė bandymo metu patirdama didelį krūvį ėmė elgtis grubiai ir pavaras keitė smarkiai trūkčiodama. Šių šalutinių efektų nelieka nė kvapo važiuojant kultūringai – pavaros parenkamos tiksliai, greitai ir nepastebimai. Didelį įspūdį palieka naujojo X3 garso izoliacija – automobilyje pavyksta susikalbėti pusbalsiu važiuojant greitkeliu. Tai lemia specialūs akustiniai priekinis ir šoniniai stiklai, geresnė kitų mazgų garso neutralizacija. Pakaba su adaptyviais amortizatoriais buvo antras didesnį įspūdį palikęs dalykas, kartu ir sukėlęs filosofinius pasvarstymus apie tai, kad šiuolaikiniam vairuotojui (ypač prie SUV vairo) vis mažiau reikia sportiškumo ir vis daugiau komforto. Tad su komforto užduotimi bavarai susitvarkė puikiai: važiuoklė dirba pagirtinai tyliai, mažesnius asfalto nelygumus sugeria nepastebimai, o su didesnėmis žvyrkelio duobėmis taip pat dorojosi oriai, be pavojaus valdymui, tarsi prasklesdama jas. Persijungus į komforto parinktį net norisi patikrinti, ar į tos markės automobilį įlipau. O jis gi dar apautas 20 colių ratais... Be to, Lietuvos metų automobilio konkurse praėjusių metų pabaigoje „BMW X3“ geriausiai pasirodė vienoje iš visureigiams skirtų užduočių. Vadinamosiose sūpynėse buvo tiriamas įkalnės asistentas bei nuokalnės stabdis. Bavarų gaminio sistemos, anot konkurso organizatorių, veikė nepriekaištingai. Posūkiuose visureigio kėbulas stabilizuojamas gerai, o vairo mechanizmas – gal ne pats informatyviausias rinkoje, tačiau jo reakcijos greitos ir užtikrintos, o visų varančiųjų ratų „xDrive“ sistema suteikia daug pasitikėjimo – automobilis valdosi tikrai smagiai. Visų varomų ratų sistema su aktyviu traukos paskirstymu tarp ašių montuojama į visus „BMW X3“, skirtus Europos rinkai. Apibendrinant, tai išties gerą įspūdį paliekantis visureigis, nors prisiekusiam BMW fanui gali ir kiek pritrūkti šios markės dvasios, bet tai atperka puikus komfortas ir kokybės pojūtis. Na, ir kaina primena gero gyvenimo skonį: mūsų bandytas modelis buvo įkainotas 79 tūkst. 811 eurų. Tiesa, vien tik priedų suma siekė net 23 tūkst. 710 eurų. Mažiausia „BMW X3“ su dviejų litrų benzininiu varikliu ir automatine pavarų dėže nurodoma kaina Lietuvoje – 46 tūkst. 251 euras. Kas labiausiai patiko: komfortas, akustika, naujasis turbodyzelinis variklis. Kas labiausiai nepatiko: iš esmės nėra ko išskirti, nebent kainą. 80 tūkst. eurų net ir už tokį gerą „premium“ klasės kompaktinį SUV yra labai daug.