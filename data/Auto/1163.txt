„Tai jau 10-asis žiemos ralis drauge su Utena, jau 12-asis „Pitlane“ organizuojamas „Winter Rally“. Esame atsakingi organizatoriai, tad per šį laikotarpį sukūrėme pagarba ir bendradarbiavimu grįstus tarpusavio santykius su regione dirbančiomis tarnybomis bei savivalda. Ties „Winter Rally“ dirbame ištisus metus, tačiau oficialių darbų pradžią visada vainikuoja pirmasis organizacinio komiteto posėdis. Ta proga šalia pagrindinės Utenos eglės pastatėme „General Financing team Pitlane“ lenktyninį bolidą, apautą specialiomis žieminėmis, tik sportui naudojamomis padangomis bei kvietėme įsiamžinti visus uteniškius“, – teigė žiemos ralio organizatorių komandos vadovas B. Vanagas. Paklaustas, ar lenktynininkas planuoja startuoti „Winter Rally“, B. Vanagas išlaiko intrigą. „Komanda svarsto startą visame Lietuvos ralio čempionate. „Winter Rally“ yra pirmasis jo etapas. Tai būtų išbandymas tiek man, tiek komandai, nes visiškai kitose sąlygose tektų lenktyniauti tik trys dienos po grįžimo iš Dakaro. Tikslų atsakymą tikimės žinoti dar iki sausio pradžios“, – pasakojo B. Vanagas. Drauge su oficialiu žiemos ralio pristatymu startavo ir bilietų į „Winter Rally“ prekyba. Bilietų kaina – 12 eurų, organizatoriai teigia, kad jie brangs. Bilietus iš anksto galima įsigyti oficialioje „Winter Rally“ interneto svetainėje www.winterrally.lt/ralio-pasai/.  „Kviečiu jau dabar sausio 27-ąją kalendoriuje žymėti užimtą dieną ir suskubti pirkti išankstinius bilietus. Norime, kad išsiilgę žiemos pramogų ir automobilių sporto aistruoliai turėtų galimybę anksčiau įsigyti pigesnius bilietus, o renginio metu galėtų greičiau ir patogiau patekti į festivalio erdves. Taip pat bilietas į žiemos festivalį yra puiki kalėdinė dovana“, – pasakojo B. Vanagas. Susirinkimo metu buvo aptartas sausio 27 dieną vyksiantis „Winter Rally“, kokios pramogos bei užsiėmimai laukia Utenos ir Molėtų rajonų gyventojų bei svečių. Utenos ir Molėtų rajono gyventojai ir festivalio svečiai galės stebėti Lietuvos ir užsienio šalių ralio meistrų kovas, linksmintis žiūrovų pramogų erdvėje. „Winter Rally“ vainikuos ralio apdovanojimai ir nemokamas koncertas Utenos daugiafunkciame sporto centre. Daugiau informacijos: https://www.winterrally.lt/.