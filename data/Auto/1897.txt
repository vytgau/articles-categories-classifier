Kiek vėliau GR modifikacijų seriją „Toyota“ ketina išplėsti, be to, transporto priemonės turėtų būti pasiūlytos ir didesniam skaičiui pasaulio rinkų, rašo europe.autonews.com. Kiek anksčiau „Toyota“ klientai yra išreiškę apgailestavimų dėl nuobodulį keliančio šios markės automobilių vairavimo. Nors transporto priemonių kokybei priekaištų pareikšta nebuvo, į automobilių savininkų nusiskundimus bendrovės prezidentas Akio Toyoda nutarė atsižvelgti ir kiek pagyvinti „Toyota“ ir „Lexus“ automobilius. Naujosios iniciatyvos išryškėjo dar pernai, kai pasirodė prabangių sportinių automobilių klasei priskiriamas „Lexus LC500“ modelis. Šių metų sausį bendrovė sužibėjo visiškai pakeisto dizaino „Toyota Camry“ modeliu. Kitą mėnesį Tokijuje vyksiančioje automobilių parodoje stambiausia Azijos automobilių gamintoja ketina pristatyti visiškai kitokio sportinio „Supra“ modelio koncepciją. 2002 metais šio ypač pasiteisinusio sportinio automobilio gamyba buvo nutraukta. Siekdama įgyvendinti su sportinių automobilių kūrimu, dizainu ir gamyba susijusius planus balandžio mėnesį „Toyota“ įkūrė įmonę „GAZOO Racing“. GR serija kaip tik ir buvo pavadinta pagal pirmąsias šios įmonės pavadinimo žodžių raides. Įmonė „GAZOO Racing“ disponuoja nuosavu biudžetu, joje dirba atskira dizainerių ir inžinierių komanda.