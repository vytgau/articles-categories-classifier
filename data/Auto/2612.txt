Kaip rašoma pranešime žiniasklaidai, Kauno automobilininkų sporto klubas paraišką dalyvauti šiose lenktynėse jau pateikė, todėl atsivertus šių metų dalyvių sąrašą, aukščiausioje pozicijoje puikuojasi „Lada 2104“ bolido nuotrauka ir komandos narių pavardės. Ekipa startuos ketvirtuoju numeriu. Šiemet legendinį „ketvirtuką“ Palangoje pasikeisdami vairuos vienas tituliučiausiu pilotų ir pagrindinis automobilio konstruktorius Dovilas Čiutelė, Aurimas Mištautas, Tadas Kaušakys ir Aurimas Eidžiūnas. Iki lenktynių likus kelioms savaitėms komanda atskleidžia, kad šiemet legendinis „ketvirtukas“ bus kiek kitoks. Jei išorę ir toliau puoš ryškiai raudona, tradicinė spalva, tai po variklio gaubtu yra šiokių tokių naujienų. Galima pajuokauti, ką bendro turi Rusija ir Amerika? O gi D. Čiutelės „žiguliuką“. Per „ENEOS 1006 km“ lenktynes automobilyje plaks amerikietiškas, 3,7 litro darbo tūrio atmosferinis variklis. Šis agregatas pasiskolintas iš 2016-ųjų metų „Ford Mustang“. Gamykliškai šis V formos, šešių cilindrų variklis išvysto 325 arklio galias, tačiau ekipa po patobulinimų tikisi iš jo išgauti bent šiek tiek daugiau. Keletą pastarųjų metų „Lada“ variklis buvo turbininis. Į klausimą, ar ir šis „Mustang“ agregatas bus praturtintas turbina, vyriausias komandos konstruktorius D. Čiutelė atsakė su jam būdinga šypsena: „Matysim“. Pagrindinė mechanikų užduotis su nauju galingumu yra užtikrinti ir automobilio patikimumą, todėl galios padidėjimas iškėlė užduočių, su kuriomis sėkmingai tvarkosi Dovilo vadovaujama mechanikų komanda. „Džiaugiamės, kad prie mūsų prisijungė partneriai – auto aksesuarų gamintojas „ALCA Germany“ bei siuntų iš JAV kompanija „Shipzee.com“. Būtent pastarieji mus įkvėpė atsivežti amerikietišką automobilio variklį į Lietuvą. „Shipzee.com“ pagalba variklis atgabentas pas mus buvo labai greitai, kaip ir įvairios papildomos dalys jam, tad dabar telieka viską sustyguoti ir pradėti treniruotes“, – sakė komandos vadovas Tomas Šutinis. Kauno automobilininkų sporto klubas varžysis X1 įskaitoje. Šioje kategorijoje startuos tokie bolidai kaip „Ford Zak MK2 Escort“, „Aquila CR1“, „MARC Cars BMW M2 V8“, „Lotus Elise“ bei „BMW M3“. Šiuo metu lenktynėms iš viso jau yra užsiregistravusi 41-a komanda. Varžybos vyks liepos 19-22 dienomis Palangoje.