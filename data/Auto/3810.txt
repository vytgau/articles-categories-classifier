Eismo įvykyje žuvo ir „Porsche“ vairavęs 24-erių metų George‘as Vakakis. Jis yra Graikijos verslininko, kuriam priklauso žaislų prekybos tinklas „Jumbo“, sūnus. Avarija įvyko G. Vakakiui nesuvaldžius didžiuliu greičiu už 80 km nuo Atėnų A1 greitkeliu lėkusio „Porsche“ automobilio. Kaip rašoma svetainėje carscoops.com, liudininkų teigimu, kelio danga tuo metu buvo drėgna. Nevaldomai keliu slystantis G. Vakakio automobilis rėžėsi į 41-erių metų vyrui priklausiusį „Honda Civic“. Pastarojo automobilio savininkas buvo teisėtai pasistatęs automobilį poilsiui skirtoje zonoje ir nuėjęs į tualetą, o žmoną su vaiku palikęs laukti automobilyje. „Porsche“ į „Honda“ trenkėsi su tokia jėga, kad abi transporto priemonės akimirksniu virto ugnies kamuoliais. Išgirdęs smūgio ir sprogimo garsus į lauką akimirksniu išpuolė panikos apimtas „Honda“ savininkas. Deja, nieko padaryti jau nebuvo įmanoma. Ketvirtoji šios tragedijos auka – „Porsche“ važiavęs keleivis, kurio tapatybė iškart nenustatyta. Policija mano, kad jis nebuvo prisisegęs saugos diržu, nes įvykio metu iškrito pro langą. Kraupus įvykis buvo užfiksuotas netoliese įrengta stebėjimo kamera. Perspėjame jautresnius žiūrovus, kad vaizdai gali šokiruoti. 