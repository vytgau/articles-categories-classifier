„2017 metų Dakaras mums buvo labai trumpas, bet likę metai buvo labai geri, nes laimėjome visas ralių lenktynes, kuriose važiavome. Džiaugiuosi, kad startuosiu su šia „Toyota“. Esame teisingose vėžėse, ypač turint galvoje, kad naujos taisyklės ir nauja tvarka leidžia palikti daugiau erdvės paties automobilio charakteristikoms“, – oficialiai Dakaro ralio svetainei teigė tituluotas pilotas. „Peugeot“ veikiausiai vis dar turi geriausią automobilį, bet mes visai nedaug nuo jų atsiliekame. Maroke pasiekėme puikią pergalę prieš Sebastieną Loebą ir tai suteikia mums pasitikėjimo savimi“, – pažymėjo katarietis. Vis dėlto, patyręs sportininkas iš anksto nosies neriečia ir situaciją vertina kritiškai. „Dakare viskas yra kitaip – turi būti apsukrus. Esame pasiryžę laimėti Dakarą, ir tai būtų trys pergalės su trimis skirtingais konstruktoriais. Tikime savo šansais: turime gerą automobilį ir patį geriausią šturmaną. Viskas, ką dabar turime padaryti, tai daryti viską, ką galime“, – teigė N. Al Attiyah. Varžybose šiemet dalyvaus 142 motociklininkai, 50 keturračių, 105 automobilių (13 iš jų bagiai) ir 44 sunkvežimių ekipažai. Nugalėtojų titulus atitinkamai gins britas Samas Sunderlandas (KTM), rusas Sergejus Kariakinas („Yamaha“), prancūzas Stephane'as Peterhanselis („Peugeot“) ir rusas Eduardas Nikolajevas („Kamaz“). Automobilių įskaitoje šių metų Dakaro ralyje Lietuvai atstovaus Antanas Juknevičius ir Darius Vaičiulis („Toyota Hilux“), Benediktas Vanagas ir Sebastianas Rozwadowskis („Toyota Hilux“) bei Vaidotas Žala ir Saulius Jurgelėnas („Toyota Hilux“), o motociklu įveikti trasą bandys Balys Bardauskas (KTM). Sausio 6 d. visi Dakaro dalyviai Limoje pervažiuos simbolinę 40-ojo ralio starto arką ir kelyje į bivuaką Piske turės įveikti 272 km. Iš jų 31 km sudarys pirmasis ralio greičio ruožas Peru smėlynuose. Ralis finišuos sausio 20-ąją Kordoboje (Argentina).