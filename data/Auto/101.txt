Dienraštis „The Guardian“ skelbia, kad, sprendžiant iš įmonės viduje vykusio susirašinėjimo, „Tesla“ norėjo užglaistyti nesusipratimą, kilusį dėl vieno, kaip teigiama, rasinės diskriminacijos auka tapusio darbuotojo. Bandymai susitarti nesiliovė iki pat tos akimirkos, kai informacija apie įvykusį incidentą pateko į žiniasklaidą. Apie bandymą susitarti bylojančius el. laiškus leidiniui „The Guardian“ perdavė DeWitto Lamberto advokatas. D. Lambertas yra vienas iš trijų darbuotojų, pernai rudenį pateikusių bendrovei „Tesla“ ieškinį dėl vykdytos diskriminacijos. Bylos dokumentuose nurodoma, kad trys darbuotojai tapo rasiniu pagrindu vykdytų patyčių aukomis. Užgauliojimus ir kitokį įžeidžiantį elgesį jiems neva teko patirti iš savo kolegų. Kaip tik tuo metu, kalbėdami su leidiniu „The Mercury News“, „Tesla“ atstovai pareiškė, kad jokio pranešimo apie rasistinės diskriminacijos aukomis tapusius darbuotojus jie negavo. Priešingus faktus liudijantys el. laiškai buvo išsiųsti 2017 metų kovo mėnesį. Sprendžiant iš jų turinio, „Tesla“ vadovybė akivaizdžiai stengėsi susitarti su D. Lambertu. „Siekdami susitarti, norėtume D. Lambertui sumokėti, bet tik tuo atveju, jei tai padaryti pavyktų, kol įvykis nepatraukė žiniasklaidos dėmesio, pageidautina – per kelias ateinančias valandas“, – buvo rašoma viename iš „Tesla“ konsultanto teisiniais klausimais Toddo Marono pasirašytų el. laiškų. Vykdant tokio pobūdžio susitarimus paprasta neapsieinama be informacijos neatskleidimo sutarties. Laikraščiui „The Guardian“ perduotame pranešime „Tesla“ neneigia el. laiško turinio autentiškumo, tačiau nurodo, kad šiuo konkrečiu laišku buvo atsakoma į D. Lamberto advokato reikalavimą padidinti pinigų sumą. „Tesla“ tvirtina, kad pasiūlymas būtų atšauktas, jei informacija apie D. Lamberto nusiskundimus būtų perduota žiniasklaidai.