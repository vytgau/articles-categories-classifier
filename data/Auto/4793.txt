Skelbimų portale alio.lt radome tris skelbimus, kuriuose tas pats žmogus parduoda skirtingas transporto priemones. Pasiteiravus paaiškėjo, kad savo „žaislus“ išparduoda ne kas kitas, o Ž. Žvagulis. „Kraustomės į naujus sandėlius, tad išparduodame, kas nereikalinga“, – DELFI kiek anksčiau sakė Ž. Žvagulis. Įdomiausias eksponatas – 1971 metų gamybos „Lincoln Continental“. Dvejų durų automobilyje sumontuotas 7,5 litro (260 AG, 194 Kw) variklis. „Tvarkytas aušinimo radiatorius, stabdžių žarnelės, pavarų dežė, variklis (uždegimo sistema, korbiuratorius, žvakės), kondicionenierius, generatorius, važiuoklė, darytas ratų suvedimas. Taip pat turime stabdžių diskus /su kaladėlėmis/, stabdžių būgnai /su kaladėlemis“, – buvo rašoma skelbime. Žinomas atlikėjas teigė, jog parduoti išskirtinio automobilio, kurį įsigijo prieš penkerius metus, negaila. „Jau nusižiūrėjau kitą. Šį automobilį įsigijau paprastai – tiesiog važiavau iš Nidos, buvau labai linksmas, draugas paskambino, kuris tą mašiną labai brangiai pardavinėjo. Sakau: turiu tam tikrą sumą, jei nori, už tiek parduok. Sako: gerai, atvažiuok. Tą pačią dieną nuvažiavau į Radviliškį ir įsigijau. Pradžioje, kai buvau linksmas, viskas linksmai atrodė, o paskui pasirodė, kad reikia labai daug investuoti į ją. Geriausiu atveju, su ja per metus pravažiuodavau 15-20 km. Čia prabangos dalykas, prabangus malonumas“, – neslėpė Ž. Žvagulis. Skelbime nurodoma, kad automobilis nuvažiavęs vos 46 tūkst. km. Netrukus atsirado žmogus, panoręs įsigyti „Lincolną“. Bet tada prasidėjo nenumatytos problemos. „Žilvinas pasisiūlė prieš parduodant pakeisti tepalus. Tai padarius pradėjo kalenti variklis ir, liaudiškai kalbant, motorą užkalė. Yra toks priedas, kaip daktariukas. Įpila ir variklis dar veikia iš paskutiniųjų. Tik pakeitėme tepalus ir, bam, – pasirodė bėdos. Kaip yra, taip yra“, – teigė Ž. Žvagulio transporto priemones parduodantis vyras. Už automobilį dainininkas tikėjosi gauti 8 tūkst. eurų, tačiau „Lincolnas“ buvo parduotas už 1,4 tūkst. eurų. Skaičiuojama, kad variklio remontas gali kainuoti 6-7 tūkst. eurų. „Kruša skambučių pasipylė, o automobilis buvo parduotas pažįstamam, nes jis buvo pirmasis“, – konstatavo žinomam atlikėjui atstovaujantis pardavėjas. Ž. Žvaguliui taip pat pavyko parduoti 37 metų motorolerį „Elektron B-150M“, o kruizinis dviratis tebeparduodamas. Originalūs žinomo vyro eksponatai Alio.lt paskyroje feisbuke susilaukė ne vieno komentaro.