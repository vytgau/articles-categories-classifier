„Kaunas yra sparčiai modernėjantis miestas, o dviratis ir dviračiams pritaikyta infrastruktūra yra neatsiejamas šiuolaikinio miesto atributas. Vis dažniau dviračių takuose galima išvysti ne tik šia dvirate transporto priemone pramogaujančias šeimas, tačiau ir į darbą skubančius kostiumuotus biurų tarnautojus ar į paskaitas – studentus. Praėjusiais metais startavę su dviračių ir automobilių dalinimosi paslauga įsitikinome, kad ji buvo savalaikė – kauniečiai noriai naudojosi tiek oranžiniais dviračiais, tiek „CityBee“ automobiliais. Džiaugiamės, kad taip galime prisidėti prie Kauno atsinaujinimo“, – sako automobilių ir dviračių dalijimosi paslaugas teikiančios įmonės „CityBee“ vadovas Lukas Yla. Dviračių sezono atidarymui paruoštas 150 dviračių parkas, kuriuos galima rasti dvidešimtyje nuomos stotelių. Stotelės yra išsidėsčiusios populiariausiose Kauno vietose, tokiose kaip Senamiestis, Laisvės alėja, Žaliakalnis, Ąžuolynas, KTU studentų miestelis, Vilijampolė, prekybos miestelis „Urmas“, todėl susisiekimas tarp reikalingiausių miesto taškų bus patogus ir greitas. Įmonė taip pat ragina kauniečius socialiniame tinkle „Facebook“ aktyviai siūlyti vietas, kur miestiečiai norėtų daugiau „CityBee“ dviračių stotelių. Šiemet kauniečiams pasiūlyta lankstesnė mokėjimo sistema. Kaip ir praėjusiais metais, dviračiais galima naudotis įsigijus paslaugos abonementą, skirtą trims dienoms, mėnesiui arba visam dviračių sezonui iki spalio 1 d. (arba tiek, kiek leis oro sąlygos). „Nemaža dalis kauniečių naudoja mūsų dviračius ne tik nusigauti iš taško A į tašką B, tačiau ir ilgesnėms kelionėms – pasivažinėti dviračių taku, nuvažiuoti į Ąžuolyną ar apvažiuoti Kauno miesto centrą ir Senamiestį, tad nuo šio sezono kiekvienas papildomas pusvalandis kainuos vos 0,30 EUR“, – teigia L. Yla. Norint naudotis oranžiniais dviračiais, tereikia į telefoną atsisiųsti „CityBee“ programėlę, kuri veikia išmaniuosiuose telefonuose su įdiegta „Android“ ar „iOS“ operacine sistema. Instaliavus mobiliąją programėlę telefone, tereikia užsiregistruoti ir pasirinkti, kokios trukmės narystę norėsite įsigyti: trijų dienų, mėnesio ar viso sezono. „Įvertinę pernai gautus atsiliepimus, programėlę patobulinome. Atsisakius kelių žingsnių paimant dviratį ir jį grąžinant, procesas tapo greitesnis“, – aiškina „CityBee“ atstovas. Kaune veikianti „CityBee“ dviračių dalinimosi paslauga yra unikali pasaulyje – stotelėse esantys dviračiai yra prirakinti išmaniomis spynomis. Jos atrakinamos mobiliosios „CityBee“ programėlės pagalba per „Bluetooth“ ryšį. Išmaniosios spynos mechanizmas leidžia saugiai palikti dviračius ne tik nuomos stotelėse, tačiau saugiai dviratį prirakinti ir kituose tarpiniuose sustojimuose. Jei kelionės metu norėsite užsukti į parduotuvę ar kavinę, galėsite tai be vargo padaryti. Pasinaudojus dviračiu, jis turi būti paliktas vienoje iš 20-ties nuomos stotelių Kaune. „CityBee“ dviračių sezonas Kaune tęsis iki spalio 1 d. arba tiek, kiek leis oro sąlygos. 2016 m. kauniečiai oranžiniais dviračiais galėjo naudotis iki lapkričio vidurio.