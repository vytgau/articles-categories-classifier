Septintasis Lietuvos ralio čempionato etapas vyksta Lazdijų ir Druskininkų apylinkėse, o lietuvių ekipažo avarija įvyko Ricieliuose 5-ame trasos ruože. Kaip DELFI informavo liudininkai, automobilis apsivertė ant stogo ir buvo visiškai sumaitotas, tačiau vienas iš renginio organizatorių Jonas Balčiūnas sakė, kad bolido nereikėjo pjaustyti, abu lenktynininkai su žmonių pagalba išlipo patys. Į įvykio vietą nuskubėjo du greitosios pagalbos automobiliai. Tiek D. Jocius, tiek jo šturmanas išvežti į artimiausią Druskininkų ligoninę. D. Jociui avarijos metu lūžo abi rankos, o J. Balčiūno teigimu, šturmanas D. Zvicevičius patyrė krutinkaulio ir žandikaulio traumas. DELFI susisiekus su VšĮ Druskininkų pirminės sveikatos priežiūros centro direktoriumi Benjaminu Čepu, medikas turėjo gerų žinių - „Abiejų lenktynininkų būklė stabili, situacija geresnė, nei galvojome iš pradžių“, - sakė B. Čepas. D. Jocius ligoninėje buvo operuotas.