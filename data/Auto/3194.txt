Praėjusiais metais vilnietis Jonas Poškus pavertė savo sezoną rekordiniu. Tada abiejuose Lietuvoje vykusiuose etapuose jis pagerino „Nemuno žiedo“ trasos įveikimo laiką. Gegužę jis privertė visus džiūgauti, kai pro teisėjų posto duris buvo išneštas lapas su oficialiu laiku – 1 min. 13,073 sek. Vasaros pabaigoje J. Poškus neatsipalaidavo ir paskutiniajame sezone pagerino savo paties rekordą su „Mitsubishi Evo VIII“ atvažiuodamas per 1 minutę ir 11,986 sekundžių. Abu kartus greičiausio Lietuvos odontologo automobilis važiavo ne pilnu pajėgumu, todėl logiška manyti, kad ir šiemet jis gali vėl nusitaikyti į savo paties rekordą. Vis dėlto J. Poškus kukliai šypsosi ir sako, kad būdamas žiūrovų vietoje dėl to nesilažintų. „Taip, rezerve dar turiu 130 AG, automobilis nuplautas, pakeisti visi skysčiai ir jis paruoštas dar vienam sezonui. Tačiau vien jausmo, kad galiu važiuoti dar greičiau, neužtenka. Reikia daug treniruotis. Pernai tikrai daug ruošiausi, o šiemet dar nebuvau trasoje“, – prisipažįsta rekordininkas. J. Poškus priduria, kad reikėtų tą patį klausimą užduoti jo draugui Dainiui Matijošaičiui. Be jokios abejonės, tai buvo didžiausia praėjusių metu intriga, tačiau kaunietis pagerino tik Pernu „Auto24Ring“ trasos rekordą ir tai jam kainavo sudegusį automobilį. Šiemet jo „Xtra Evo“ į lenktynes grįžta atsinaujinusi ir su dar agresyvesniais aerodinaminiais elementais. D. Matijošaitis visuomet atsargiai kalba apie „Nemuno žiedą“, todėl ir šįkart sensacingos antraštės apie rekordą nepadiktavo. „Niekada nemėgstu prieš lenktynes kalbėti apie rekordus ir pergales. Dar nesam normaliai išbandę automobilio po pernai gaisrų Estijoje, todėl apie greitą važiavimą kol kas per anksti kalbėti. Gal čia mano ankstyvos senatvės požymis, bet prisipažįstu – bijau. Bijau važiuoti tokiu greitu automobiliu tokioje visomis prasmėmis nesaugioje trasoje, todėl negali būti kalbos apie draugo Jono rekordo pagerinimą“, – svarsto jis, pridurdamas, kad bus juokingiausia, jei lis lietus ir svarbiausia užduotis bus ne pagerinti rekordą, o likti ant asfalto.  Tuo tarpu vienas iš „Fast Lap“ lenktynių organizatorių Giedrius Čenkus įneša netikėtą posūkį šiuo klausimu. Jo teigimu, rekordas nėra techninis klausimas, nes raktas į greitą važiavimą slypi žmogiškoje prigimtyje ir rekordas nebus svarbiausias dalykas. „Dainius ir Jonas yra draugai, jie geranoriškai nusiteikę vienas kito atžvilgiu ir kalba atsargiai. Tačiau jeigu bus bent mažiausia galimybė konkuruoti, tarp jų užvirs aršiausia kova, kokią mes būsime kada stebėję nekontaktinėje dvikovoje. Vyrai yra tokie: jie sutverti konkuruoti ir tai yra jų prigimtyje. Tik akivaizdus pranašumas privers vieną iš jų kapituliuoti. Ir čia rekordo klausimas gali likti antrame plane“, – kovą dėl „Nemuno žiedo“ karaliaus vardo prognozuoja G. Čenkus. „Autoplius.lt Fast Lap“ sezonas prasidės pirmu etapu gegužės 13 dieną Kačerginės „Nemuno žiede“. Sezoną sudarys keturi etapai – du Lietuvoje, du užsienio trasose.