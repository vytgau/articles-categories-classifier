Pasak ministro, prabangių automobilių gamintoja „Porsche“, pagrindinė koncerno „Volkswagen“ (VW) akcininkė, turės padengti išlaidas, susijusias su „Cayenne“ modelių atšaukimu. Toks pranešimas nuskambėjo netrukus po to, kai „Volkswagen“ pranešė sumontuosianti naują įrangą dar beveik 1 mln. dyzelinių automobilių Vokietijoje. VW koncernas 2015 metais pripažino, kad kai kuriuose jo pagamintuose dyzeliniuose automobiliuose buvo įrengta „duomenis klastojanti įranga“. „Dyzelinis skandalas“ Vokietijos automobilių gamintoją sudrebino 2015 m. rugsėjį. JAV aplinkos apsaugos agentūra (EPA) apkaltino bendrovę tuo, kad dyzeliniais varikliais varomuose automobiliuose įdiegta programinė įranga, leidžianti testavimo metu nuslėpti realius duomenis apie teršalų emisijas. Kaltinimai dėl neteisėtos programinės įrangos, įmontuotos „Porsche Cayenne“ modeliuose, pirmą kartą pasirodė Vokietijos savaitraštyje „Spiegel“ birželį.