„Renault“ pajamos pernai išaugo 13,1 proc., iki 51,2 mlrd. eurų, šiek tiek daugiau, nei prognozuota, tuo tarpu grynasis pelnas išaugo beveik 20 proc., iki 3,54 mlrd. eurų. Šią savaitę „Renault“ pranešė pernai pardavusi 3,2 mln. automobilių – 13,4 proc. daugiau nei 2015 metais, jos rinkos dalis padidėjo visuose regionuose. Dabar pagal pardavimų apimtis ji lenkia savo varžovę Prancūzijos automobilių gamintoją „Peugeot Citroen“. Kaip per spaudos konferenciją pranešė „Renault“ finansų direktorė Clotilde Delbos, 2016-ieji automobilių gamintojai buvę „labai geri metai“, bendrovė įvykdžiusi visus savo iškeltus uždavinius. Ji pridūrė, kad gerų rezultatų pasiekta, nors pasiekimai tokiose rinkose kaip Brazilija ir Rusija, kurios „mums labai svarbios ir kurios anksčiau buvusios labai stiprios“, vis dar prastesni nei anksčiau. „Renault“ prognozėmis, pasaulinė automobilių rinka kitais metais išaugs 1,5-2 proc., o pardavimai Europoje, taip pat ir Prancūzijoje, turėtų pakilti 2 procentais. Rinkos Brazilijoje ir Rusijoje bus „stabilios“, prognozuoja bendrovė, bet pardavimai Kinijoje turėtų padidėti 5 proc., o Indijoje – 8 proc. Sausį Prancūzijos valdžia pranešė apie planus ištirti „Renault“ veiksmus dėl įtariamo „apgaudinėjimo“, susijusio su dyzelinių automobilių emisijų testais.