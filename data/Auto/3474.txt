„Visam Panevėžiui itin aktualius gatvių atnaujinimo darbus bandome pirkti antrą sykį. Skirtingai nuo pirmojo, numatyti 2 galimi remonto būdai – karštasis regeneravimas (moderni „Remix“ technologija) ir paprastasis remontas. Tai padaryta atsižvelgus į šalies teismų išaiškinimus ir sprendimus“, – sako administracijos direktorius Tomas Jukna. Per ateinančius 3 metus Savivaldybė užsibrėžė suremontuoti 41 gatvę, kurių bendras ilgis – daugiau kaip 42,5 km, plotas – beveik 425,6 tūkst. kv. m. Šiemet tam planuojama panaudoti 1,6 mln. Eur. Gatvių remonto darbus galinčių atlikti įmonių pasiūlymų laukiama iki balandžio 14 d. Panevėžio savivaldybės ankstesnius planus gatves remontuoti viena konkrečia – karštojo regeneravimo technologija, motyvuojant, kad tai pigiausias būdas duobėms užlopyti, sustabdė Lietuvos Aukščiausiasis Teismas (LAT). Šis pripažino, kad konkursas, kai reikalaujama gatves remontuoti vieninteliu metodu, kuriam reikalingą įrangą Lietuvoje teturi viena įmonė, pažeidžia konkurenciją ir yra neteisėtas. LAT nusprendė, kad Kauno savivaldybės skelbto analogiško miesto gatvių remonto konkurso sąlygos buvo neteisėtos, todėl 52,648 mln. eurų vertės sutartis su laimėtoja bendrove „Kauno tiltai“ turėtų būti nutraukta arba ieškoma kitų alternatyvų. Ši teismo nutartis galutinė ir neskundžiama. „Konkurso sąlygos, kuriose nustatyta, jog perkami gatvių asfaltbetonio dangos remonto darbai gali būti atliekami tik karštojo regeneravimo metodu, prieštarauja Viešųjų pirkimų įstatymo nuostatoms, pažeidžia konkurencijos, lygiateisiškumo ir nediskriminavimo, skaidrumo principus, todėl šias sąlygas kolegija pripažįsta neteisėtomis“, – rašoma LAT galutinėje ir neskundžiamoje nutartyje. Teismas konstatavo, kad Kauno valdžios pasiteisinimai, esą konkurse reikalavimas gatves atjauninti būtent karštojo regeneravimo metodu įrašytas dėl to, jog tai pigiausias būdas, yra nepagrįsti ir prieštaringi. Anot teismo, iškelta sąlyga darbus atlikti konkrečia technologija riboja konkurso dalyvių skaičių. Be to, anot teismo, jei iš tiesų šis metodas pigiausias, jį pasiūliusi įmonė bet kokiu atveju ir taip turėtų nugalėti kitus konkurso dalyvius, siūlančius kitus technologinius sprendimus, jeigu šie išties brangesni. Kaip ir Kauno valdžia, Panevėžio savivaldybė į konkurso sąlygas taip pat buvo įrašiusi karštojo regeneravimo metodą. Vienam iš konkurso dalyvių perspėjus Savivaldybę apie karčią kauniečių patirtį, konkursą teko stabdyti, o jo sąlygas keisti. Priešingu atveju ir Panevėžiui būtų grėsę įsivelti į beprasmį bylinėjimąsi. Daugiau miesto naujienų naujienos.lt