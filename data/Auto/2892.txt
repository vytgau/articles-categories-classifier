„Kai kurie automobilių gamintojai teigė, kad yra labiau pažengę į priekį nei iš tiesų buvo pažengę. Daugelis ėmė suvokti, kad prireiks daugiau laiko“, – sakė BMW atstovas Jungtinėje Karalystėje Ianas Robertsonas. Jis pridūrė, kad BMW tai suprato nuo pat pirmos dienos. Technologijų pažangos, bandomųjų automobilių, investicijų didėjimo ir įstatymų leidėjų bendradarbiavimo neatsveria didelė baimė patikėti gyvybę kompiuteriui. Žmonės nuo senų laikų netoleruoja sužeidimų ar mirčių, įvykusių dėl prietaisų kaltės, sakė „Toyota“ Tyrimų instituto vadovas Gillas Prattas Las Vegase vykusioje Elektronikos parodoje. Bausmė už nesklandumus tokia didelė, kad kai kurie gamintojai, kaip antai, „Toyota“, „Ford“ ir „Volvo“, teigia praleisiantys kitą vairavimo automatizavimo lygį – vadinamąjį trečiąjį lygį, kuris reiškia, kad nereikia valdyti vairo, tačiau vairuotojas turi būti pasiruošęs bet kurią akimirką perimti kontrolę. Gamintojai koncentruojasi į dar labiau automatizuotus lygius – ketvirtąjį ir patį aukščiausią penktąjį. Nors rožiniai akiniai nukrito, visi mano, kad vis dėlto savavaldžių automobilių daugės, o jų gamintojai sulauks didelio pelno. Investicijų tyrimų kompanijos „Bernstein“ analitikas Maxas Warburtonas skeptiškai vertina daugelį žadėtos mobilumo revoliucijos elementų. Gegužę jis įspėjo investuotojus, kad autonomiški automobiliai yra daug toliau, nei skelbia antraštės. Tiesa, jo manymu, jie turi potencialo visiškai pakeisti pramonės struktūrą ir automobilio išlaikymą kur kas stipriau, nei (tai padarė) elektromobiliai. 20 proc. pelno marža „Ford“ mano, kad naujos mobilumo paslaugos, įskaitant ir autonominį vairavimą, gali atnešti kompanijai 20 proc. siekiančias pelno maržas. Analitinė įmonė „IHS Markit“ prognozuoja, kad iki 2025 m. savavaldžių automobilių pardavimai pasaulyje (daugiausia JAV ir didžiosiose Europos rinkose) bus 600 tūkst., o iki 2035 m. – 21 mln. automobilių. Per pastaruosius dvejus metus savavaldžių automobilių pramonė išleido 5,8 mlrd. eurų automobilių technologijoms. IHS prognozėmis, per ateinančius penkerius metus bus išleista 18–27 mlrd. eurų. Tokiam laiko tarpui tai didelė investicija, mano IHS Tyrimų ir autonominių technologijų padalinio direktorius Egilis Juliussenas. „Daimler“, „Bernstein“ laikoma viena iš pirmaujančių savavaldžių automobilių gamintojų, šiemet ir kitais metais planuoja išleisti 1,8 mlrd. eurų tyrimams ir plėtrai (2016 m. skyrė 7,6 mlrd. eurų). „Daimler“ didina investicijas, nes siekia didesnio mobilumo ateityje, kaip rašoma kompanijos pirmo šių metų ketvirčio finansų ataskaitoje.