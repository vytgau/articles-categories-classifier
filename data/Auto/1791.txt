Socialinio tinklo grupėje „Viskas apie automobilius“ patalpintas užfiksuotas vaizdas, kuriame – matomas Kelių eismo taisyklių (KET) testo klausimas iš puslapio www.ketbilietai.lt mobiliosios versijos. Jis skamba taip: „Kodėl negalima važiuoti atvirais langais garsiai klausant muzikos?“. Pateikiami trys galimi atsakymų variantai: Muzika gali išgąsdinti laukinius gyvūnus; Gali išsikrauti automobilio akumuliatorius; Nes kitų automobilių vairuotojams nepatinka jūsų klausomos muzikos stilius. Toks klausimas ir atsakymai suglumino daugelį jį išvydusiųjų minėtoje grupėje „Viskas apie automobilius“. Įrašo apačioje pasipylė gausybė įvairių komentarų. Vieni sakė, jog klausimas beprasmis. Kiti šmaikštavo, kad galimai teisingi du iš trijų galimų atsakymų – 1 ir 3. Dar kiti sakė, jog su panašiais klausimais yra susidūrę ne kartą, o atsakymai tik klaidina būsimus vairuotojus. Galiausiai įrašo autorius paklaustas, kuris iš atsakymų – teisingas, parašė, jog teisingas atsakymas – 1. Muzika gali išgąsdinti laukinius gyvūnus.