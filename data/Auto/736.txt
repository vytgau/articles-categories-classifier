Įmonė prisipažino, kad „Volkswagen“, „Daimler“, BMW ir „Robert Bosch“ iniciatyva suburtos tyrimų ir lobistinės organizacijos tyrimas buvo ne kas kita, kaip klaida. Kiek anksčiau amerikiečių dienraštis „The New York Times“ pranešė, kad 2014 metais vienoje Jungtinių Valstijų laboratorijoje buvo vykdomas tyrimas, per kurį 10 beždžionių turėjo įkvėpti „Volkswagen Beetle“ dyzelinio variklio išmetamų teršalų. „Atsiprašome už nederamą elgesį ir neracionalius konkrečių asmenų sprendimus, – nurodoma Vokietijos Volfsburgo mieste įsikūrusios „Volkswagen“ būstinės išplatintame pranešime. – Esame įsitikinę, kad pasirinkti moksliniai metodai buvo netinkami. Be tokio tyrimo apskritai buvo galima apsieiti.“ Viešumon iškilę faktai rodo, kad po krizės atsigaunančios įmonės dar laukia netrumpa duobėto kelio atkarpa. Rimti sunkumai bendrovę „Volkswagen“ užklupo 2015 metais, paaiškėjus, kad, siekiant pakeisti oficialių testų rezultatus, į maždaug 11 mln. šios markės dyzeliu varomų transporto priemonių buvo įdiegta emisijų rodmenis klastojanti programinė įranga. Apie atsakomybės stoką bylojantys pranešimai tikrai nepadeda reabilituoti visuomenės akyse ypač akylai stebimų taršos lygį daugelyje Europos miestų didinančių technologijų. Situaciją blogina ir tai, kad testuose naudoti „Beetle“ modeliai buvo tarp tų, kuriuose veikė rezultatus klastojanti įranga. Atskirame pranešime įmonė „Daimler“ pažadėjo imtis veiksmų, kuriais bus siekiama išsiaiškinti Europos mokslinių tyrimų grupės, atsakingos už aplinkos, sveikatos ir transporto sektorius, pavedimu vykdyto tyrimo aplinkybes. Nuo tyrimo suskubo atsiriboti ir BMW, nurodydama, kad niekaip nėra susijusi su tuo metu pasirinktais metodais. „Bosch“ atkreipė dėmesį, kad grupę paliko dar 2013 metais. Tuo tarpu „Volkswagen“ patikino, kad iš trijų automobilių gamintojų po lygiai lėšų gavusi tyrimų grupė savo veiklą nutraukė pernai, kai projektas dar nebuvo baigtas. „Esame įsitikinę, kad į tyrimą įtraukti bandymai su gyvūnais buvo nebūtini ir yra verti pasmerkimo. – nurodė „Daimler“ atskirai išplatintame pranešime. – Mes aiškiai nurodome, kad nuo tyrimo atsiribojame.“ Eksperimentavo ir su žmonėmis (papildyta 18.29) Pirmadienį Vokietijos laikraštis „Stuttgarter Zeitung“ pranešė, kad „Volkswagen Group“, „Daimler“ ir BMW 2007 metais finansuota mokslininkų grupė Acheno miesto universiteto klinikoje eksperimentavo ir su žmonėmis. 25 savanoriams buvo pavesta kvėpuoti dyzelinių automobilių išmetamosiomis dujomis. Laikraščiui šie faktai tapo žinomi iš Europos aplinkosaugos ir sveikatos transporto sektoriuje tyrimų grupe pasivadinusios organizacijos praėjusiais metais išplatintos ataskaitos. Universitetas gynė savo tyrimus pažymėdamas, kad šią studiją palaimino nepriklausoma etikos taryba. Tyrimo objektas – poveikis sveikatai darbo aplinkoje. Skandalui įsibėgėjant, Vokietijoje pasigirdo politikų protestų ir reikalavimų išsamiai ištirti situaciją, o visi trys didieji šalies automobilių gamintojai atsiribojo nuo šių tyrimų.