Pavyzdžiui, „Jaguar Land Rover“, BMW, „Daimler“ ir „General Motors“ gamyklose automatiškai veikiantys įrenginiai kilnoja ir perneša įvairias automobilių dalis bei konstrukcijas. Kai kurie čia eksploatuojami robotai pagaminti Pitsburge veikiančioje „Seegrid“ gamykloje. Jos tiekiamais automatiniais pramoniniais įrenginiais naudojasi ir tokios įmonės kaip „Amazon“, „Whirlpool“ bei JAV pašto tarnyba. Kitas automatinių technologijų kūrėjas – „Otto Motors“. Vienas iš šios įmonės klientų – „Toyota Motor“. Kaip rašo europe.autonews.com, gamybos proceso automatizavimas yra efektyvus automatinės technikos pritaikymo būdas, garantuojantis mažesnes išlaidas ir didesnį produktyvumą. Visiškas automatizavimas Rugsėjo mėnesį E. Muskas dėstė planus, susijusius su visiškai automatizuota gamykla, kurią vadino ir mašinas gaminančia mašina. Anot „Tesla“ direktoriaus, tokios gamyklos produktyvumas net dvidešimt kartų viršytų dabartinius rezultatus. Kaip tik su tokiu produktyvumo proveržiu E. Muskas ir sieja didžiojo savo tikslo – plataus masto gamybos – įgyvendinimą. O štai „Seegrid“ vadovų siekiai ne tokie ilgalaikiai, be to, susiję su bendradarbiavimu. „Didžiausią dėmesį skiriame ekonominės padėties gerinimui, kuris įmanomas tik vykdant automatizavimą“, – teigė Jeffas Christensenas, už gaminių ir paslaugų sektorių atsakingas „Seegrid“ viceprezidentas. Jis pripažįsta, kad automatizuojant gamyklas tenka mažinti darbo vietų skaičių, tačiau kaip pranašumus įvardija geresnes maršrutų nustatymo ir trikdžių diagnostikos galimybes. Pirmą kartą paleidžiamą automatinį krautuvą primenantį „Seegrid“ robotą su įmontuota kamera turi valdyti operatorius. Jis nustato roboto įrašymo režimą ir nukreipia jį reikiamu maršrutu. Kai maršrutas įrašomas, robotas gali veikti automatiškai. Persikeldamas iš vienos vietos į kitą jis fiksuoja aplinką ir lygina ją su atmintyje saugomais vaizdais, kad išvengtų netikėtų kliūčių. Pasak J. Christenseno, robotas nėra valdomas nuotoliniu būdu, todėl visi maršruto pokyčiai arba papildymai turi būti įvesti rankomis. Tokia uždara sistema riboja prieigos galimybes, todėl užkerta kelią virtualioms atakoms, be to, sumažėja roboto sutrikimų tikimybė. Automatinių robotų veikimas yra patikimesnis ir labiau nuspėjamas nei žmonių valdomų, todėl didėja ne tik darbo efektyvumas, bet ir saugumas. J. Christensenas tikina, kad „Seegrid“ robotai net po milijono automatiškai įveiktų kilometrų nesukelia jokių incidentų. Bendrovės „General Motors“ Detroite esančioje gamykloje automatiniai įrenginiai pradėti naudoti 2016 metų pradžioje. Nuo to laiko jų skaičius padidėjo iki 75. Pasak J. Christenseno, „Seegrid“ ir „General Motors“ atstovai aptarinėja robotų eksploatavimo ir kitose gamyklose galimybes. „General Motors“ atstovas pasakojo, kad robotai naudojami įvairioms surenkamoms dalims ir medžiagoms perkelti. „Tai vieni iš daugelio gamykloje naudojamų agregatų, leidžiančių įgyvendinti lanksčius medžiagų gabenimo sprendimus ir užtikrinti darbuotojų saugumą“, – sakė „General Motors“ atstovas. Įmonės „Otto Motors“ vadovai savo misija laiko automatinių funkcijų pritaikymą visų tipų pramoniniams agregatams. Spalio mėnesį iš tokių įmonių kaip „Caterpillar“ ir „General Electric“ investicijų įmonei pavyko gauti net 26,8 mln. eurų. („Otto“ yra Kanados startuolio „Clearpath Robotics“ padalinys, o ne su šiuo metu „Uber“ priklausančia automatinio veikimo technologijų tiekėja „Otto“ susijusi įmonė.) Tinkamas mašinų valdymas Ne visi automobilių gamintojai automatizavimą vertina kaip pažangos garantą. 2014 metais bendrovė „Toyota“ kai kurių gamykloje naudotų robotų atsisakė ir vietoj jų vėl pradėjo samdyti žmones. Tokios iniciatyvos buvo imtasi siekiant užtikrinti kuo geresnę kokybę. „Negalime sau leisti priklausyti vien nuo mašinų, kaskart atliekančių vieną ir tą pačią užduotį, – agentūrai „Bloomberg“ sakė už „Toyota“ gamyklas atsakingas bendrovės viceprezidentas Mitsuru Kawai. – Norint valdyti mašinas, visų pirma, reikia patiems žinoti, kokias užduotis ir funkcijas jos turi atlikti.“ J. Christensenas prisipažino nežinantis, ar tolima ateitis bus panašesnė į E. Musko futuristinį modelį, ar į „Toyota“ vadovų puoselėjamą žmogaus vaidmenį išsaugančią viziją. Visgi jis įsitikinęs, kad artimiausiu metu dalinis automatizavimas gali būti geriausias automobilių gamintojų sprendimas siekiant kuo daugiau sutaupyti. „Dėl savikainos kylanti konkurencija daro didžiulį poveikį automobilių pramonei“, – sakė J. Christensenas ir pridūrė, kad dėl šios priežasties automatizavimo išvengti neįmanoma.