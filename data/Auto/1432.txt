Jeigu ketvirtadalis pasaulio automobilių bus varomi vien baterijų energija, pasaulinė naftos paklausa antroje XXI amžiaus 4-ojo dešimtmečio pusėje nusistovės maždaug iki 109 mln. barelių per dieną, skelbia „Bloomberg“. OPEC viliasi, kad naftos naudojimas ateinančiais dešimtmečiais tik augs, nes elektriniai automobiliai nesugebės taip greitai, kaip prognozuojama, įveikti savo giminaičių su vidaus degimo varikliais. Tai įmanoma tik tuo atveju, jeigu ims pildytis spartaus augimo scenarijus. „Menkai tikėtina, kad elektriniai automobiliai per mažiau nei 24 metus drastiškai įsiverš į automobilių segmentą. Nepaisant to, kelios valstybės viešai deklaruoja ketinimus drastiškai išauginti elektrinių automobilių skaičių keliuose“, – teigiama neseniai išplatintoje ataskaitoje. Naftos bendrovės vis daugiau dėmesio skiria rinkoms Prancūzijoje, Didžiojoje Britanijoje ir net Kinijoje. Tokios strategijos imtasi vis garsiau kalbant apie ambicijas per ateinančius kelis dešimtmečius uždrausti iškastiniu kuru varomus automobilius. OPEC teigia, kad savo prognozėse regi kiek kitokį vaizdą: esą 2040 metais vos 8 proc. visų pasaulio lengvųjų automobilių bus varomi elektros baterijomis, tad tokie pasikeitimai neturėtų turėti labai didelės įtakos naftos naudojimo įpročiams. Remiantis „Bloomberg News Energy Finance“ parengta ataskaita, iki 2040 metų elektra varomi automobiliai sudarys trečdalį visų riedančių gatvėmis. Dar vienas techninis pokytis, galintis lemti naftos naudojimo tendencijų pokyčius, yra automobilių dalijimosi paslaugų populiarėjimas, konkrečiai kalbama apie „Uber“ ir „Lyft“. Vien Jungtinėse Valstijose tokios paslaugos naftos naudojimą iki 2040 metų sumenkins 7 proc. Kinijoje tokios paslaugos gali pastebimai sumažinti bendrą automobilių skaičių keliuose, dėl ko 2035 metais naftos paklausa pasieks piką, o ateinančius penkerius metus užtikrintai smuks žemyn.