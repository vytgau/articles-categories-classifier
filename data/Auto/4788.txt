Tiesa, po pavadinimu „Pasijuskite tarsi karte“ kviečiama „mėgautis puikiomis vairavimo savybėmis ir išskirtiniu važiavimo komfortu“. Atsiprašau, o čia kaip? Tad kokiomis savybėmis turėtų pasižymėti „Opel“ mažylis taip ir liko neaišku, tad sėdau prie vairo ir aiškinausi, kaip dera važiavimas „tarsi karte“ ir „išskirtinis komfortas“... Vienintelis toks rinkoje Automobilis unikalus – tą sakau nė kiek nepagražindamas. Nes Lietuvoje daugiau nė vienas gamintojas nesiūlo mažiausio, A segmento, klasės automobilio su tokia įspūdinga 150 arklių kaimene. Arčiausiai esantį konkurentą galima rasti Lenkijoje, kur parduodami sportiškojo „Fiat“ padalinio „Abarth“ modeliai – toks smarkuolis „Abarth 595“ su 145 AG kainuoja labai panašiai kaip ir „Opel Adam S“ – 75 tūkst. 900 zlotų pavertus europietiškais pinigais, jis atsieis 16 tūkst. 835 eurus, o „Opel Adam S“ Lietuvoje kainuoja nuo 17 tūkst. 142 eurų. Tiesa, reikia nepamiršti palankaus zloto ir euro kurso – Adamas iš Lenkijos eurais kainuoja maždaug nuo 15 tūkst., o tai jau daugiau kaip 2 tūkst. eurų mažiau nei sportininkas iš Lietuvos Adomas. Tokį „Abarth 595“ teko išbandyti šią vasarą Lenkijos žurnalistų surengtose varžybose. Italas išties vikrus, bet visgi įprasto „Fiat 500“ platforma jame neleidžia nei itin patogiai atsisėsti, nei tinkamai nustatyti vairo padėtį, kadangi reguliuojamas tik jo aukštis ir tenka pūpsoti su aukštai iškeltomis rankomis ir nepatogiai sulenktomis kojomis. O „Adam S“ (galima ir jo „bekelės“ versija „Adam Rock S“, kainuojanti nuo 19 tūkst. 461 euro) kitoks – tiek ir vairas čia reguliuojamas abiem kryptimis, tiek ir sėdėjimo padėtis itin sportiškose „Recaro“ sėdynėse nuteikia kur kas rimčiau. Tiesa, pats vairas galėtų būti mažesnio diametro – gal ir ne toks ekstremaliai miniatiūrinis kaip „Peugeot 208 GTI“, bet jį būtų kur kas patogiau sukioti mieste, kadangi dabar, sukant vairą dideliu kampu, rankos nepatogiai remiasi į šiaip jau ypatingai gerą kūno prilaikymą turinčios sėdynės kraštus. Bet ką čia tokie nepatogumai – yra ir kur kas didesnių! Štai, pavyzdžiui, tose pačiose kietose odinėse „Recaro“ sėdynėse posūkiuose ant nelygumų dėl trumpo atstumo tarp ašių jautiesi kaip virtuviniame kombaine mėsos sultiniui malami kaulai, o skersiniuose nelygumuose tiesiojoje – kaip ant vibratoriaus jojantis skeletas. Tokiais atvejais išties gali kilti asociacijos su kartu, gerai bent tiek, kad yra stogas virš galvos. Bet jei dažniausiai važinėjama gerais keliais, didesnių nepatogumų nebus – ne žadamas „išskirtinis važiavimo komfortas“, bet pakankamai neblogas balansas tarp sportiškumo ir pakenčiamos amortizacijos. Minkštas plastikas – netikėtumas šioje klasėje Salone nustebina minkštas prietaisų skydelio apdailos plastikas – tai reta ir maloni išimtis šios klasės automobiliuose. Bet netrūksta ir ergonomikos trūkumų – žemai sumontuotu lietimui jautriu ekranu nepatogu naudotis, dar žemiau esančiose mažose klimato valdymo rankenėlėse nė velnio nesimato pasirinkto režimo. Tridurio automobilio durelės atsidaro plačiai ir nepatogios naudotis mieste, ypatingai ankštose statymo vietose – būtent todėl prieš pusantrų metų, kai šeimai ieškojome mažo miesto automobilio, vietoje jo pasirinkome tos pačios klasės, bet penkiadurį „Renault Twingo“ – papildomos durelės ne tik kur kas patogesnės, kai reikia įstatyti vaikišką kėdutę ir įsodinti mažąjį keleivį, bet ir salonas nepalyginamai erdvesnis – nei salono erdve, nei bagažinės talpa „Adam“ tikrai negali pasigirti. Tad gale keleiviams čia tikrai nebus patogu, jie paprasčiausiai neturės kur kišti kojų – tą pastebėjau dar prieš kelerius metus darytoje „Opel Adam Rocks“ apžvalgoje. Situaciją dar labiau pablogina nepatogiai atlenkiama priekinė sėdynė, kai reikia sėsti į galą. O ją atlenkus atgal, vėl teks gaišti laiką, norint nustatyti buvusį atstumą iki vairo. Tiesa, pats vairas yra malonus paimti, nors ir dėl standžiai suderinto vairo stiprintuvo darbo, taip pat didelio diametro ratlankių su plačiomis padangomis, nėra itin lengvai pasukamas – ne kartą save pagavau, kad vairą suku, paėmęs už jo vidinės dalies. Reakcija į jo pasukimą greita, bet visgi nėra itin skaidri – sukant jaučiasi elektrinio stiprintuvo perduodami impulsai. Dar pastebiu, kad pavarų perjungimo svirtis automobilyje su 30 tūkst. km rida atrodo gerai išmalta – tiek iš pirmos į antrą, tiek iš pastarosios į trečią ne visada pavyksta greitai ir tiksliai perjungti pavarą, o veiksmas palydimas už širdies griebiančiu džeržgesiu ir gaištamomis sekundės dalimis bėgėjantis.  Nepraktiškas, bet viliojantis 1.4 l turbobenzininis motoras pradeda itin smagiai suktis nuo 3000 aps./min, tik štai dinamiką iki 100 km/val. gadina itin „ilga“ pirma pavara, ką liudija ir gamintojo nurodomas sprinto laikas – 8,5 sek. iki 100 km/val., nors galėtų būti ir greičiau. Bet jau nuo 50 km/val. galima jungti 6 pavarą, todėl užmiestyje degalų sąnaudos neviršija 7 l, mieste – 9 l/100 km. Tad grąžinant automobilį po smagiai praleisto savaitgalio ir atsiimant savąjį „Twingo“, apima dvejopi jausmai – iš vienos pusės, būtų smagu kasdien važinėti šia šauniai atrodančia ir smagiai skriejančia kišenine miesto raketa, iš kitos – penkiaduris „Twingo“ yra nepalyginamai praktiškesnis, atrodo ne mažiau smagiai, galiniai varantys ratai lemia itin mažą apsisukimo spindulį (be to, čia ir variklis sumontuotas gale), o į priekį nulenkiama priekinio keleivio sėdynė leidžia pervežti ilgus daiktus. Žinoma, trijų cilindrų, vos 0,9 l turbobenzininis 90 AG motoras ne iš tolo neprilygsta 1,4 l 150 AG varikliui – na, bet ir bazinių versijų automobilių kaina skiriasi lygiai 1,5 karto „Renault“ naudai. Bet kokiu atveju, „Adam S“ paliko pačius šilčiausius jausmus, kurių nesugadino visi nepraktiški sprendimai – galiausiai, šią mašiną rinksis vedami kitų tikslų. Tad mažą miesto smarkuolį galiu drąsiai rekomenduoti tiems, kas ieško pačios mažiausios klasės automobilio pramogai, kadangi tai yra vienintelis pasiūlymas rinkoje, o panašiai kainuoja tik pačios paprasčiausios komplektacijos „Mini“ su 102 AG varikliu. Įvertinimas 8/10 „Opel Adam S“ techniniai duomenys Variklio darbinis tūris: 1364 cm3 Degalai: benzinas Galia: 110 kW/150 AG/4900-5500 aps./min. Maksimalus sukimo momentas: 220 Nm/2750-4500 aps./min. Pavarų dėžė : 6 laipsnių mechaninė Varantieji ratai: priekiniai Ilgis: 3698 mm Plotis: 1720 mm Aukštis: 1493 mm Važiuoklės bazė: 2311 mm Svoris: 1178 kg Įsibėgėjimas iki 100 km/val.: 8,5 sek. Maksimalus greitis: 210 km/val. Vidutinės degalų sąnaudos: 5,9 l/100 km CO2 emisija: 139 g/km Bagažinės tūris: 170/663 litrų Kaina: 23 tūkst. 290 eurų (bazinė kaina – nuo 17 tūkst. 142 eurų)