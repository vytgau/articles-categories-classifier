Vairuotojams varžybose reikės rūpintis pagrindine užduotimi – lenktyniavimu „Porsche Cayman GT4 Clubsport“ automobiliu, skirtu tik trasai. Logistika, komunikacija, techniniais ir organizaciniais darbais rūpinsis kiti komandos nariai, tarp kurių – treneris, tituluotas lenktynininkas Robertas Kupčikas. „Sportiškumas yra užfiksuotas „Porsche“ DNR, didesnę ar mažesnę to dalelę turi kiekvienas šio automobilio pirkėjas – jie tarsi maištininkai, gerąja to žodžio prasme. Gyvenime „Porsche“ gerbėjai niekada neina pramintais keliais, neretai jau yra išbandę daugybę dalykų. Jie investuoja į naujas patirtis ir naujų įgūdžių įgijimą. Silicio slėnyje įsikūrusių kompanijų vadovai vis dažniau renkasi aktyviai dalyvauti automobilių sporte, tokią tendenciją ir augantį susidomėjimą pastebime ir Lietuvoje“, – sako Vilniaus „Porsche“ centro direktorė Rasa Klimavičiūtė. Lenktynėms parengtas automobilis „Porsche“ komandos nariai varžysis gamykloje žiedinėms lenktynėms parengtu sportiniu „Cayman GT4 Clubsport“ automobiliu, sveriančiu vos 1300 kg. Jo kėbulo viduryje įmontuotas 3,8 l darbinio tūrio „Carrera“ modelio variklis su „Power Kit“ paketu, pasiekiantis 430 AG. Šis sujungtas su PDK greičių dėže, perduodančia didelę galią į galinius ratus. Šis „Porsche“ taip pat turi blokuotą diferencialą, sportines ABS bei stabilumo sistemas, padidintos talpos degalų baką, „Air Jack“ automobilio pakėlimo sistemą, „Porsche Track Precision“ telemetrijos sistemą, kuri sudėtingų jutiklių pagalba tiksliai matuoja viską, kas vyksta trasoje. Visi šie duomenys yra stebimi ir analizuojami bei naudojami įgūdžių ir lenktynių technikos tobulinimui. Taip pat sumontuota ir retai lenktyniniuose automobiliuose pasitaikanti kondicionavimo sistema, kuri užtikrina ne tik vairuotojo komfortą, bet ir jo budrumą ištvermės lenktynėse. „Porsche“ yra automobilis, puikiai subalansuotas įvairioms žiedinėms lenktynėms. Vien faktas, kad „Porsche“ modeliai net 11 kartų nugalėjo 1006 km lenktynėse Palangoje, pasako daug. Sieksime, kad šis skaičius padidėtų dar šiemet“, – sako R. Kupčikas, naujai kuriamos komandos treneris bei projekto „Porsche Driving“ vadovas Lietuvoje ir Latvijoje.  R. Kupčikas yra vienas labiausiai tituluotų Lietuvos lenktynininkų, dukart nugalėjęs tarptautinėje „Volkswagen Castrol Cup“ taurėje, taip pat yra tapęs Lenkijos žiedinių lenktynių čempionu, keliskart lipęs ant 1006 km lenktynių Palangoje nugalėtojų pakylos, rinktas geriausiu Lietuvos lenktynininku. Lenktynių serijos „Porsche“ komanda ketina dalyvauti visose pagrindinėse Baltijos šalyse vykstančiose žiedinėse lenktynėse: šiemet tai būtų 1006 km varžybos Palangoje, Baltijos šalių ištvermės lenktynių čempionatas (BEC) bei Baltijos šalių žiedinių lenktynių čempionatas (BaTCC), Lietuvos žiedinių lenktynių čempionatas. 2019 metais planuojama pasiūlyti dalyvauti kitose Europos bei pasaulio ilgų distancijų ištvermės lenktynėse. Reikalinga licencija Prieš važiuodami profesionaliose automobilių sporto varžybose, vairuotojai turės gauti lenktynininkų licencijas. „Porsche“ atstovai padės tam pasiruošti ir organizuos treniruotes „Auto24Ring“ trasoje Estijoje: jų dalyviai gaus 10 valandų teorijos ir praktikos profesionalaus lenktynininko mokymo metodikos kursą, kartu su R. Kupčiku analizuos įvairius sportinio vairavimo aspektus. „Komandos automobilis „Porsche Cayman GT4 Clubsport“ yra visiškai naujas ir pajėgus demonstruoti aukščiausius rezultatus, komandos mechanikai bei strategai – dalyvavę daugelyje varžybų įvairiose šalyse ir pasiekę aukštų rezultatų. Keliame sau ambicingus tikslus ir tikime, kad surinkę profesionalių vairuotojų grupę galėsime kovoti dėl aukščiausių vietų“, – sako „Porsche“ vairavimo instruktorius R. Kupčikas.