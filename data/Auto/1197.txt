Kaip rašoma pranešime žiniasklaidai, ankstesniuose Dakaro raliuose (2008 ir 2009 m.) B. Bardauskas važiavo už savo šeimą, „Už Vytautą Kernagį“, už vargstančius Lietuvos pedagogus. Kūno kultūros mokytojo išsilavinimą ir socialinių mokslų magistro laipsnį turintis B. Bardauskas neslepia, jog Pietų Amerikoje nesivaikys rezultatų. „Norint startuoti Dakaro ralyje, pirmiausia turi būti visapusiškai subrendęs – finansiškai, morališkai, fiziškai. Dakare jaunų sportininkų nėra. Galbūt todėl iš pradžių turi atsiduoti savo šeimai, padėti draugams ir savo Tėvynėje padaryti kažką apčiuopiamo, kuo galėtų džiaugtis ir kiti šalies žmonės, ir tik tada gali garsinti Lietuvą už jos ribų. Juk labai dažnai mes tik žodžiais Tėvynę mylime“, – sakė B. Bardauskas. Šių metų lapkritį B. Bardauskas pristatė visuomenei savo motociklą „KTM 450 Rally Replica“, ant kurio parašyta ir dedikacija šaliai, vasario mėnesį minėsiančiai nepriklausomybės šimtmetį – „100 metų nepriklausomai Lietuvai“. Į klausimą, kad tai yra trečiasis Dakaras ir ar jau laiko save tikru dakaristu, B. Bardauskas pasakė, kad tokiais reikėtų laikyti Lietuvos gyventojus. „Tikras dakaristas yra tas, kuris gauna 400 eurų algą, išlaiko šeimą, neprasigeria ir neemigruoja iš Lietuvos“, – kuo rimčiausiai sakė B. Bardauskas. Lietuvis savo aistra motosportui užkrėtė ir kitus aplink esančius žmones, įskaitant ir buvusius auklėtinius. B. Bardauskas su bendraminčiais šalia Vilniaus yra įkūręs mototrasą.  „Esame vienintelė Europos Sąjungos šalis, savo sostinės teritorijoje turinti profesionalią mototrasą. Taip pat vienas iš didžiausių mano rėmėjų yra buvęs auklėtinis Adomas Banikonis“, – teigė B. Bardauskas. Pasak B. Bardausko komandos vadovo Carloso Brebbios, plieninis Balio žirgas šiuo metu jau pakeliui į Pietų Ameriką – plukdomas per Atlantą ir Peru krantus turėtų pasiekti iškart po Naujųjų metų. „Balys kasdien užsiima bendru fiziniu pasirengimu. Labiausiai stiprinami riešai, nes būtent jiems teks didžiausias krūvis“, – aiškino C. Brebbia. B. Bardauskas 2008 m. ketino pasirodyti Dakaro ralio reide Afrikoje, bet ralis buvo atšauktas dėl terorizmo grėsmės. 2009 m. Dakaro ralis vyko Pietų Amerikoje, bet trečiame etape B. sportininkas patyrė sunkią traumą – per avariją lūžo abi rankos. Nepaisant traumų, jis sugebėjo įveikti dar tris etapus ir pasitraukė iš lenktynių tik septintajame etape. Paklaustas, kokios yra lietuvio perspektyvos artėjančiame Dakaro ralyje, C. Brebbia teigė, jog B. Bardauskas turi du esminius tikslus. „Svarbiausia grįžti nepatyrus traumų, o antruoju tikslu atnaujinti senas pažintis ir kitų metų Dakaro ralio reide pristatyti Lietuvos motociklininkų komandą, kurią sudarytų trys sportininkai“, – teigė C. Brebbia. Pasak 20 metų Lietuvoje gyvenančio argentiniečio C. Brebbia, kuris dalyvaus jau septintame Dakaro ralyje, B. Bardauskas turi visas galimybes pasirodyti sėkmingai. „Balio motociklas beveik toks pat, kaip ir kitų dalyvių, vairuosiančių KTM. Suprantama, kad gamyklų komandos visada stengiasi savo techniką patobulinti, jų motocikluose sumontuota šiek tiek lengvesnė pakaba, bet net mechanikai mus patikino, jog šis skirtumas visiškai nereikšmingas ir jokios įtakos lenktynėms neturės“, – pasakojo C. Brebbia. Pasak C. Brebbia, lenktynininkas turi geriausią KTM motociklą, kokį šiai dienai įmanoma turėti ir jis bus pakankamai konkurencingas Dakare. Skirtingai nuo lenktynininkų automobiliais, motociklininkai privalo įveikti Dakaro ralio organizatorių siūlomas motociklininkų varžybas. Tik po jų yra svarstoma kandidatūra, ar leisti lenktynininkui startuoti Dakare. Du kartus B. Bardausko kandidatūra buvo atmesta (2015 ir 2016 m.). B. Bardausko KTM motociklas yra paruoštas lenktynėms. Iki jų B. Bardauskas treniravosi ir lenktyniavo visiškai identišku KTM. Būtent po finišo Sardinijos ralyje B. Bardauskas gavo leidimą dalyvauti Dakare. Pastaruosius 16 metų Dakaro ralio reide pergales skina sportininkai, važiavę išimtinai KTM motociklais. Visi ir praėjusio Dakaro ralio prizininkai irgi naudojosi KTM, įskaitant 2017-aisiais ralį laimėjusį britą Samą Sunderlandą. Paskutinį kartą motociklininkas Dakaro ralyje Lietuvai atstovavo 2013 m., kai Gintautas Igaris nepasiekė varžybų finišo. 40-asis Dakaro ralis vyks 2018 metų sausio 6-20 dienomis Peru, Bolivijoje ir Argentinoje. Iš viso numatyta trylika etapų. Pirmąjį etapą sportininkai pradės iš Limos. Motociklininkų lenktynėse užsiregistravo 167 sportininkai.