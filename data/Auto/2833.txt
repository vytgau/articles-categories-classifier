Kaip rašoma pranešime žiniasklaidai, „Dirt“ serijos žaidimus naudoja ir profesionalūs ralio lenktynininkai, nes juose yra galybė įvairių nustatymų automobiliams, o automobilių valdymas pasižymi itin didele precizija. Naujausios, jau ketvirtos kartos žaidimas šią virtualią realybę pakėlė į naują lygį. Žurnalas „Stuff“ rašo, kad tai turbūt realiausias visų laikų vairavimo žaidimas ir neabejotinai geriausias visų laikų ralio simuliatorius. Be to, „Dirt 4“ yra oficialus FIA Pasaulio ralio-kroso RX čempionato žaidimas. Šiame žaidime yra dauguma praėjusių metų galingiausių „Supercar“ kategorijos lenktynių komandų, tačiau ne tokios galingos „Super 1600“ klasės automobilių yra vos keletas. Tarp jų – tik vienas Europos RX ralio-kroso čempionate dalyvavęs automobilis ir tai nėra šio čempionato nugalėtojas. Žaidimo kūrėjai pasirinko ko gero gražiausiai atrodantį lietuviškos „ESmotorsport“ komandos „Volkswagen Polo Super 1600“, kurį pernai vairavo Ernestas Staponkus.  „Buvome labai nustebę, kai etape, vykusiame Didžiojoje Britanijoje, su mumis susisiekė „Codemasters“ atstovai ir paprašė leidimo detaliai nufotografuoti mūsų automobilį ir jį naudoti būsimame žaidime,“ – pasakoja „ESmotorsport“ komandos savininkas ir lenktynininkas E. Staponkus. Lietuvį itin nustebino tai, kad britai pasirinko būtent jo automobilį. Tačiau nuostaba padidėjo keleriopai, kai paaiškėjo, kad žaidime daugiau nei vieno kito čempionato dalyvio nebus. Jame yra dar trys šios kategorijos automobiliai, tačiau jie yra lenktyniavę nacionaliniuose čempionatuose. Britai paprašė atsiųsti visus logotipus, kurie yra ant automobilio, kad virtualioje realybėje jis atrodytų kuo identiškesnis ir tikslesnis. Rezultatas nustebino – kai kuriuose kadruose atrodo, lyg stebėtum nuotrauką, o ne pieštą automobilį. „Visai mūsų komandai yra didelė garbė, kad buvome pasirinkti būtent mes. Turbūt atsipirko tai, kiek dėmesio mes skiriame savo komandos estetinei išvaizdai,“ – džiaugiasi E. Staponkus. Likimo ironija, kad Ernestas vargu ar išvažiuos šiais metais savo automobiliu į lenktynių trasą. Komanda pilnu tempu ruošiasi kitų metų sezonui, nori atnaujinti visą lenktynių ir serviso techniką, todėl buvo nuspręsta paaukoti šį sezoną vardan kitų metų čempionato. „Gaila, kad šiuo automobiliu jeigu ir išvažiuos kas nors į lenktynių trasą, greičiausiai tai būsiu ne aš,“ – sako E. Staponkus. Tai pirmas kartas, kai lenktynių komanda iš Lietuvos ir lietuvis lenktynininkas atsiranda virtualioje realybėje – pasaulinio lygio lenktynių žaidime, pažymima pranešime.