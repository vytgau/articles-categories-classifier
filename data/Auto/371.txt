„Nieko neprigalvosi, bus, kaip jie panorės. Niekas nieko nepasirašė ateičiai, ir darbuotojai suka galvas, kas jų laukia, kai baigsis filmavimas“, – „The Daily Mail“ sakė neįvardytas šaltinis. Internetas tiesiog pašėlo. Ir tai nieko nestebina, nes šiuo atveju kalbama apie geriausią pramoginę laidą automobilių mylėtojams visame pasaulyje. Baisu net pagalvoti, kas būtų, jei vieną dieną jos tikrai nebeliktų. Kaip ten bebūtų, J. Clarksonas neatsiejamas nuo 22 „Aukščiausios pavaros“ sezonų ir trijų „Grand Tour“. Jei susumuotume visą laiką, kiek per televizorių esame matę šį žodžio kišenėje neieškantį vyruką, jo būtų daugiau, nei praleidžiame su savo tėvais. Be to, kaip įrodė pirmasis „Aukščiausios pavaros“ sezonas po garsiosios trijulės pasitraukimo, laida pasikeitė į blogąją pusę ir jos sėkmės istorija liko užmarštyje. Nors galiausiai BBC ir pavyko rasti pakenčiamą garsiųjų vedėjų pamainą, tai tik senų gerų dienų atgarsiai. Nieko keisto, jog „Grand Tour“ šiuo metu yra vienintelė priimtina laida tiems, kurie nori per televizorių matyti pagyvenusius vyrukus krečiančius kvailus dalykus su automobiliais ir kikenančius tarsi būtų bepročiai. Gandai apie laidą ištikusią krizę pradėjo sklisti britų leidiniui pasirinkus rėksmingą antraštę. Nors „Amazon“ kol kas neviešina jokios oficialios pozicijos, vis dėlto neoficialioji teigia, kad šiuo metu intensyviai filmuojamas trečias sezonas, o vėliau taip pat intensyviai bus filmuojamas ketvirtas. Be to, J. Clarksonas socialiniame tinkle „Twitter“ nedelsdamas ir nevyniodamas žodžių į vatą išreiškė savo poziciją: „Tie gandai – arklio mėšlas“.