„Savaitgalį inspektavome trasas, esame patenkinti jų būkle. Jau rytoj prasidės kelių parengimas raliui, valomas sniegas, kad savaitės viduryje ateinantis šaltis dar pagerintų sąlygas greičio ruožuose. Ralis bus įdomus, intriguojantis ir įspūdingas“, – sakė „Halls Winter Rally“ direktorius Ramūnas Kliunka. Lenktynininkai penktadienį ir šeštadienį turės įveikti naktinius „Vostok Europe“ (GR 1-5), utenainfo.lt (GR 2-4), shop.pitlane.lt (GR 3-6) ir dieninius „GR Autolizingas“ (GR 7-9), infomoletai.lt (GR 8-11) bei „Toyota C-HR“ (GR 10-12) greičio ruožus. Iš viso trasų ilgis – 422 km, 114 jų – specialūs greičio ruožai. Greičio ruožuose – tramplinai, T formos sankryžos, staigūs posūkiai, banguotas reljefas ir greitos tiesiosios. Daugiau informacijos apie kiekvieną greičio ruožą – oficialioje ralio svetainėje www.hallswinterrally.lt. Daugiausia veiksmo bus galima matyti šeštadienį „Halls“ festivalio miestelyje. Žiūrovai beveik be pertraukų stebės keturis sportininkų važiavimus, vykstant 7, 9, 10, 12 greičio ruožams. Iš festivalio miestelio matysis labai didelė trasos dalis, daug posūkių. Vykstant lenktynėms „Toyota C-HR“ greičio ruože, žiūrovai galės taip pat stebėti ir sportinius automobilius, įveikiančius trampliną. „Halls“ festivalio miestelį žiūrovai patogiai gali pasiekti nuo kelio Utena-Kuktiškės (nr. 111). Važiuojant iš Vilniaus A14 keliu reikėtų sukti Kuktiškių link. Kelias bus pažymėtas specialiomis nuorodomis. Festivalio miestelyje bus galima pasišildyti prie laužų, paskanauti įvairių patiekalų, gyvai išgirsti naujausią informaciją iš ralio trasų. Šiais metais žiūrovai galės išmėginti jėgas padangų slalomo, virvės traukimo, regbio kamuolių ir pasagų mėtymo rungtyse, pažaisti diskgolfą ar lankinį. Pirmąsyk žiūrovams skirtoje zonoje veiks vaikų pramogų erdvė. Mažieji žiemos linksmybių gerbėjai šildomoje palapinėje galės sudalyvauti piešinių konkurse, pažaisti smiginį, išmėginti 3D akinius. Vaikai taip pat galės pajodinėti ant ponio ir pamatyti kinkinių šunų pasirodymą, susipažinti su Robotikos mokyklos programa, stebėti stulbinantį chemikų šou. Po ralio nugalėtojų apdovanojimų sausio 28-ąją Utenos daugiafunkciame sporto centre vyks nemokamas Vaidoto Baumilos ir grupės koncertas.