Kaip rašoma pranešime žiniasklaidai, dauguma vairuotojų puikiai žino apie šį įpareigojimą, tačiau toli gražu ne visi nutuokia apie kitą ne mažiau svarbią prievolę – tinkamai pasirūpinti naudoti jau nebetinkamomis padangomis. Išmesti negalima Laikinai einantis Pavojingųjų ir nepavojingųjų atliekų tvarkymo įmonės „Žalvaris“ direktoriaus pareigas Paulius Repšys sako, kad kasmet masinio padangų keitimo laikotarpiais rudenį ir pavasarį gerokai padaugėja išmestų ar netinkamai sutvarkytų padangų kiekiai. Tą lemia dvi pagrindinės priežastys – gyventojų nežinojimas, kaip deramu būdu atsikratyti senomis padangomis ar paprasčiausias nenoras tai daryti bei automobilių priežiūra užsiimančių įmonių atsakomybės stoka. „Panaudotos padangos, nors ir nėra priskiriamos pavojingosioms automobilinėms atliekoms, tačiau tikrai nėra paprastos buitinės šiukšlės, o juk net ir šių nedera mėtyti, kur papuola. Kaip žinia, padangos yra gaminamos iš naftos subproduktų, jų sudėtyje gausu cheminių elementų, kurių nenorėtume kaupti savo organizmuose. Tyrimai, rodo, kad kai kurios padangų sudėtyje esančios medžiagos yra potencialūs kancerogenai. Jie į orą gali būti išskiriami padangoms degant. Būtent taip ne vienas lietuvis sumąsto atsikratyti panaudotomis padangomis“, – sako P. Repšys. P. Repšys pabrėžia, kad nei deginti, nei išmesti su buitinėmis atliekomis ar juo labiau kur nors pamiškėje padangų negalima. O ir priežasčių taip elgtis rasti sunkoka. Gyventojai nebenaudojamas padangas nemokamai atiduoti tinkamam tvarkymui gali labai paprastai. Turi priimti prekybininkai ir servisai „Vis dar daug gyventojų to nežino, tačiau senas padangas galima nemokamai priduoti jų įsigijimo vietoje. Tiesa, priduodama gali būti tiek ir tokio tipo padangų, kiek jų buvo įsigyta, nebent pati įmonė sutinka priimti daugiau ir kitos rūšies transporto priemonei tinkančių padangų. Be to, jei naujos padangos įsigytos iš automobilių serviso, tai senąsias galima tiesiog palikti keitimo darbus atliekantiems specialistams“, – galimus panaudotų padangų pridavimo tvarkymui būdus vardina P. Repšys. Jei gyventojai padangas keičiasi savarankiškai ar turi daugiau nenaudojamų padangų, nei pirko prekybos vietoje, jas, P. Repšio teigimu, jie gali pristatyti į savivaldybių įrengtas didelių gabaritų atliekų surinkimo aikšteles. Jei padangos atiduodamos tiesiogiai teisę tokias atliekas tvarkyti turintiems tvarkytojams, tai kainuos papildomai. Svarbu turėti omenyje, kad ne visos atliekų tvarkymu užsiimančios įmonės gali teisėtai tvarkyti padangų atliekas. Senas padangas tvarkymui perduodant tokiu būdu visuomet reikia įsitikinti, ar tvarkytojas legaliai gali užsiimti tokia veikla. Išeitis – prikelti antram gyvenimui Galiausiai, anot P. Repšio, nebenaudojamas padangas galima pamėginti prikelti naujam – kiek kitokiam – gyvenimui ir paversti namų ar sodo interjero detale. „Iš senų padangų pasitelkę fantaziją žmonės pasidaro įvairiausių dalykų – nuo vazonų lauko gėlėms iki sūpynių, staliukų ar kiemo dekoracijų. Tol, kol padanga atlieka estetinę ar praktinę funkciją, ją naudoti galima. Pakartotinis atliekų panaudojimas yra tikrai skatintina praktika. Be abejo, tai darant reikėtų nepamiršti higienos ir saugumo. Tiesiogiai ant padangos paviršiaus, net, jei jis buvo nuvalytas, nereikėtų dėti maisto, o turėjus tiesioginį odos kontaktą su padanga visuomet reikėtų nusiplauti rankas“, – sako P. Repšys. Neatsakingiems gresia baudos Pažymėtina, kad už netinkamą atsikratymą padangomis, jų išmetimą ar deginimą gresia ir administracinė atsakomybė bei baudos iki 1158 eurų. Taip pat gyventojai tokiu atveju gali būti įpareigoti atlyginti ir gamtai padarytą žalą. „Be abejo, problema yra ne vien gyventojai, nežinantys, kur dėti senas padangas. Automobilių techninė priežiūros įmonės, kurios teisės aktais yra įpareigotos organizuoti padangų atliekų tvarkymą, taip pat neretai stengiasi šios atsakomybės išvengti, slepia realius surinktų padangų kiekius arba bendradarbiauja su nepatikimais tvarkytojais. Visa tai daroma siekiant sutaupyti, nes išmesti padangas nelegaliame sąvartyne arba jas netinkamomis sąlygomis deginti yra žymiai pigiau nei deramai sutvarkyti“, – pažymi P. Repšys. Dėl šios priežasties gyventojai, anot P. Repšio, padangų keitimui ir automobilio techninei priežiūrai turėtų rinktis tik patikimas ir geros reputacijos įmones. Tai gali labai prisidėti prie to, kad visi gyventume švaresnėje ir saugesnėje aplinkoje.