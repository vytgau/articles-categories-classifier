Automobilio su 190 AG galios 2.0 TDI varikliu ir „S tronic“ pavarų dėže pradinė kaina – 44 tūkst. 900 eurų. „Praėjusiais metais „Audi Q5“ Lietuvoje buvo vienas iš sėkmingiausių mūsų modelių – jų parduota 144 vnt., t.y., net 92 proc. daugiau nei 2015 m. Tikimės, kad dėl naujųjų mūsų inovacijų, tarp kurių – „Quattro drive“ sistema su ultra technologija, didelio efektyvumo varikliai, pneumatinė reguliuojamo aukščio pakaba ir gausi informacinių pramogų bei pagalbinių sistemų pasiūla - naujosios kartos „Audi Q5“ ir šiais metais taps pirkėjų favoritu ir teigiamai atsilieps stabiliam „Audi“ pardavimų augimui tiek Lietuvos, tiek kaimyninių šalių rinkose“,- sako „Аudi“ prekės ženklo vadovė Ilzė Grase-Kibilde. Šiuo metu Lietuvoje „Audi Q5“ parduodamas su vienu iš dviejų variklių - 2.0 TDI ir 2.0 TFSI. Jų galia padidėjo iki 20 kW (27 AG), o degalų sąnaudos sumažėjo. 2.0 TFSI variklio galia siekia 185 kW (252 AG), 100 km jis vidutiniškai, anot gamintojų, vartoja tik 6,8 litrų benzino, į aplinką išmesdamas tik 154 gramus CO2 vienam kilometrui kelio.  Asortimentą netrukus papildysiančio iš pagrindų atnaujinto 3.0 TDI galia taip pat padidėjo – dabar ji siekia 210 kW (286 AG) ir leidžia išvystyti iki 620 Nm sukimo momentą. Šis variklis Lietuvoje bus pristatytas 2017 metų viduryje. „Audi Q5“ pirkėjai turės galimybę rinktis vieną iš keturiolikos galimų kėbulo spalvų. Taip pat bus galima rinktis įprastus LED diodinius priekinius žibintus arba didelės raiškos „Matrix LED“ technologijas su dinaminiu šviestuvų pasukimu. Naujasis „Audi Q5“ 90 kg lengvesnis už pirmtaką. Automobilio ilgis – 4,66 m, plotis – 1,89, aukštis – 1,89 m. Ratų tarpvėžės ilgis – 2,82 m. Nors naujo automobilio masė mažesnė, visureigis padidėjo visose dimensijose. Priklausomai nuo galinės sėdynės atlošo padėties, pagrindinis bagažo skyriaus tūris siekia nuo 550 iki 610 litrų. Tai dešimčia litrų daugiau nei ankstesniame modelyje. Kai galinė sėdynė nulenkta, bagažo tūris išauga iki 1550 litrų. „Audi“ pramogų ir informacijos valdymo sistema pasižymi tikslia grafika ir raiškiais vaizdais. Visose Q5 modifikacijoe montuojamas virtualus prietaisų skydelis, o didelės raiškos ekrano įstrižainė siekia 12,3 colio. Multimedijos terminalo veikimo logika pagrįsta šiandieniniuose išmaniuosiuose telefonuose naudojamomis funkcijų hierarchijomis, be to, sumontuota ir išmani laisva teksto paieška, leidžianti pirštais brėžti raides. Nauja natūralaus balso valdymo funkcija atpažįsta kasdieninėje kalboje vartojamus nurodymus. „MMI plius“ navigacija naudoja „Audi Connect“ modulį. Tai leidžia keleiviams naudoti interneto ryšiui iki 8 mobiliųjų įtaisų. Trimatį erdvinį garsą kuria pasirenkama aukštos klasės „Bang&Olufsen Sound“ garsiakalbių sistema. Be to, antrosios kartos „Audi Q5“ pirmą kartą įdiegtas specialus planšetinis kompiuteris, teikiantis informacines pramogas galinės sėdynės keleiviams. Naujojo „Audi Q5“ pagalbos vairuotojui sistema leidžia rinktis vieną iš trijų aukštųjų technologijų paketų: „Tour“, „City“ ir „Parking“. Įspėjanti sistema apie iš galo artėjantį transportą, išvažiavimų įspėjimo sistema, susidūrimų išvengimo ir posūkių pagalba – tai dar kelios naujos funkcijos, padedančios užtikrinti eismo saugumą. Naujojo vidutinio dydžio SUV pavaros mechanizmas ir transmisija atnaujinta iš esmės. Tai liečia ir šešių laipsnių mechaninio valdymo pavarą, ir septynių laipsnių „S tronic“, ir aštuonių laipsnių „triptronic“ (tik su 3.0 TDI). Automobilis taip pat komplektuojamas su modernizuota penkių svirčių pakaba ir naujos konstrukcijos elektromechaniniu vairo stiprintuvu. Naujoviška adaptyvinė pneumatinė ratų pakaba leidžia pasirinkti vieną iš 5 galimų prošvaisos aukščių.