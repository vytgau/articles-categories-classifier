„Gera pradžia – pusė darbo“,– sako lietuvių patarlė. Ja remiasi ir Nikolasas – savo pirmąjį bolidą jis užsisakė Rygoje įsikūrusiose ir vienomis geriausių pasaulyje vadinamose „HGK Motorsport“ dirbtuvėse. Pirma jaunuolio mašina taps senutis trečios serijos BMW, tačiau po lengvo „HGK“ įsikišimo, sėstis už jo vairo neatsisakytų nė vienas. Automobilio kėbulas buvo maksimaliai palengvintas, sumontuoti saugos lankai, o standartines kėbulo skardas pakeitė itin tvirtos, lengvos, iš kevlaro pagamintos detalės. Ši medžiaga dažniausiai naudojama gaminti neperšaunamas liemenes, neretai sutinkama aviacijoje, yra labai brangi ir geidžiama bet kuriame autosporte. Į preliminariai tonos nesveriantį automobilį buvo sumontuotas V-formos, aštuonių cilindrų, 6,2 litro darbinio tūrio Amerikoje pagamintas atmosferinis variklis, preliminariai generuojantis virš 600 arklio galių.  Latvių meno kūrinys neišsivertė ir be lietuviškų agregatų. 11-mečio bolide sumontuota pasaulinį pripažinimą jau pelniusi Utenoje pagaminta„Samsonas Motorsport“ sekvencinė pavarų dėžė, o kartu su Estijoje gaminamais geriausiais pasaulyje „Wisefab“ pakabos elementais, automobilio „prilaikymo“ imsis gerai žinomo lietuvio „drifterio“ Aurimo „Odi“ Bakšio pagaminti „Feal Suspension“ amortizatoriai – šis produktas Rygą pasiekė iš Amerikoje įsikūrusių Aurimo dirbtuvių. Nors iki „drifto“ sezono pradžios liko beveik trys mėnesiai, jaunasis Nikolasas nekantrauja išbandyti savo svajonių automobilį. Šonaslydžio mėgėjai žino, jog „HGK“ blogų automobilių negamina, tad dabar belieka laukti, kol latvių talentas atkeliaus į Lietuvos trasas.