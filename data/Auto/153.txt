Ir ne tik tai – po penkerių iš eilės metų, praleistų besivaržant su „Toyota GT86“, šiemet žurnalistas iki dugno mins bene karščiausios Lietuvos rinkos naujienos akceleratorių. D. Leonavičius 2018-ųjų birželio 1-2 dienomis vyksiančiame „Press ralyje“ sės prie vieno galingiausių ralio automobilių vairo – karštojo „Hyundai i30N“, po variklio gaubtu turinčio 275 „arklių“ kaimenę, o iki 100 km/val. įsibėgėjančio per 6,1 sek. Meilė ne iš pirmo žvilgsnio „Tikrai nebūčiau prieš ir toliau važiuoti su „Toyota GT86“, tačiau pačiam norėjosi kažko naujo. Idėja apie naują automobilį gimė dar pernai, kai i30N debiutavo rinkoje. Jis sulaukė labai daug dėmesio, tačiau ne visi buvo juo patenkinti. Aš, tiesą sakant, po porą valandų trukusio bandomojo važiavimo – irgi“, – mintį keisti ralio automobilį aiškino žurnalistas. Iš naujo vadinamą karštąjį hečbeką D. Leonavičius pažino tuomet, kai automobilį pabandė ilgiau – per Lietuvos „Metų automobilio“ bandomuosius važiavimus. Tuomet atsirado laiko atsisėsti ir išmaigyti automobilio borto kompiuterio pasirinkimus, patikrinti, kurie nustatymai geriausi. Be to, visi konkurso dalyviai turėjo sumontuotas vienodas „Continental“ padangas, tad buvo galima ne tik išbandyti visas „Hyundai“ galimybes, bet ir palyginti jį su kitais sportiškais automobiliais. „Supratau, kad modelis pritaikytas bet kokioms vairavimo sąlygoms, nes gamintojas leidžia keisti iki 12 skirtingų komponentų parametrus. O juk dažniausiai per bandomuosius važiavimus būna taip, kad į saloną atvykęs žmogus stengiasi kiekvieną minutę išnaudoti važiuodamas ir negaišta laiko keisdamas nustatymus – užtenka įjungto sportinio režimo. Pastarasis šiame automobilyje skirtas idealiai žiedinei trasai, todėl važiuojant tokiu režimu i30N tikrai nėra lengva suvaldyti mūsų keliuose“, – atradimu pasidalino ilgametę vairavimo patirtį ir ne vieną „Press ralio“ trofėjų savo sąskaitoje turintis žurnalistas.  Būtent po šio atradimo, sako D. Leonavičius, gimė mintis, kad reikia šį modelį išnaudoti tinkamai ir drauge – parodyti, kam sportiškas modelis gali būti tinkamas. Ypač, pabrėžė žurnalistas, žinant, kad i30N yra modelis, kurio iš „Hyundai“ nesitikėjo beveik niekas. Suformavo naują komandą Šiokiu tokiu galvosūkiu tapo tai, kad Lietuvos „Hyundai“ atstovybėse buvo vos vienas D. Leonavičius norimas modelis, antro tokio nebuvo ne tik Lietuvoje, bet ir Baltijos šalyse. „Kreipiausi į Justę Šataitę, „Inchcape Motors“, įgaliotojo „Hyundai“ atstovo, rinkodaros vadovę, teiraudamasis, ar būtų įmanoma į Lietuvą atgabenti dar vieną tokį modelį. Ir, mano džiaugsmui, netrukus gavau teigiamą atsakymą“, – šypsojosi žurnalistas ir prisipažino, jog nesitikėjo, kad viskas klostysis taip lengvai. Supratęs, kad einasi lyg sviestu patepta, D. Leonavičius nusprendė, kad „Press ralyje“ reikia ir naujos komandos. Tad su Lietuvos žurnalistų autoklubo kolegomis – žurnalistu Linu Butkumi ir vairavimo instruktoriumi, radijo laidų vedėju Artūru Pakėnu – nusprendė, kad šiemet ralyje debiutuos „Hyundai“ komanda. „L. Butkus, kuris, beje, yra labai greitas vairuotojas ir, matyt, „Press ralyje“ skaičiuoja tiek pat pergalių, kiek aš, važiuos su hibridiniu „Hyundai Ioniq“, o A. Pakėnas – su nuosavu, kiek pagyvenusiu, „Hyundai i30“. Dalyvausime trijose ralio klasėse, kad surinktume komandai kuo daugiau taškų“, – strategijos neslepia D. Leonavičius. Laimi ne galingiausi Kalbėdamas apie „Press ralio“ emocijas, D. Leonavičius akcentuoja, kad renginys jam ne vien sportas, bet ir galimybė praleisti laiką su kolegomis, vienijamais tos pačios aistros. „Aišku, man gal jau pakaktų tų titulų ir pergalių, galbūt nereikėtų varžytis, bet įsėdi į automobilį ir pasikeičia viskas, iš kažkur atsiranda azartas“, – ambicijų dėl šių metų neslepia žurnalistas. Visgi šiemet norint į namus parsivežti pergalės taurę, iššūkių bus nemažai. Pirmiausia – automobilio galia, mat, prisipažįsta D. Leonavičius, tokiu galingu automobiliu „Press ralyje“ jis dar nėra važiavęs. Panašios galios buvo tik prieš daugelį metų iš Benedikto Vanago pasiskolintas sportinis „Subaru Impreza WRX STI“ modelis. „Be to, automobilis yra varomas priekine ašimi, o jį pažinti turėsiu nedaug laiko – vos porą dienų. Tad sunkiausia bus jį sutramdyti, nes važiuoti maksimaliai nuspaudus akceleratorių nebus logiška – automobilis turi per daug galios startui“, – subtilybes aiškino patyręs automobilininkas. Įtakos neramioms mintims turi ir tai, kad įprastas „Press ralio“ dėsnis – dažniausiai važiuojantys su galingiausiais automobiliais ralio nelaimi. Tą pripažįsta ir D. Leonavičius, penkis kartus pergalę pelnęs (iš jų dukart absoliučioje įskaitoje) su senute „Nissan Almera“. Galingus automobilius vairuojantys ekipažai neretai „perdega“ ir jiems vietoje lipimo ant nugalėtojų pakylos tenka pasinaudoti „Falck“ techninės pagalbos autovežio paslaugomis, kuris sugedusią ar apgadintą transporto priemonę nugabena į finišą. „Reikia gerų padangų, gero šturmano, patikimo automobilio – tikrai ne maksimalus įmanomas greitis lemia rezultatus. Šiame ralyje 70 proc. atvejų galingiausias ir greičiausias ralio automobilis nenugali. O man norėtųsi šią taisyklę sulaužyti“, – azarto neslepia kovai pasiruošęs žurnalistas.