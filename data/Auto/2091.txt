„Agrorodeo“ ekipažas pristatymo metu spindėjo jiems būdinga teigiama energija – tą neabejotinai lėmė šalia stovintis, ryškiai žalias T1 klasės visureigis. Komanda šiemet pasirinko automobilį, kuris gali pasigirti net trimis finišais Dakare, ir po jau pradėto automobilio techninio atnaujinimo, tikisi sėkmingą seriją pratęsti. „Šiemet Dakaro ralis švenčia 40 metų jubiliejų, dešimtą gimtadienį Pietų Amerikoje, ir beveik sutampa su Lietuvos nepriklausomybės šimtmečio minėjimu. Nusprendėme, kad šiemet ten būti kaip niekada privalu. Kaip jau turbūt supratote, mūsų komandos ekipažas nesikeičia – po pirmųjų startų su Sauliumi esame susigyvenę ir galime tikrai pasidžiaugti komandine dvasia. O pagrindinis šių metų pasikeitimas – šuolis į „Toyota Hilux“, – su šypsena pasakojo V. Žala. Paklaustas koks likimas ištiko dvejus metus finišo Dakare ryžtingai siekusią „Bitutę“ („Seat Leon Dakar“), Vaidotas buvo konkretus: „Bitės projektas sulauks patobulinimų, tačiau dėl būsimų techninio reglamento pasikeitimų ir modifikacijoms reikalingo laiko, nusprendėme į šių metų lenktynes leistis su kitu automobiliu. Sprendimą teko priimti operatyviai, todėl pasirinkome pakankamai išbandytą visureigį“, – dalinosi lenktynininkas. Sportininkai pažymėjo, kad į trečiąjį startą stoja sulaukę ryžtingo komandos pagrindinio partnerio „Agrorodeo“ palaikymo. „Lojalumas ir atkaklumas yra vertybės, kurios mūsų įmonę vienija su Vaidotu ir Saulium. Šių metų Dakaras bus ypatingas, ir mes džiaugėmės, kad mūsų palaikomas ekipažas vėl dalyvaus sunkiausiame pasaulio maratone“, – sakė „Agrorodeo“ generalinis direktorius Robertas Lapinskas. Pristatytas naujasis „Agrorodeo“ komandos visureigis „Toyota Hilux“ artimiausiu metu bus naudojamas testams, o po poros savaičių mechanikai pradės nuodugnų automobilio perrinkimą ir ruošimą artėjančiam „Dakaro“ maratonui. Po automobilio kapotu 5 litrų V8 benzininis variklis, kurio galia 350 AG ir 560 Nm sukimo momentas, maksimalus greitis beveik 190 km/val. „Toyota Hilux“ remontu bei aptarnavimu rūpinsis gerai žinoma ir Dakaro ralio patirties jau turinti profesionalų trijulė: Edvardas Lucevičius, Romas Žalnierukynas ir Egidijus Janavičius.  Jubiliejiniam dykumų maratonui organizatoriai ruošia labiau Afriką primenančią trasą. „Vien jau pirmos keturios lenktynių dienos bus dykumoje. Pirmoji trasos dalis labai primena 2013 metų „Dakarą“ ir žinau, kad bus nelengva. Kita vertus, smėlynuose yra pakankamai vietos lenkimams ir pirmieji greičio ruožai parodys kas yra kas. Intrigos tikrai netrūks“, – įžvalgomis dalinosi vaikščiojančia Dakaro ralio enciklopedija vadinamas ekipažo šturmanas S. Jurgelėnas. Ekipažas dar šią savaitę žada pradėti pirmąsias testų sesijas, leisiančias geriau susipažinti su naujuoju automobiliu. Dakaro ralio maratonas kaip ir kasmet prasidės pirmosiomis sausio dienomis ir truks dvi savaites. Šiemet organizatoriai jubiliejiniame ralyje tikisi sulaukti daugiau dalyvių ir pažadėjo daugiau etapų smėlynuose, tad toks V. Žalos ir S. Jurgelėno automobilio pasirinkimas atrodo dar logiškesnis. Apie savo dalyvavimą 2018 metų lenktynėse iš karto po šių metų Dakaro ralio patvirtino ir Antanas Juknevičius, važiuojanti tokiu pačiu bolidu.