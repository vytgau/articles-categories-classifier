Suvienijusi jėgas su nekilnojamojo turto vystytoju „G&G Business Development“, „Aston Martin“ Majamio centre šią savaitę pradėjo 66 aukštų gyvenamojo dangoraižio statybas. Bokšte, kurį numatyta užbaigti 2021 metais, bus 391 butas, įskaitant septynis su mansardomis ir vieną butą per du aukštus – kiekvienas jų turės po privatų baseiną. Butų kainos svyruos nuo 600 tūkst. iki 50 mln. dolerių, rašo svetainė bloomberg.com. „Aston Martin“ pasauliniu mastu ir visose Jungtinėse Valstijose pradėjo žengti augimo trajektorija“, – anot pranešimo spaudai, per statybų pradžios ceremoniją sakė „Aston Martin“ rinkodaros vadovas Simonas Sproule'as. Butų projektas „sudaro svarbią mūsų augimo istorijos dalį ir atspindi mūsų troškimą atnešti mūsų prekės ženklą naujoms auditorijoms visame pasaulyje“, sakė jis. Nors bandymai imtis veiklos už tokių automobilių kaip 250 tūkst. dolerių kainuojantis flagmanas DB11 ribų kelia pavojų pakenkti savo įvaizdžiui, Anglijos Gaidono mieste įsikūrusi kompanija turi mažai pasirinkimo galimybių, kai ruošiasi savo akcijų siūlymui vertybinių popierių biržoje. Nepaisant to, kad „Aston Martin“ pristatys naują miesto visureigį DBX, brangių automobilių paklausa yra ribota, be to, tradiciniams sportiniams automobiliams kyla vis didesnis pavojus, kai tokios šalys kaip Didžioji Britanija per artimiausius dešimtmečius sieks nutraukti prekybą automobiliais su vidaus degimo varikliais. Gyvenamasis dangoraižis yra vienas didžiausių „Aston Martin“ ženklo plėtros projektų. Praėjusį mėnesį „Aston Martin“ taip pat pristatė projektą „Neptune“ – prabangaus, nedidelio povandeninio laivo koncepciją. „Aston Martin Residences Miami“, taip pat posūkis jachtų, rankinių ir vaikiškų vežimėlių gamybos link, leis gauti pajamų, kurioms nekels pavojaus potencialios kliūtys, galinčios iškilti dėl Didžiosios Britanijos sprendimo pasitraukti iš Europos Sąjungos. Minėto daugiabučio interjerą kurs „Aston Martin“ dizainerių komanda, vadovaujama kūrybos direktoriaus Mareko Reichmano. Interjere jau numatyti tokie elementai kaip registratūros stalai iš anglies pluošto ir pagal individualų užsakymą gamintos durų rankenos. Iš burės formos stiklo ir plieno pastato, kurį projektavo „Revuelta Architecture“ ir „Bodas Miani Anger“, bus galima patekti tiesiai į jachtų prieplauką. Dangoraižyje taip pat įsikurs SPA, kino teatrai, meno galerija ir virtualus golfo kambarys, numatytas tarp 52 ir 55 aukštų. „Aston Martin“ orientuosis į tą pačią klientūrą, kaip ir „Porsche“ 60 aukštų bokštas „Design Tower“, esantis už 20 mylių Saulėtųjų salų paplūdimyje (Sunny Isles Beach). Šiame „Porsche“ pastate įrengtas automobilių liftas, kuris leidžia patirti privažiavimo prie pat kambario potyrius.