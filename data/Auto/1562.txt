„Hoversurf“ Dubajaus policijai gamins skraidančius motociklus. Internautai jau laukia vaido įrašų su tokių orlaivių nesėkmėmis, tačiau kompanija tvirtina, kad jų nebus, nes technologija yra labai patikima. Tačiau žmonėms tokie motociklai nėra nei reikalingi, nei labai naudingi (turbūt ir nelabai saugūs), todėl „Hoversurf“ ruošia visuomenei bent šiek tiek naudingesnį orlaivį – „The Formula Project“ pavadintas projektas jau kitais metais pristatys skraidantį taksi. „Hoversurf“ inžinieriai teigia, kad viena iš pagrindinių dabar kuriamų skraidančių automobilių problemų yra žvilgsnis į ateitį. Inžinerinės kompanijos žvalgosi į laikus, kuomet automobilių ir lėktuvų hibridai galės kilti ir leistis aerodromuose bei kelionę tęsti keliais. Tačiau kur parkuoti tokią ilgą transporto priemonę? „Hoversurf“ skraidantis taksi stovės tarp kitų taksi automobilių, sulankstęs savo sparnus. „Hoversurf“ taksi bus montuojami 52 mažyčiai varikliai, kurie gali būti varomi elektra arba hibridine sistema. Šis orlaivis ne tik galės kilti ir leistis į automobilių parkavimo vietas, bet ir pasikrauti automobiliams skirtuose taškuose. Šiame taksi orlaivyje tilps penki keleiviai. Įdomu ir tai, kad kompanija žada, jog pilotuoti šį orlaivį bus labai lengva – tam nereikės jokios ankstesnės skrydžio patirties. Taigi, rusų „Hoversurf“ žada kelis dalykus: taksi pasirodys kitąmet, kils ir leisis iš automobilių stovėjimo vietų, pilotams nereikės patirties ar mokslų. Tuo patikėti yra pakankamai sunku. Visgi, personalinės skraidyklės jau po truputį tampa realybe. Nors jos vis dar yra brangios ir gana pavojingos, tikėtina, kad ateityje jos atliks krovinių pristatymo, gelbėjimo ir kitų tarnybų vaidmenis. „Hoversurf“ kuria ir vienvietį kvadrikopterio prototipą, kuris kainuos apie 150 tūkstančių dolerių, todėl galima įsivaizduoti, kad penkiavietis taksi pigus nebus.