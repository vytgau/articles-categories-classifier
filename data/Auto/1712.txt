Vienas iš svarbiausių saugą užtikrinančių automobilio mazgų – stabdžių sistema, kuri yra atsakinga už automobilio lėtėjimą ir sustabdymą. Ką reikėtų žinoti, norint apsidrausti nuo tokių nelaimingų atsitikimų T. Narbuto ar kito kalno papėdėje ir kaip apsaugoti savo stabdžius nuo greito susidėvėjimo? Kodėl tai atsitinka? Tarp bazinių su automobilio saugumu susijusių mechanizmų patenka saugos diržai, valytuvai, oro pagalvės ir stabdžiai, kurie yra atsakingi už vairuotojo gyvybės išsaugojimą. Visi šie parametrai yra tikrinami techninės apžiūros metu. Tikrinant stabdžių sistemą stebima, ar visi ratai stabdo vienodai, nes kaladėlių ar diskų susidėvėjimas gali kainuoti neplanuotą nuvažiavimą nuo kelio. Dauguma automobilių turi hidraulinę stabdžių sistemą, tai reiškia, kad stabdžių skystis spaudžia kaladėlės prie disko taip lėtindamas ratą. Trintis sukuria tiek kaladėlės, tiek disko susidėvėjimą. Šiandien prižiūrėti stabdžius yra kiek paprasčiau nei būdavo anksčiau, nes, kaip pasakoja mechanikas Kęstutis Petronis, visos kaladėlės turi nusidėvėjimo jutiklius: „Tokia sistema, atsiradusi nuo kokių 1995 metų, leidžia vairuotojui prietaisų skydelyje pastebėti stabdžių nusidėvėjimą, apie tai praneša užsidegusi lemputė“. Pagal specialybę elektronikos inžinierius, tačiau mėgėjiškai jau 15 metų su mašinomis dirbantis mechanikas K. Petronis pasakoja, kad stabdžių kaladėlės susidėvi labai nevienodai. Tai priklauso nuo žmogaus vairavimo stiliaus: „Vairavimo mokyklose mokoma, kad staigiai stabdyti negalima. Pirmiausia, taip nepatartina daryti dėl saugumo, o kitas dalykas – taip yra gadinamos padangos ir kankinama stabdžių sistema – greičiau dėvisi tiek stabdžiai, tiek stabdžių diskai“, - teigia inžinierius, pridurdamas, kad nusidėvėjimui įtakos taip pat turi ir kitoms mašinoms detalėms kenkiantys komponentai, pavyzdžiui, purvas. Tad kaip sutaupyti ir sulėtinti stabdžių kaladėlių ir diskų nusidėvėjimą? „Kartais, kai jaunuoliai laksto su BMW, labai staigiai įsibėgėja pamatę priekyje raudoną šviesą ir staigiai stabdo šitaip trumpindami stabdžių dalių gyvenimą. Pagavę didelį greiti jie nebežino, ką su juo daryti, ir dažnai pasimetę „kala“ ant stabdžių“, - pasakojo automobilių mėgėjas. – Tad patyrę vairuotojai, važinėjantys pagal taisykles, gali ir po trejus metus nekeisti kaladėlių, o kiti būna priversti automobilį į servisą varyti vos ne kas pusę metų.“ Ką reikėtų vertinti renkantis automobilio detales? Renkantis automobilio stabdžius reikėtų atkreipti dėmesį į tai, kiek galite tam skirti lėšų. Pasak K. Petronio, naujų originalių gamintojų detalių Lietuvoje šiandien beveik niekas neperka: „Tokios detalės yra gyva legenda. Nemanau, kad Lietuvoje kas nors tokias perka. Na, nebent labai brangiems ir išskirtiniams automobiliams.“ „Yra pilna neoriginalių detalių gamintojų, kurie yra patikimi ir normalūs. Galima rasti net ir tokių, kurie yra sertifikuoti gamintojai ir gali tinkamai pagaminti reikiamas dalis, - pasakoja K. Petronis. – Būna pigesnės, kinų gamybos dalys, būna brangesnės ir taip pat labai brangios detalės. Tai priklauso nuo to, kokios kokybės norisi. Normalu, kad mažesnės kainos stabdžių sistemos dalys veiks ir tvarkingai atliks savo funkciją, tačiau labai greitai susidėvės.“ Dažniausiai detalės būna parenkamos servise, kur darbuotojas visuomet paklausia, kokių, brangesnių ar pigesnių, detalių pageidauja jo klientas. Reikia nepamiršti, kad dažniausiai po kelių kartų kaladėlių keitimo reikia pasirūpinti ir stabdžių diskais, kurie taip pat dėvisi ir nėra amžini: „Žinoma, diskų nereikia keisti kiekvieną kartą keičiant kaladėles, nes tai būtų per didelė prabanga. Pigus, neoriginalus diskas susidėvės žymiai greičiau nei originalus, dėl to yra ir kitas būdas, kaip galima pasikeisti diskus. Tai – diskų restauravimas arba tekinimas, – teigia K. Petronis. – Dažniausiai būna restauruojami originalūs stabdžių diskai, todėl jie būna patikimesni nei perkami nauji, bet neoriginalūs.“ Pašnekovas užsiminė ir apie nerašytą taisyklę, kai nusipirkę dėvėtą automobilį pavyzdingi vairuotojai dažniausiai pasikeičia tepalus, skysčius, pagrindinį variklio diržą, ir, žinoma, stabdžių sistemą. Pasak K. Petronio, tuomet su tokiu automobiliu pirkėjas gali jaustis saugus. Stabdžių sistemą veikia vairavimo įpročiai „Greitas ir nereikalingas įsibėgėjimas bei per staigus stabdymas labiausiai „drožia“ stabdžių sistemą“, - DELFI pasakoja mechanikas. Pasak jo, dėl to, kad didesnis greitis lemia staigesnį stabdymą, svarbu neviršyti greičio. Taip pat svarbu planuoti stabdymą iš anksto ir stabdyti kuo lėčiau ir ilgiau. Beje, kaip pavyzdys galėtu būti krovininių sunkvežimių vairuotojų mašinose įtaisytas kompiuteris, fiksuojantis visus vairuotojo veiksmus - vairo pasukimą, stabdžių paspaudimą ir taip toliau. Todėl vairuotojas, nenorėdamas gauti baudos įmonėje arba susilaukti sumažinto atlyginimo, darbo metu per 100 kilometrų stabdį paspausti gali apie 30 kartų. Tokiu būdu yra taupomi ir stabdžiai, ir įmonės pinigai.