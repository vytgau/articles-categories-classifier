Nusivylė DELFI redakcija nuolat sulaukia vairuotojų skundų dėl reikalų su draudikais. Dėl to pasiskundė ir kaunietis Tadas. „Pradėjo lygioje vietoje gesti automobilis. Nuvežiau į auto servisą ir palikau, nes sakė, kad dabar neturi laiko tvarkyti. Po trijų savaičių atsiėmiau, nes nieko nerado. Tik pasiėmęs išgirdau keistą garsą – tarsi duslintuvas būtų prakiuręs. Pirmiausiai susitvarkiau gesimo problemą, o po to nuvažiavau į kitą servisą, kad duslintuvą suvirintų. Skambina, sako: išpjautas katalizatorius. Tai jį išpjovė tame servise, kuriame stovėjo tris savaites. Tikriausiai kieme, bet ar kažką užfiksavo kameros – man nieko nesakė. Užregistravau įvykį policijoje. Draudimo bendrovė liepė išsirinkti servisą, kuris tvarkys, nuvežiau, parodžiau. Sakau: noriu žalos sumos į rankas. Skambina po kelių dienų iš draudimo bendrovės ir sako: vagystės atveju žalos neišmokame. Tai palikau automobilį servise, kad sutvarkytų. Sakė, kainuos apie 370-420 eurų. Pagal draudimo sutartį turiu susimokėti 10 proc. frančizės, bet ne mažiau 90 eurų“, – istoriją papasakojo Tadas. Galiausiai ikiteisminis tyrimas buvo nutrauktas, nes nepavyko nustatyti įtariamųjų. „Pikčiausia dėl to, kad už draudimą metams moku apie 250 eurų, dar mokėsiu už frančizę – išeina, kad nors mane apvogia, bet iš esmės už viską susimoku pats“, – piktinosi Tadas. Skundų dėl draudimo – penktadalis, patarimas – tik vienas Lietuvos banko Finansinių paslaugų ginčų nagrinėjimo skyriaus viršininkė Eglė Lukošienė sako, kad gyventojų skundai dėl draudimo sąlygų pakankamai dažni. „Pastaraisiais metais ginčai, kylantys iš transporto priemonių draudimo sutarties (kasko), sudarė apie 20 procentų visų Lietuvos banke gautų prašymų dėl ginčų nagrinėjimo. Nagrinėjant ginčus neretai susiduriama su situacija, kai vartotojai ginčija draudiko priimtą sprendimą, neįsigilinę į draudimo sutartimi nustatytas draudimo sutarties sąlygas, kuriomis apibrėžiama draudiko prisiimtų įsipareigojimų apimtis. Atkreiptinas dėmesys, kad draudėjo turimas draudimo liudijimas apibrėžia tik individualias draudimo sutarties šalių nustatytas draudimo sutarties sąlygas (draudimo objektą, draudimo sumą, draudimo įmokos dydį ir kt.). Detalios draudimo sutarties sąlygos, kuriose nurodytos konkretūs draudžiamųjų įvykių požymiai ir išvardijamos draudimo išmokos mokėjimo išimtys, yra nustatytos draudimo rūšies taisyklėse“, – aiškina E. Lukošienė. Kad nekiltų rūpesčių specialistai turi tik vieną patarimą. „Vartotojai prieš pasirašydami bet kokias draudimo sutartis, turėtų išsiaiškinti visas pagrindines sąlygas. Kadangi kiekvieno mūsų nagrinėto vartotojo ir draudiko ginčo aplinkybės yra individualios ir skirtingų ginčų situacijos yra unikalios, todėl kiekvieną atvejį reikėtų vertinti atskirai. Priminsime, kad priekaištų turinčiam vartotojui pirmiausia reikia kreiptis į paslaugos teikėją ir išsakyti savo pretenzijas. Gavęs jo netenkinantį finansų rinkos dalyvio atsakymą, vartotojas turi teisę kreiptis į Lietuvos banką per vienerius metus nuo kreipimosi į finansų rinkos dalyvį. Prašymas dėl to gali būti pateikiamas ir elektroniniu būdu“, – sako E. Lukošienė.