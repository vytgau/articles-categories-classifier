Vaistinėmis prekėmis vadinama, pavyzdžiui, aktyvinta anglis, ledinukai gerklei, pastilės, įvairūs purškalai, geliai ir tepalai, pleistrai, tvarsčiai, moters higienos reikmenys, maisto papildai, lašai akims, vitaminai. Dabar jų ir galima nusipirkti Vilniuje, Kaune, Alytuje, Marijampolėje, Druskininkuose ir Šalčininkų raj. veikiančiose degalinėse „Stateta“ ir „Tomega“. Šių degalinių specialistai stebi ir analizuoja, kokios vaistinės prekės labiausiai domina pirkėjus, kad asortimentą papildytų atsižvelgdami į paklausą. Degalinių tinklai „Stateta“ ir „Tomega“ priklauso Lietuviškų degalinių sąjungai, kuri turi daugiau kaip 20 narių, o šie valdo porą šimtų degalinių. Jų vadovai taip pat stebi situaciją ir planuoja pradėti prekybą vaistinėmis prekėmis. „Dabar degalinėse šios prekės užima nedidelę dalį lentynų. Jeigu matysime pirkėjų susidomėjimą ir poreikį, šioms prekėms skirsime daugiau vietos, plėsime asortimentą“, – teigia Lietuviškų degalinių sąjungos ir UAB „Stateta“ vadovas Karolis Stasiukynas. Jis mano, kad pakeitus įstatymus degalinės galėtų prekiauti ir nereceptiniais vaistais. Anot jo, nors vaistinių tinklas Lietuvoje ypač tankus, tačiau, palyginti su degalinėmis, jos turi vieną ypač didelį minusą – trumpas darbo laikas. „Naktį budinčių vaistinių visoje Lietuvoje yra vos keletas, net didmiesčiuose po 1–2. Be to, didžioji dalis vaistinių, ypač mažesniuose miesteliuose, dirba tik darbo dienomis iki 17–18 valandos. O daugelis degalinių dirba visą parą. Žmogaus organizmas nežino vaistinių darbo laiko ir negali prie jų prisiderinti – juk dažnai galvos, danties, skrandžio ar kiti rimti skausmai užklumpa netikėtai – naktį, savaitgalį ar vidury kelionės. Tokiais atvejais nereceptinių vaistų būtų galima įsigyta degalinėse“, – sako Lietuviškų degalinių sąjungos vadovas. Jis pasisako už tai, kad Lietuva sektų Vokietijos ir kitų Europos Sąjungos šalių pavyzdžiu – sudarius reikalingiausių vaistų sąrašą, paruošus ir išklausius privalomus kursus degalinės operatoriams, degalinėse būtų leista prekiauti nereceptiniais vaistais.