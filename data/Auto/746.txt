2016 metų birželį LAPD ir automobilių gamintojas BMW pasirašė sutartį, pagal kurią amerikiečių policininkus buvo numatyta aprūpinti šimtu akumuliatoriais maitinamų i3 modelio hečbekų, rašoma svetainėje thetruthaboutcars.com. Buvo manyta, kad tokiu sprendimu efektyviai padės pagerinti departamento įvaizdį visuomenės akyse. Los Andželo meras Ericas Garcetti bendraudamas su žiniasklaida tuo metu kalbėjo apie pasiryžimą kiekviename žingsnyje galvoti apie ekologiją, be to, pridūrė, kad eksploatuojant BMW elektromobilius bus ne tik tausojami ištekliai, bet ir taupomi pinigai. Deja, sulaukus 2018-ųjų nejučiom kyla įtarimas, kad toji sutartis netrukus pasitvirtins nebent kaip puikus milijoninių sumų švaistymo būdas. Pagal trejų metų trukmės sutartį išsinuomoti automobiliai net du kartus padidino LAPD elektromobilių parką. Atsižvelgiant į tai, kad 1,4 mln. JAV dolerių (1,1 mln. eurų), kuriuos pavyktų sutaupyti neleidžiant pinigų dujoms, galėtų kompensuoti visą bendrovei BMW mokėtiną sumą, LAPD sprendimas atrodo ypač logiškas. Tačiau bėda ta, kad pareigūnai elektromobiliais nevažinėja. Informacijos apie departamento nuomojamų transporto priemonių naudojimą suteikė televizijos kanalo „CBS Los Angeles“ atliktas tyrimas. Jį vykdant pavyko gauti ir elektromobilių kilometražo ataskaitas, akivaizdžiai bylojančias apie „BMW i3“ modeliais įveikiamus atstumus. Tyrimo išvadose nurodoma, kad nuo sutarties pasirašymo dienos kai kuriais hečbekais buvo nuvažiuota po kelis tūkstančius kilometrų, tačiau esama ir tokių, kurių ridos skaitikliuose – tūkstančio toli gražu nesiekiantys skaičiai. Tiesą sakant, daugelis elektromobilių, kaip paaiškėjo, naudojami net rečiau nei mažiausiai užduočių turinčių pareigūnų transporto priemonės. Turint omeny departamento planą dar bent 1,5 mln. JAV dolerių (1,2 mln. eurų) skirti įkrovimo stotelių infrastruktūros įrengimui, nusimatančios išlaidos ne juokais verčia susimąstyti apie pinigų švaistymą. CBS ataskaitoje nurodoma, kad su elektromobiliais susijusi iniciatyva turėtų atsieiti maždaug 10,2 mln. JAV dolerių (8,3 mln. eurų). Nors nėra visiškai aišku, kaip pavyko gauti šitokią sumą, teigti, kad ji tikrai viršys 3 mln. (2,4 mln.) tikrai galima. Kad ir kaip beskaičiuotume, tai tikrai nemažai mokesčių mokėtojų pinigų. Ir vis dėlto – negi jie visi išmetami į balą, kaip kad tvirtinama ataskaitoje? Jei automobiliais būtų iš viso nevažinėjama, galėtume sakyti, kad taip. Tačiau gali būti, kad juos eksploatuoja baudas už ne vietoje pastatytus automobilius skiriantys, vadinasi, savivaldybės biudžetą, šiaip ar taip, papildantys pareigūnai. Tokiu atveju nedidelis kilometražas atrodo kaip savaime suprantamas dalykas. Pavyzdžiui, Niujorko policijos departamente (NYPD) dirbantys teisėsaugos pareigūnai, atsakingi už eismo saugumą ir automobilių statymo taisyklių vykdymą, ir iš tiesų naudojasi efektyviais hibridiniais automobiliais. Daugeliu iš jų įspūdingų distancijų kasdien taip pat neįveikiama. Vis dėlto LAPD atstovai yra minėję, kad BMW hečbekai bus eksploatuojami kad ir per viešuosius renginius, kitaip sakant, užsiimant veikla, kaip paaiškėjo, nereikalaujančia nei toli, nei daug važinėti. Informaciją CBS perdavę šaltiniai tvirtina, kad departamento personalo nenorą naudotis vien elektra varomais i3 modeliais galima paaiškinti ypač siauru šių transporto priemonių kilometražo su visiškai įkrautu akumuliatoriumi diapazonu. Nustatyta, kad vienu nuo užpernai gegužės LAPD automobilių parką papildžiusiu elektromobiliu per savaitę nenuvažiuojama nė dešimties kilometrų. Eksperimento dėlei CBS tyrimo iniciatoriai keletą kartų pamėgino pasekti iš stovėjimo aikštelės išriedančius automobilius. Ilgainiui buvo įsitikinta, kad darbuotojai jais naudojasi ne vien tarnybiniais tikslais. Klasikiniam sensacijų besivaikančios žiniasklaidos pavyzdžiui prilygstančia akimirka reikėtų laikyti LAPD viršininkės akistatą su CBS žurnalistais grožio salono tarpduryje. Nors pareigūnė neturėjo jokios teisės vykti darytis manikiūro departamentui priklausančiu elektromobiliu, galima guostis bent tuo, kad „BMW i3“ apskritai kam nors pasitarnavo. Paprašytas pakomentuoti ypač vangaus elektromobilių naudojimo faktą, LAPD viršininko pavaduotojas Jorge Villegasas iniciatyvą pamėgino pateisinti. „Šitaip prisidedama prie Žemės gelbėjimo. Pasukome ekologišku keliu. Visiškai nuoširdžiai tikiu, kad tai bandymas taupyti mokesčių mokėtojų pinigus“, – sakė jis. Kadangi automobiliai (tik šiek tiek panaudoti) galop vis ties bus grąžinti įmonei BMW, vargu ar galima tvirtinti, kad LAPD pareigūnas neapsigauna. Apie kokią ekologiją arba finansinę naudą galima kalbėti, kai akivaizdžiai eikvojami neatsinaujinantieji ištekliai, kad būtų sumokėta už transporto priemones, kurių niekas nevairuoja? Tai, beje, gana keista, nes i3, kad ir nepasižymintys ypač ilgai be papildomo įkrovimo veikiančiais akumuliatoriais, gali kuo puikiausiai praversti prireikus nuvykti į teismo rūmus ar kokią nors kitą netoliese esančią instituciją. Los Andželas, žinia, klestintis miestas, tačiau tikrai ne toks didelis, kad būtų galima visiškai nurašyti i3 hečbekus, kai iš taško A tereikia nuvykti iki taško B.