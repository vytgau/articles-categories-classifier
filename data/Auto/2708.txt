Tyrimo duomenimis, visų Baltijos šalių verslininkų labiausiai saugomas turtas – jų automobiliai. Lietuvos verslininkai, lyginant visus trijų Baltijos šalių vadovus, jais rūpinasi labiausiai – net 72 proc. verslo atstovų kasko draudimu yra apdraudę įmonės transporto priemones. Latvijoje šis rodiklis siekia 69 proc., Estijoje – 67 procentus. Tuo tarpu darbuotojų saugumu yra pasirūpinę tik 35 proc. Lietuvos verslininkų. Per pastaruosius trejus metus šis skaičius dar labiau sumenko. Kaimyninėje Latvijoje darbuotojus yra apdraudę 40 proc. bendrovių vadovų. Tuo tarpu Estijos verslo atstovai darbuotojų saugumu rūpinasi mažiausiai – tik 16 proc. darbdavių yra apdraudę pas juos dirbančius žmones. Pasak draudimo bendrovės „Gjensidige“ generalinio direktoriaus Mariaus Jundulo, verslininkai jau įvertino, kad apdrausti automobiliai reiškia minimalius finansinius nuostolius nelaimės atveju, o tai suteikia daugiau finansinio saugumo. Tačiau darbuotojų indėlis į įmonės veiklą yra daug didesnis, nors ir sunkiau išmatuojamas. „Transporto priemonių draudimas Lietuvoje yra viena populiariausių draudimo rūšių. Rizika, kad kažkas negero atsitiks įmonės automobiliams yra labai akivaizdi ir aiškiai suvokiama. Tuo tarpu darbuotojo sveikata, darbingumas, motyvacija yra sunkiau išmatuojami. Vis dėlto darbuotojų kuriama vertė yra žymiai didesnė negu galimi nuostoliai automobiliams“, – kalbėjo M. Jundulas. Draudimo bendrovės vadovas pastebi, kad darbdaviai ne taip aktyviai draudžia darbuotojus, nes pasitiki „Sodros“ išmokomis. O suvokdami, kad turto draudimas yra tik jų pačių atsakomybė, šia sritimi pasirūpina labiau. Tyrimas parodė, kad 61 proc. bendrovių vadovų Lietuvoje savo įmones yra apdraudę verslo civilinės atsakomybės draudimu, 52 proc. verslininkų teigia pasirūpinę bendrovių turto draudimu. Tik 6 proc. Lietuvos bendrovių vadovų visiškai nedraudžia savo verslo, Latvijoje tokių verslininkų dvigubai daugiau, tuo tarpu Estijoje – daugiau nei 18 proc. bendrovių vadovų nesirūpina verslo saugumu. Reprezentatyvi verslininkų apklausa Lietuvoje, Latvijoje ir Estijoje atlikta lygiomis dalimis apklausiant daugiau nei 600 respondentų visose trijose Baltijos šalyse.