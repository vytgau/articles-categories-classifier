Kaip rašoma organizatorių pranešime, ketvirtadienį, liepos 20-ąją, lygiai 18 val. teisėjai uždegs žalią šviesą „Gera dovana Drift“ sportininkų treniruotėms, kurie čia svilins padangas iki vėlaus vakaro – 22.30 val. Penktadienį, 19 val., iškart po renginio spaudos centre įvyksiančios „ENEOS 1006 km lenktynių“ kvalifikacinių varžybų nugalėtojų spaudos konferencijos, prasidės „Gera dovana Drift“ dalyvių kvalifikaciniai važiavimai, o 20 val. – ir pagrindinės varžybos, kurių laiko limitas iki 22.30 val. Šonaslydininkai Palangos maratono trasoje debiutavo pernai. Šiemet jie tęsia tradiciją, o varžybos šioje trasoje jiems sutaps su Lietuvos „drifto“ čempionato PRO lygos priešpaskutiniojo, penktojo etapo lenktynėmis. „Pernai mūsų debiutas maratoninėse lenktynėse buvo skandalingas. Deja, ne gerąja prasme, – lenktynių spaudos centrui, viešųjų ryšių agentūrai „Visus Bonus“ prisipažino „Gera dovana Drift“ lenktynių koordinatorius Linas Ramoška. – Tačiau noriu patikinti ir žiūrovus, ir „ENEOS 1006 km lenktynių“ organizatorius, kad pernykščių problemų šiemet paprasčiausiai nebus, nes buvo ganėtinai laiko išanalizuoti klaidas ir surasti jų sprendimus.“ Tikimasi, jog šių varžybų rengėjams užteks ir laiko, ir ryžto tuos sprendimus įgyvendinti. L. Ramoška pažadėjo įrengti apšvietimą, jei netyčia jo prireiktų, taip pat „paauginti“ žiūrovų tribūną ir ją priartinti kiek įmanoma arčiau trasos, o teisėjų bokštelį perkelti už tribūnos ir atlikti dar keletą pakeitimų. Kol kas „Gera dovana Drift“ varžybų organizatoriai nelinkę atskleisti dalyvių sąrašo. „Sportininkų turime jau pakankamai, tad TOP 16 batalijos bus tikrai geros“, – patikino L. Ramoška, prasitaręs jog laukia ir svečių, atvykstančių iš gana toli, o „drifterių“ iš tos šalies Lietuvoje dar nėra buvę. O visa kita, pasak L. Ramoškos, gana paprasta ir patrauklu. Tai Lietuvos čempionato stipriausios lygos etapo varžybos, kuriose žiūrovai sėdi taip arti trasos, jog gali stebėti vairuotojų veido išraiškas. Tai kartu ir viena techniškiausių trasų viso sezono varžybų kalendoriuje, todėl sportininkai galės pademonstruoti visą savo patirties ir įgūdžių arsenalą. „Būsiu atviras, net jei nebūčiau atsakingas už šį renginį, vis vien važiuočiau į Palangą žiūrėti etapo batalijų, nes tai vienos iš tų lenktynių, kurias būtina stebėti gyvai“, – intriguoja lenktynių koordinatorius. Etapo lenktynės dar labiau priartins prie finišo Lietuvos „drifto“ čempionato PRO lygos batalijas, todėl suprantama, jog dabar kiekvienam maga trinktelėti durimis. Taikydamiesi į „drifto“ karaliaus sostą kol kas didžiausias viltis puoselėja net šeši dalyviai. Tai 325,5 taško surinkęs Mantas Kulvinskas, Donatas Macpreikšas (290,3 t.), Valdas Vindžigelskis (260,3 t.), Lukas Garalevičius (225,4 t.), Benediktas Čirba (222,2 t.) ir Andrius Vasiliauskas (204,2 t.). Nėra abejonių, kad visi jie varžysis Palangoje, nes šios lenktynės jiems itin svarbios. Mat prieš finišo tiesiąją niekas, juolab lyderiai, barstyti taškų nelinkę.