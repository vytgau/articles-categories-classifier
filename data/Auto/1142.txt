Trečiadienį per parą Vilniaus mieste buvo įvykdyta 18 vagysčių iš automobilių. Kaip teigia ekspertai, šis rodiklis net kelis kartus viršija įprastą. Anot N. Gliebaus, remiantis klientų pasakojimais, vagystės iš automobilių įvykdomos žaibo greičiu: „Būna jau seniai nusižiūrėtas automobilis, išdaužiamas langas ir išimami visos brangiausios dalys: vairas, multimedija, lempos. Viskas padaroma per maždaug 10 min.“ N. Gliebaus nuomone, tokias vagystes paprastai įvykdo gerai tam pasiruošę asmenys. Tai rodo vagysčių greitis. Specialisto pastebėjimu, tikėtina, kad automobilius vagys išsirenka iš anksto, nes paprastai apvagiami tik gerą komplektaciją turintys automobiliai. „Labiausiai vagis domina lempos, vairai, multimedijos. [...] Tos dalys brangios, jas tikrai kažkas nupirks. Tam yra paklausa“, – nurodo N. Gliebus. Jo teigimu, pavogtos dalys paprastai parduodamos internete arba netgi vežamos į kitas šalys. Kaip teigia N. Gliebus, jeigu automobilis gana naujas, žala gali siekti 10–15 tūkst. eurų. Vis dėlto žmonės pasirenka automobilius remontuoti, nes, kaip minėta, apvagiami brangūs automobiliai, todėl juos stengiamasi atstatyti į buvusią būklę ir eksploatuoti toliau. Pašnekovo tvirtinimu, signalizacijos įdiegimas nuo tokių vagysčių neapsaugo, nes viskas įvyksta labai greitai. Taip pat vagių gali neatgrasyti ir teritorijoje įdiegtos stebėjimo kameros: „Tiesiog reikėtų labiau saugoti, bet kaip tiksliai tai daryti, negaliu atsakyti.“  Vilniaus apskrities vyriausiojo policijos komisariato atstovas spaudai Paulius Radvilavičius sako, kad vis dėlto būtent patys automobilių savininkai turėtų geriau apsaugoti savo turtą, tačiau priduria – 18 per parą apvogtų automobilių yra daug didesnis skaičius nei įprasta. „Pavyzdžiui, antradienį buvo apvogti du automobiliai, vagiant automobilio dalis. Pirmadienį – taip pat du automobiliai, sekmadienį – trys. Kaip matome, trečiadienį stebėjome tokių vagysčių padidėjimą, tačiau šiuo metu neturime pagrindo teigti, kad susibūrė stipri gauja, kad atsirado kažkokios apraiškos“, – tvirtina P. Radvilavičius. Jo teigimu, Vilnius dažnai sulaukia vadinamųjų gastroliuojančių vagių, kurie į sostinę neretai atvyksta iš Kauno miesto, Jonavos rajono. „Gali būti, kad į sostinę automobilių vagys atvyko iš kitur. Tačiau konkrečių išvadų kol kas padaryti negalime. Norėčiau įspėti gyventojus ir paraginti juos geriau saugoti savo turtą. [...] apdrausti automobilį, įrengti gerą signalizaciją, vaizdo stebėjimo kameras iš tikrųjų praverstų.“ Pasak Policijos departamento atstovo R. Matonio, ilgalaikės tendencijos rodo, kad vagysčių iš automobilių sumažėjo – šiuo metu fiksuojama maždaug dvigubai mažiau tokių atvejų nei prieš dešimtmetį. „Iš esmės dabar kalbėti apie kažkokį padidėjimą turbūt tikrai nėra pagrindo. Statistika to tikrai nerodo, išskyrus, kaip ir minėjome, šią paskutinę parą būtent sostinėje“, – akcentuoja R. Matonis. Jis taip pat tvirtina, kad neretai tokias vagystes įvykdo asmenys, atvykę iš kitų miestų, tačiau priduria, kad tokia veikla būdinga ir nuo narkotinių medžiagų priklausomiems žmonėms, kurie automobilius apvagia siekdami greitai gauti pinigų. „Turbūt pagrindinis dalykas, ką pareigūnai siūlo, tai drausti savo automobilius, nes tai yra šimtaprocentinė apsauga. Įvykus tokiai vagystei žmogui kompensuojami nuostoliai. Jeigu žmogus apsisprendžia nedrausti savo automobilio, tai iš esmės turbūt reikėtų galvoti apie tam tikras vietas, kur automobilis paliekamas. Reikėtų vengti tamsių, nuošalių vietų. Statyti automobilius gerai apšviestose vietose, garažuose, požeminėse aikštelėse, jei jos yra. Ten tikrai tokių vagysčių fiksuojama mažiau“, – pataria R. Matonis.