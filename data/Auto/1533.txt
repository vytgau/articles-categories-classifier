Mistika, paskatinusi pranešimus apie užsidegančias transporto priemones, pagaliau išsklaidyta. Bent kai kurių automobilių atveju, kaip rašoma svetainėje thetruthaboutcars.com, problemą išaiškinti pavyko. Pirmuoju etapu buvo atšauktos 672 tūkst. 775-ios 3 serijos 2006–2011 metais pagamintos BMW transporto priemonės, paaiškėjus, kad dėl jų šildymo, ventiliacijos ir oro kondicionavimo sistemų defekto gali perkaisti kai kurie laidai, o tada kiltų užsiliepsnojimo pavojus. Tikėtina, kad daugiausia rizikos kėlė oro srautą kontroliuojančioje sistemos dalyje esantys elektros laidai ir jungtys. Maždaug 12 tūkst. 107-iose transporto priemonėse buvo sumontuoti ventiliatoriaus pučiamo oro srovės reguliavimo mechanizmo laidai su alavu padengtomis jungtimis. Tokia instaliacija gali lemti koroziją sąlyčio su reguliavimo mechanizmu srityje. Kaip teigia gamintojas, laidai gali perkaisti net tada, kai automobilis paliktas stovėti. Ir iš tiesų – BMW gavo keturis pranešimus apie šios problemos sukeltus incidentus. Trimis atvejais žmonės patyrė sužalojimų. Vienas iš sistemos gedimo požymių buvo stipriai juntamas degančio plastiko kvapas. Turint omeny, kad žiema ne už kalnų, o nemažai vairuotojų mėgsta nustatyti šildytuvą veikti visu pajėgumu, kad atitirptų langai ir sušiltų kojos, kuo greičiau pašalinti akivaizdžias problemas tapo tiesiog būtina. Per ateinantį mėnesį BMW įsipareigojo apie defektus paštu informuoti konkrečių automobilių savininkus. Pranešimus turėtų gauti nuo 2006 metų 323i iki 2011 metų M3 modelius trintys asmenys. Užsidegančios detalės bus nemokamai keičiamos automobilių pardavimo centruose. Tikimasi, kad su šuo atšaukimu susijusių veiksmų bus imtasi jau gruodžio vidurį. Antru atveju buvo atšautas 740 tūkst. 561-as 1, 3, 5, X3 ir X5 serijų 2007–2011 metais išleistas BMW modelis, taip pat keletas Z4 modelių. Buvo nustatyta, kad dėl perkaitimo gali pradėti lydytis šių modelių karterio ventiliavimo mechanizmo vožtuvas, o kadangi ant jo paprastai patenka variklio tepalų, tokia situacija kelia užsiliepsnojimo riziką. Automobilių su šiuo defektu savininkai specialaus pranešimo iš gamintojo turėtų sulaukti iki gruodžio 18 d. Kadangi bet kuris minėtų defektų sukeltas incidentas gali įvykti net tada, kai transporto priemonė nenaudojama, savininkams rekomenduojama daug negaištant pasirūpinti, kad automobiliai būtų patikrinti. Prireikus, pardavimo centruose bus pakeisti brokuotų automobilių šildytuvai. Per antro gedimo sukeltus incidentus, pasak BMW, sužalojimų kol kas neužfiksuota. Kaip nurodoma JAV nacionalinei saugaus eismo keliuose administracijai (NHTSA) pateiktuose BMW dokumentuose, karterio ventiliavimo mechanizmo defektas daugeliu atvejų po kurio laiko grėsmės pradeda nebekelti, o jo sukeliami incidentai paprasti įvyksta, kai automobiliams būna 2–8 metai. Tikimybė, kad defektas pasireikš per porą pirmųjų metų arba senesniame nei 8 metų automobilyje, labai nedidelė. Kad ir kaip būtų, modelių, kuriems būdingos nurodytos problemos, tikrai nemažai, tad vairuotojai privalo pasirūpinti turimų automobilių patikra. Su matematika nesipykstantys skaitytojai tikriausiai netruko apskaičiuoti, kad per du pirmiau minėtus atšaukimo etapus iš viso buvo atšaukta bemaž 1,3 mln. transporto priemonių. Vis dėlto tiek iš tikrųjų nėra, kadangi kampanijos šiek tiek dubliuojasi. Kai kuriems 3 serijos automobilių savininkams aktualios abiejų atšaukimų priežastimis tapusios problemos, todėl kalbėti reikia apie maždaug milijoną atšauktų automobilių. Žinant, kad ne vienas naudotas BMW automobilis iš Šiaurės Amerikos vėliau pasiekia ir Lietuvą, savo transporto priemonės istorija pasidomėti verta ir mūsų šalies vairuotojams, pirkusiems amerikietiškus modelius.