Automobilių slalomo populiarumas Kaip teigiama pranešime žiniasklaidai, kauniečiai 2017-ais metais bendradarbiaudami su Šiaulių, Panevėžio, Tauragės ir Telšių miestų automobilių sporto klubais surengė keturių etapų slalomo varžybų seriją, pritraukusią gausų dalyvių, mylinčių automobilių slalomą ir nepraleidžiančių progos sudalyvauti pačiose įvairiausiose tokio formato varžybose, būrį. Automobilių slalomo populiarumas Lietuvoje kasmet vis auga ir vis daugiau jaunų žmonių užsikrečia šiuo pomėgiu. Jį išmėginti ryžtasi ir vyresnieji. Tai bene pigiausios, didelių investicijų nereikalaujančios varžybos, kuriose gali dalyvauti visi. Tuo pačiu tai ir smagus laisvalaikio praleidimo būdas bei galimybė patobulinti savo vairavimo įgūdžius, įgauti naujos vairavimo patirties. Be viso to, ši sporto šaka veikia ir švietėjiškais principais, kurie skatina saugaus vairavimo propagavimą gatvėse, o susikaupusią energiją tokių renginių organizatoriai kviečia išlieti trasoje, varžybų metu. Taip pat tai yra ir puikus jaunimo nukreipimas į autosportą.  Varžybų serija penkiuose Lietuvos miestuose Todėl nenuostabu, kad 2018-aisiais ši automobilių slalomo varžybų serija pradeda antrus gyvavimo metus. „Eolto slalomo taurė 2018“ šiemet bus sudaryta jau iš penkių etapų, penkiuose skirtinguose Lietuvos miestuose. Prie etapų organizavimo vėl prisidės miestų, kuriose vyks varžybos, automobilių sporto klubai, puikiai pažįstantys savo miestus ir žinantys, kaip kokybiškiausiai suorganizuoti tokį renginį. „Praėjusių metų sėkmė, didelis varžybų populiarumas, jaunimo įsitraukimas į jas, įvairi varžybų geografija, atvežant varžybas vis į kitą Lietuvos miestą – visa tai neleidžia sustoti, todėl tęsiame šią slalomo seriją ir šiemet, praplėsdami jų geografiją. Nusistovėjusių taisyklių nekeičiame, paliekame motyvacinę sąlygą – varžybų prizininkai kitame etape startuoja nemokamai. Pagrindinė šių metų naujovė ta, kad įvedame atskirą moterų klasę – taigi lauksime aktyvumo iš moterų, kurios vis dažniau neria į automobilių sportą“, – apie 2018 metų varžybų seriją kalbėjo „Kauno Autoklubo“ atstovas Dainius Sviderskis. Jam antrino ir „Eolto“ komercijos direktorius Egidijus Petrauskas: „Pernai vykau stebėti visų keturių varžybų etapų, kuriuose stebino dalyvių ir žiūrovų gausa bei puikus varžybų organizuotumas. Todėl planuodami 2018 metų biudžetą be ilgų diskusijų į jį ir vėl įtraukėme šių slalomo varžybų rėmimą, prisidėdami prie automobilių sporto populiarinimo, jo vystymo. Dėliodami varžybų etapų geografiją rinkomės mažesnius miestus, siekiant atnešti į juos naujų pramogų bei įtraukti šių miestų žmones į automobilių sportą“. Startas Varėnoje Pirmasis „Eolto slalomo taurės 2018“ etapas įvyks jau balandžio 7 dieną Varėnoje. Varžybų seriją kuruojantys kauniečiai šį etapą suorganizuoti patikėjo Varėnos ASK klubui. „Trasa bus labai įdomi – tai dvi aikštelės, sujungtos miesto gatvėmis. 2017 metais tokia trasos konfigūracija jau buvo panaudota slalomo varžybose, taigi ji bus identiška ir šįkart. Trasa iš dalyvių pareikalaus ir techniškumo, ir greičio. Kas važiuoja su trumpas pavaras turinčiomis greičių dėžėmis, tikrai jungs ir trečiąją. Trasa prasidės nuo Kultūros namų, drieksis Savivaldybės link, o po to reikės grįžti atgal. Varžybų dalyviams ji tikrai patiks, nes jos ilgis – apie 3 minutės važiavimo“, – apie trasos specifiką kalbėjo Varėnos ASK vadovas Jonas Keršys. Dėl ilgos trasos pirmajame etape dalyvių skaičius bus apribotas iki 70. „Tikimės, kad į varžybas susirinks didžioji dalis pernykščių dalyvių bei atvyks naujų, o taip pat labai laukiame ir tų, kurie mėgsta greitas slalomo trasas. Be to, balandžio 29 dieną Šiauliuose startuoja Lietuvos mini ralio čempionatas, taigi kviečiame šio čempionato dalyvius į Varėną, kur jiems turėtų būti puiki treniruotė „Mini ralio“ trasų specifiką atitinkančioje trasoje“, – sakė D. Sviderskis. Taip pat verta paminėti, kad tai turėtų būti puiki treniruotė ir Lietuvos automobilių greituminio slalomo čempionato dalyviams, kurių varžybų pirmas etapas numatomas savaite vėliau – balandžio 15 d. Kiekvienam varžybų dalyviui bus skirta po tris važiavimus. Dalyviai, užėmę tris pirmas prizines vietas, kitame etape savo klasėje bus atleisti nuo startinio mokesčio. Taigi visą varžybų seriją galima įveikti praktiškai nemokamai – susimokėjus startinį mokestį tik pirmajame etape. Tai paskatinimas kiekviename etape siekti kuo geresnio rezultato. Visuose slalomo serijos varžybų etapuose dalyvių ir žiūrovų ausis pasieks profesionalaus komentatoriaus Ronaldo Rutkausko balsas, nuolat pranešiantis apie situaciją trasoje, o karščiausios varžybų akimirkos bus įamžintos fotografijose. Kiekvieno etapo prizininkams numatyti solidūs apdovanojimai bei papildomi „Eolto“ prizai, verčiantys kaip reikiant pasistengti ir finišuoti prizininkų trejetuke. Dalyvių grupės Slalome dalyviai bus suskirstyti į šešias grupes: – FWD – automobiliai, varomi priekiniais ratais; – RWD – automobiliai, varomi galiniais ratais; – AWD – automobiliai, varomi visais keturiais ratais; – J – jaunimas (vairuotojai, gimę 2001 metais ir jaunesni; su tėvų ar globėjų sutikimu); – M – moterys – Laisva – automobiliai, atitinkantys KET, arba turintys LASF išduotą automobilio sportinį pasą. Po pirmojo etapo Varėnoje, balandžio 22 d. „Eolto slalomo taurės 2018“ varžybos persikels į Jurbarką. Trečias etapas gegužės 12-ą dieną vyks Panevėžyje. Rudenį varžybos persikels į Telšius, kur rugsėjo 15 dieną bus surengtas ketvirtas etapas. O finalinis etapas įvyks spalio 13-ą dieną Plungėje, kur paaiškės visos serijos nugalėtojai.