- Koks yra elektrocheminį jutiklį turinčio alkotesterio veikimo principas? „Etilo alkoholiui patekus ant platinos dalelėmis padengto elektrodo, elektrocheminiame alkotesterio jutiklyje įvyksta oksidacijos reakcija. Reakcija pasibaigia, kai oksiduojamas visas į jutiklį patekęs alkoholis. Alkotesteris išmatuoja šios reakcijos metu sukurtą elektros srovę, kuri yra proporcinga alkoholio kiekiui. Svarbu, kad į alkotesterio jutiklį nepatektų pašalinio alkoholio, o būtų matuojamas tik iš plaučių iškvėptame ore esantis alkoholis“, – paaiškina bendrovės „Alkotesteris“ vadovas Marius Anusauskas. - Kokią įtaką tikrinimui alkotesteriu daro burnoje likę alkoholio garai? Tyrimais nustatyta, kad burnoje likęs alkoholis pasišalina maždaug per 8–10 min. Dėl to alkotesterių naudojimo instrukcijose yra numatyta, kad tikrinimas alkotesteriu turi būti atliekamas praėjus 15–20 min po alkoholio turinčių produktų vartojimo. Praėjus šiam laikui tikrinamo asmens burnoje jau nebus likę alkoholio garų, galinčių turėti įtakos tikrinimo rezultatams, o išmatuotas bus alkoholis, esantis iš plaučių gilumos iškvėptame ore. - Kokią įtaką tikrinimui alkotesteriu daro maisto produktai? Bendrai kalbant, jeigu maistas ar gėrimai buvo suvartoti likus 15 ir daugiau minučių iki tikrinimo, alkotesteris parodys tikslią alkoholio koncentraciją. Maistas ir gėrimai, kurių sudėtyje tikrai nėra alkoholio, suvartoti prieš pat tikrinimą alkotesteriu, neturėtų daryti įtakos tikrinimo rezultatui. Tačiau tiksli maisto sudėtis ne visada yra žinoma. Produktuose yra daug įvairių cheminių medžiagų, todėl absoliučiai teigti, kad nebus jokios įtakos, negalima. Kai kuriose šalyse, pvz., Prancūzijoje, teisės aktai reikalauja 15–20 min prieš tikrinimą alkotesteriu nevartoti jokio maisto. - Ar tikrinimo alkotesteriu rezultatus gali nulemti aplinkos temperatūra? Daugelis profesionaliam naudojimui skirtų alkotesterių įjungimo metu išmatuoja temperatūrą. Jei ši neatitinka darbinių ribų – prietaisas užsirakina. Į šaltį, t.y. į žemesnę nei darbinė temperatūra išnešti alkotesteriai gali būti naudojami tol, kol atvės iki aplinkos temperatūros. Variklių užvedimą blokuojantys alkotesteriai – alkoblokai ir darbui atšiauriose sąlygose skirti alkotesteriai naudoja vidinius jutiklių šildytuvus. Tokie prietaisai net ir labai žemoje temperatūroje dirba labai greitai. - Ar gali alkotesterio antgalyje likti alkoholio? Šis klausimas neaktualus, jei laikantis gamintojų instrukcijų, kiekvienam pūtimui naudojamas naujas vienkartinis antgalis. Alkotesterio antgalio viduje po atlikto matavimo gali užsilikti ir iškvėpto oro drėgmės (kondensato) ir šiek tiek alkoholio. Nesilaikant instrukcijų ir pučiant per tą patį antgalį po blaivaus žmogaus tikrinimo, antgalyje esantis kondensatas gali absorbuoti dalį iškvėpto alkoholio ir alkotesteris gali parodyti kiek mažesnę alkoholio koncentraciją. Jei per tą patį antgalį, pažeidžiant instrukciją, pučiama po neblaivaus žmogaus tikrinimo, užsilikęs alkoholis gali būti išmatuotas. Jei užteršimas yra antgalio išorinėje pusėje, mažai tikėtina, kad tai galėtų paveikti tikrinimo rezultatą. Alkotesteriai, priklausomai nuo modelio ir nustatymų, gali naudoti ir papildomas apsaugas, pvz., prietaiso įjungimo metu atliekamas „nulio testas“, kuomet, prieš blaivumo tikrinimą, alkotesteris įtraukia ir patikrina orą iš antgalio. - Ar gali alkotesterio jutiklyje užsilikti alkoholio, kuris darytų įtaką kitam blaivumo testui? Etilo alkoholio oksidacijos reakcija alkotesterio jutiklyje pasibaigia, kai oksiduojamas visas į jutiklį patekęs alkoholis ir pamatuojama šios reakcijos metu sukurta elektros srovė. Tvarkingas profesionalus alkotesteris leidžia atlikti naują matavimą tik tada, kai pasibaigia ankstesnė reakcija, tai yra, kai jutiklyje nelieka alkoholio. Be to, pagal standartų reikalavimus, alkotesterių sertifikavimo metu daromi ankstesnių matavimų įtakos bandymai, kuomet į alkotesterį keletą ciklų pakaitomis įpučiamos aukštos ir žemos etanolio koncentracijos dujos. Visos išmatuotos vertės turi išlikti paklaidos ribose. Šio bandymo metu įsitikinama, kad ankstesnių testų rodmenys neturės įtakos naujam testui. Įjungimo metu profesionalūs alkotesteriai atlieka savęs diagnostiką – patikrina, ar visos dalys veikia tvarkingai. Jeigu alkotesterio įjungimo metu jutiklis rodo alkoholį ar yra nestabilus, fiksuojama klaida ir neleidžiama atlikti testo. - Kaip blaivumo testą paveikia išsikrovusios baterijos? Profesionalūs alkotesteriai sukurti taip, kad maitinimo įtampos svyravimai neturėtų įtakos rezultatui. Esant netinkamai įtampai, alkotesteris neįsijungia. Išsikrovus baterijoms, alkotesteris automatiškai išsijungia. Sertifikavimo metu alkotesterio tikslumas tikrinamas esant skirtingai maitinimo įtampai, įskaitant įtampą, kuomet alkotesterio ekrane rodomas išsikrovusios baterijos pranešimas, bei pačią žemiausią įtampą, kai alkotesteris dar įsijungia ir veikia. - Kas yra alkotesterių metrologinė patikra? – Metrologinė patikra – tai prietaiso tikslumo patikrinimas, kurį atlieka valstybiniai metrologijos centrai. Patikros metu palyginama ar alkotesterio parodymas atitinka į jį įpūstą, žinomos koncentracijos alkoholio etaloninių dujų koncentraciją. Alkotesterių metrologinė patikra Lietuvoje atliekama kas pusę metų. Asmeniniam naudojimui skirtiems alkotesteriams metrologinė patikra nereikalinga, jų tikslumą patikrina ir kalibravimą atlieka gamintojų įgalioti atstovai.