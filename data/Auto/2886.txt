Pranešime žiniasklaidai teigiama, kad B segmento krosoveris bus „akį traukiantis, tikro europietiško dizaino“ modelis, kurį įkvėpė didesni šio Pietų Korėjos gamintojo SUV. Pavadinimą „Stonic“ gamintojai aiškina kaip angliškų žodžių „Speedy“ ir „Tonic“ kombinaciją. Žemėjanti stogo linija su oro aptaku ir specialaus dizaino laikikliais formuoja sportišką automobilio įvaizdį, o lempų dizainas, anot „Kia“, suteikia futuristinę išvaizdą. Salono interjerą kūrė Europos specialistai. Teigiama, kad jo dizainas atkartos griežtas išorės linijas, glotnius paviršius ir geometrines formas, čia bus suderinamos naujausios technologijos ir ergonomika. Dėl gero erdvės išplanavimo, kaip žadama, vietos turėtų pakakti visiems keliaujantiems.  Dar viena naujiena – „Kia“ žada, kad šio modelio pirkėjams suteiks daugiau galimybių rinktis įrangą nei bet kuriame kitame gamos automobilyje. „Stonic“ debiutas numatomas dar šių metų antroje dalyje.