Taigi, užsidegus raudonam signalui teks prie sankryžos pastovėti ir naktį net ir tuščiose gatvėse. „Trejus metus buvo analizuojamos juodųjų dėmių Panevėžio gatvėse priežastys. Tyrimas parodė, kad šviesoforams veikiant ištisą parą, avaringumas sumažėtų net iki 50 proc.“, – teigė Savivaldybės administracijos direktorius Tomas Jukna, vadovaujantis tokį sprendimą priėmusiai Eismo saugumo grupei. Administracijos direktorius nusiteikęs, kad ši naujovė patiks ne visiems vairuotojams: darbiniu režimu veiks ne tik išmanieji šviesoforai, reaguojantys į eismo srautų intensyvumą, bet ir senieji, veikiantys nustatytu režimu. „Iki šiol savaitgaliais ar naktimis, kai automobilių mieste mažai, šviesoforams neveikiant vairuotojai vadovaudavosi kelių eismo ženklais ir važiuojantiems pagrindiniu keliu nereikia stoti prie kiekvienos sankryžos. Kai šviesoforai veiks įprastu ciklu, teks sustoti degant raudonam signalui. Bus nepasitenkinimo, kad automobilių nėra, o prie šviesoforo reikia laukti“, – sako T. Jukna. Atsisakyti šviesoforų avarinio režimo Savivaldybę ragino Panevėžio policija. Kelių policijos tarnybos viršininko Virginijaus Mačėno teigimu, dėl naktimis išjungiamų šviesoforų sankryžose pasipylus skaudžioms eismo nelaimėms nuspręsta, kad toks vairuotojų laiko taupymas yra pernelyg rizikingas. „Neveikiantis šviesoforas vis tiek mirksi geltonai, elektros dėl to nesutaupoma, o dauguma plačia gatve važiuojančiųjų kažkodėl įsivaizduoja, kad jie pagrindinėje ir turi pirmenybę“, – sako V. Mačėnas. Pagal prieš porą metų priimtus Kelių eismo taisyklių pakeitimus nuo 2020 m. sausio 1 d. nebeliks ir lentelių su žaliomis rodyklėmis, leidžiančiomis sukti į dešinę.