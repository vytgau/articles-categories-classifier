Pagrindinė problema, kaip teigia „Toyota“, yra ta, kad visuomenei tenka taikstytis su šiurpia statistika – vien Jungtinėse Valstijose per metus dėl žmogaus kaltės žūsta per 39 tūkst. žmonių. Žmonėms toks aukų skaičius atleidžiamas, tačiau, jeigu tiek pražudytų kompiuteriai, su tuo niekas nesitaikstytų. „Toyota“ atstovai skeptiškai vertina „Tesla Motors“ ambicijas ir kitų technologijų bendrovių siekį kuo greičiau pristatyti pilnai savarankiškus automobilius. „Situacija tokia, kad kol kas niekas iš automobilių ar informacinių technologijų sektorių nė iš tolo nepriartėjo prie vadinamosios 5-ojo lygio autonomijos“, – žurnalistams sakė „Toyota Research Institute“ vadovas Gillas Prattas, turėdamas omenyje automobilių gebėjimą važiuoti be žmogaus įsikišimo. „Prireiks daug metų, kol pavyks technologiją ištobulinti taip, kad galėtume pasiekti būtinąją tobulybę“, – sakydamas kalbą CES parodoje Las Vegase pabrėžė G. Prattas. „Toyota“ tyrimų centrą „Toyota Research Institute“ įkūrė 2015 metais, projektui prireikė 1 mlrd. dolerių investicijų, kurios buvo skirtos pritraukti geriausius dirbtinio intelekto, robotikos ir medžiagų mokslų specialistus iš Jungtinių Valstijų. Pats G. Prattas seniau dirbo robotikos inžinieriumi JAV karinėse pajėgose.