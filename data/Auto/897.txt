Pardavimų apimtys kilo visuose regionuose. Azijos ir Ramiojo vandenyno regione „Renault“ fiksavo didžiausią - 17 proc. siekusį prieaugį, kuriam svarbiausią įtaką padarė padvigubėję pardavimai Kinijoje. Tuo tarpu Eurazijos regione pardavimai augo 16,6 proc., o Europoje - 5,6 proc. „Mūsų pasiūlos atnaujinimo bei geografinės plėtros strategija toliau neša rezultatus“, - teigė „Renault“ pardavimų skyriaus vadovas Thierry Koskas. Praėję metai buvo penkti paeiliui, kai „Renault“ grupė fiksavo augančius pardavimus. „2018-aisiais toliau sieksime augimo bei internacionalizacijos“, - sakė T. Koskas. Be to, „Renault“ toliau liko Europos rinkos lyderis elektra varomų automobilių segmente. Prancūzų rinkos dalis siekė 23,8 proc. Gamintojas teigė besitikintis tolesnio pardavimų augimo 2018-aisiais, kuris turėtų vykti paraleliai su automobilių rinkos augimu. Visai pasaulinei rinkai kitais metais prognozuojamas 2,5 proc. augimas.