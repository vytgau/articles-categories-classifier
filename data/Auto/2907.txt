„Tikimės, kad papildomos stovėjimo vietos sostinės Senamiesčio prieigose paskatins vairuotojus savo automobilius statyti atokiau, o į patį Senamiesčio branduolį keliauti pėsčiomis ar dviračiu. Be to, taip jie sutaupys pinigų, nes stovėjimas šiose gatvėse kur kas pigesnis“, – teigia SĮ „Susisiekimo paslaugos“ direktorė Modesta Gusarovienė. Maironio g. atkarpoje tarp Kūdrų ir Subačiaus gatvių abiejose kelio pusėse iš viso atsiras 36 naujos stovėjimo vietos. A. Goštauto g. atkarpoje tarp Geležinio Vilko g. viaduko ir Žvėryno tilto papildomai atsiras 90 stovėjimo vietų. Papildomos atkarpos bus pažymėtos transporto priemonių stovėjimą leidžiančiais kelio ženklais, juos papildant informacinėmis, vietinės rinkliavos zoną nurodančiomis lentelėmis. Tiek vienoje, tiek ir kitoje gatvėje vairuotojai automobilius galės statyti pirmojoje eismo juostoje. Naujos stovėjimo vietos Maironio g. pateks į žaliąją rinkliavos zoną, kurioje pirmadieniais – šeštadieniais, nuo 8 iki 18 val. taikoma 0,30 Eur rinkliava už valandos stovėjimą. Papildomos stovėjimo vietos A. Goštauto g. pateks į geltonąją rinkliavos zoną, kurioje pirmadieniais – šeštadieniais, nuo 8 iki 20 val. taikoma 0,60 Eur rinkliava už valandos stovėjimą. Savivaldybė primena, kad vietinę rinkliavą sumokėti galima grynaisiais pinigais parkomatuose, o taip pat – ir naudojantis mobiliąja programėle m.Parking arba SMS žinute. Informacija apie vietinės rinkliavos mokėjimo būdus pateikiama specialiuose informaciniuose ženkluose, ant parkomatų ir internete – www.parking.lt.