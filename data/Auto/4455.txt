Gruodžio 12-ą dieną septintą valandą vakaro 77-erių metų pensininkas Levas Gridiuško lydimas dukters Natalijos išėjo iš poliklinikos Sankt Peterburge. Dukra iškvietė mieste populiarios taksi firmos automobilį, pasakė vairuotojui senuko adresą (Leningrado srityje), iš anksto atsiskaitė ir ramiai patraukė namo. Po pusantros valandos moteris sulaukė skambučio. Paaiškėjo, kad namo senukas taip ir negrįžo. Natalija pradėjo paiešką. Visų prima paskambino į taksi firmą. Jai buvo pranešta, kad 19.44 val. taksi vairuotojas nusiuntė dispečeriams pranešimą, kad užsakymas įvykdytas ir jis pasirengęs vykti paimti kitų keleivių. Dingusio senuko dukra paprašė leisti jai pasikalbėti su tėvą vežusiu taksi vairuotoju. Deja, dispečerė griežtai atkirto, kad tai daryti draudžia instrukcijos, o visas pretenzijas galima pateikti kokybės skyriui. Natalija sukėlė ant kojų policiją. Akimirksniu buvo išplatintas pranešimas apie dingusį 77-erių metų, 1,60 metro ūgio vyriškį ir jo skiriamuosius bruožus. Policija taip pat bandė kreiptis į taksi paslaugas suteikusią bendrovę, tačiau informaciją apie dingusį žmogų be oficialios užklausos darbuotojai suteikti atsisakė. Kitą dieną, maždaug 11.30 val., kai pagaliau buvo sutvarkyti visi formalumai, policininkams pavyko susisiekti su vairuotoju. Jo buvo paprašyta parodyti vietą, kurioje buvo išlaipintas senukas. Taksi vairuotojas įvedė į „Yandex“ sistemą vakarykščio keleivio dukters nurodytą adresą: gyvenvietę, gatvę ir namo numerį. Deja, atvertame žemėlapio lange buvo pažymėta ne nurodyta, o kaimyninė gyvenvietė, kurioje yra ir gatvė tokiu pat pavadinimu, ir namas tokiu pat numeriu. Pasirodo, lygiai toks adresas gretimoje gyvenvietėje navigacijos sistemos duomenų bazėje yra, o toje, į kurią turėjo būti pristatytas keleivis, – ne. Paprastai tokiu atveju įvedant adresą paieškos eilutėje parodomas pranešimas „Rezultatų nerasta“, bet jei naudotojas vis tiek paspaudžia nuorodą „Ieškoti“, navigacijos sistema pateikia labiausiai paieškos kriterijus atitinkantį adresą. Gruodžio 16-osios dienos vakarą L. Gridiuško kūnas buvo rastas navigacijos sistemos nurodytoje gyvenvietėje, netoli namo, prie kurio jis buvo išlaipintas iš taksi. Pirminiais duomenimis, senukas mirtinai sušalo. Taksi paslaugas suteikusios bendrovės kokybės skyriuje buvo patvirtinta, kad tokiu atveju, jei dingsta žmogus, visą informaciją įmonės darbuotojai gali suteikti tik policijai ir tik gavę oficialią užklausą. Pastaruoju atveju užsakymas laikytinas įvykdytu, kadangi keleivis buvo pristatytas į navigacijos sistemos pagal adresą nurodytą vietą, be to, keleivis tvirtino žinojęs, kur važiuoja. Taksi vairuotojas pasiteiravo, ar jam nereikia padėti, bet senukas atsakė, kad kelią žino ir sugebės nueiti pats. Oficialų elgesį, kurį įmonės darbuotojai pademonstravo reaguodami į pagyvenusio tėvo ieškojusios dukters prašymą, pasak kokybės skyriaus darbuotojų, galima pateisinti kaip žmogiškąjį veiksnį.