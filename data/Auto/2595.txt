Tuomet jo visų detalių būklę kruopščiai įvertino „Dekra“ specialistai. Visa tai pateikiama išsamioje ataskaitoje. Tad gero skaitymo, ir tikimės, kad ši informacija padės lengviau apsispręsti ieškant naudoto automobilio. 100 000 km su 2006 m. „Honda Civic 1.8 Sport“: kosminis dizainas, bet patikimi sprendimai Po įspūdingu hečbeko kėbulu – praktiškas automobilis, kurio pagrindą sudaro išbandyti ir patikimi techniniai sprendimai. Mūsų ilgalaikių testų automobiliai paprastai nuvažiuoja 100 000 km. Atstumas nemažas, bet net ir jo nepakanka bedugnei, skiriančiai įspūdingą „Honda Civic“ nuo kitų, dažniausiai nuobodžios išvaizdos praktiškų hečbekų, išmatuoti. Džiugu, kad funkcionalių šeimyninių automobilių gretas papildė naujas intriguojančiai atrodantis narys. Kokie išskirtiniai kompaktiško hečbeko iš Japonijos bruožai? Futuristinis siluetas, pailgi žibintai bei originalus, tuo metu lyg iš mokslinės fantastikos filmų prietaisų skydelis. Futuristinis dizainas kelia prieštaringas emocijas Testui atlikti nusižiūrėtas „Civic“ į vokiškojo „Auto Bild“ kolektyvą atkeliavo ankstyvą 2006–ųjų rudenį. Iš pradžių dauguma redakcijos darbuotojų į japoną žvilgčiojo su nepasitikėjimu – abejota, ar kasdienis važinėjimas kompaktiniu „Honda“ tikrai suteiks tiek emocijų, kiek kelia jo išvaizda. Kad ir, pavyzdžiui, 1.8/140 AG variklis, kuris pasirodė esąs gana vangus važiuojant mažomis apsukomis. Nenuostabu, kad testo dienoraštyje atsirado nemažai įrašų, kritikuojančių šį varginantį, bet „Honda“ benzininiams varikliams būdingą trūkumą. Motoras atgyja tik peržengęs 4000 aps./min. žymą. Jis nėra ir itin taupus – nepaisant to, kad panaudota kintama vožtuvų reguliavimo sistema (i–VTEC), vidutinės degalų sąnaudos 100 000 km ilgalaikio testo metu sudarė 9,2 l/100 km. Be to, vienam mūsų bandytojui trukdė šalia vairo esantis negamyklinės navigacijos sistemos („Siemens–VDO“, siūlomos Vokietijoje) valdymo pultelis. Buvo pasirinktas paprasčiausias sprendimas – „pagalbininkas“ išmontuotas. Pavojaus signalas: nuvažiavus 4474 km melsva spalva apšviestame prietaisų skydelyje įsižiebė variklio kontrolinė lemputė. Kitą kartą, užvedus variklį, lemputė nebeužsidegė, bet iki testo pabaigos ji retkarčiais mirkčiojo, ypač važiuojant dideliu greičiu. Gal kokios nežemiškos jėgos nusižiūrėjo šį futuristinį „Civic“? Be to, džiugino ir tas faktas, kad „Jazz“ – jaunesnis Civic „brolis“ – taip pat atlaikė mūsų ilgąjį testą be jokio rimtesnio gedimo. Todėl labai nesijaudinome dėl mirksinčios variklio lemputės. Problemos priežastis paaiškėjo tik išardžius automobilį: pasirodo, buvo pažeistas apsukų daviklis, todėl važiuojant dideliu greičiu užsidegdavo signalas, perspėjantis apie variklio gedimą. Kosminio laivo viduje Laikas pažvelgti į mūsų kosminio laivo vidų. Prietaisų skydelio dizainas patinka ne visiems – prieštaravimų nekelia tik malonus melsvas apšvietimas. O visa kita? Spidometras viršuje, tachometras apačioje, futuristinės formos. Laimė, prietaisų rodmenys lengvai skaitomi. Šiek tiek sunkumų kelia variklio užvedimo procedūra. Vienam labiausiai patyrusiam vokiečių kolegai testuotojui šis, rodos, banalus veiksmas truko... minutę! O atrodytų, kad nėra nieko paprastesnio, juolab kad šiai mašinai užvesti naudojamos ne kokios sudėtingos elektroninės kortelės, o paprastas raktelis. Taigi, kišame raktelį į spyną, pasukame ir... įsijungia tik salono apšvietimas. Tolesnis raktelio sukimas, jo įspaudimas, jėgos panaudojimas nedavė jokio rezultato. Gerai, kad taip su rakteliu elgiantis šis iki testo pabaigos liko sveikas. O juk reikėjo atkreipti dėmesį, kad variklis užsiveda... raudonu mygtuku kairėje nuo vairo pusėje. Susidaro įspūdis, kad kosminio „Civic“ konstruktoriai šį mygtuką prisiminė paskutiniu momentu ir įdėjo ten, kur liko vietos. Kad ir kaip ten būtų, akivaizdu, jog naudoti vienu metu ir raktelį, ir „Start“ mygtuką – visiškai beprasmiška. O kaip dėl patvarumo? Pasirodo, ši „Honda“ tokia pat patvari, kaip ir jos raktelis. Kompaktinis „Civic“ atrodo ne tik madingai ir elegantiškai, bet ir surinktas iš kokybiškų medžiagų. Nėra prie ko prisikabinti. Net veliūras, kuriuo apsiūtos sėdynės, neteplus. „Ar ne taip turėtų atrodyti kitos kartos Golf?“ – retoriškai klausė mūsų fotografas. Tačiau būtent jis, nuvažiavęs bandomuoju „Civic“ 900 km, pakeitė savo nuomonę: „Vis dėlto „Honda“ nėra idealus automobilis“. Daugiausiai bėdų šis japonas pridarė prisireikus pastatyti mašiną – pro vadinamuoju spoileriu perpjautą galinį langą beveik nieko nematyti. Per visą testą taip ir nesugebėjome priprasti prie menko matomumo ir turbūt tik per stebuklą nesubraižėme buferių. Užtat labai patiko sumaniai sugalvota galinių sėdynių sistema. Vienas rankos judesys – ir turime didžiulę (1352 l) ir, svarbiausia, lygią krauti tinkamą erdvę. Šiuo atžvilgiu „Honda“ visa galva pranašesnė už savo klasės konkurentus. Jokių rimtų gedimų Mūsų maratonininkas važiavo be problemų tol, kol odometras parodė 21 tūkst. 290 km – tuomet nutiko staigmena. „Civic“ paskelbė bado streiką – užstrigo degalų pylimo dangtelis. Pagal garantiją, servisas pakeitė trosą, vėliau sumontavo papildomą spyruoklę. Be to, per pirmąjį patikrinimą pavyko pašalinti keistus garsus, sklidusius perjungiant pavaras. Pasirodo, šios nervinančios „muzikos“ priežastis – nerūpestingai uždėta pavarų svirties įmautė. Blogiausia, kad šis atvejis nėra vienintelis, nes daugelis šios „Civic“ laidos savininkų skundžiasi būtent dėl nemalonių iš prietaisų skydelio sklindančių garsų. Su didele tikimybe galima daryti prielaidą, kad dėl šio diskomforto kalta netradicinė skydelio forma, pasižyminti galybe užlenkimų ir užkampių. Nieko stebėtina, kad tokia galybė sujungimų ima barškėti ir girgždėti. Padėties negelbsti net ir tai, kad vidaus apdailai panaudotos iš tiesų kokybiškos medžiagos. Išskyrus kelio akmenukų pažeistus dažus, „Civic“ 100 000 km įveikė išvengęs visokių apibrozdinimų ir nubraižymų. Vietomis pasirodė paviršinė korozija, bet ją išvydome tik išrinkę automobilį dalimis – specialisto teigimu, kol kas nėra ko jaudintis. Gedimai ir remontai 21 290 km Sugedo degalų pylimo dangtelio atidarymo mechanizmas. Pagal garantiją pakeistas troselis (Pagal garantiją). 43 882 km Pakeistos priekinės stabdžių trinkelės – paslauga atlikta privalomo patikrinimo metu (111 Eur) 80 801 km Eilinio patikrinimo metu testuotam „Civic“ buvo atlikta keletas patobulinimų. Pagal garantiją buvo sumontuota spyruoklė, padedanti atidaryti degalų dangtelį, ir sumontuotas naujas stovėjimo stabdžio trosas. Be to, pakeistos priekinės ir galinės stabdžių trinkelės, priekiniai diskai (247 Eur). 98 320 km Pakeistas akumuliatorius – pirktas ne firminiame įgaliotosios atstovybės techniniame centre (78,20 Eur). 99 565 km Pakeista žibinto lemputė (5,8 Eur). Komentarai išardžius po testo: „Honda“ renkasi paprastus ir laiko išbandytus sprendimus Išardę mašiną ekspertai negalėjo atsistebėti, kad po tokiu įspūdingu kėbulu slypi iš esmės nesudėtingi ir išbandyti techniniai sprendimai. Tai todėl, kad kurdami „Civic“ japonų inžinieriai nenorėjo per daug eksperimentuoti. Tęsiant „Hondos“ tradiciją, jiems svarbiausia buvo sukurti patikimą automobilį. Šią užduotį jie atliko puikiai ir dėl variklio bei transmisijos patvarumo nekyla jokių abejonių. Tiesa, radome kelias problemines vietas, tačiau jos nebuvo esminės. Tarkime, kad ir sankaba, kurios bendra būklė buvo gera, nors ant disko pastebėta neryškių perkaitimo požymių, kurie bylojo apie tai, jog testuotojai automobilio negailėjo. Variklio „galvos“ būklė taip pat nekėlė įtarimų, nors ant skirstomojo velenėlio įdėklų paviršiaus buvo matyti šiokių tokių nusidėvėjimo požymių. Mažiausiai patiko katalizatoriaus būklė. Pigi skarda buvo ne tik sutrūkinėjusi, bet ir keliose vietose atšokusi.  Jei kalbėtume apie kitus trūkumus, tai per visą šį testą nepavyko išspręsti barškančių priekinių amortizatorių problemos. Kelis kartus dėl to apsilankius servise atsakymas buvo tas pats: „Viskas gerai, gero kelio“. Kaip vėliau paaiškėjo, gamintojas žinojo problemą ir servisams nurodė keisti vairuotojus nervinančius elementus. Pasirodo, dėl triukšmo buvo kaltos atraminės amortizatorių gumos. Išvada „Civic“ išliko toks pat automobilis, už ką jį visada labiausiai vertino – kokybiškas ir retai gendantis. Automobilis puikiai išlaikė ilgojo testo išbandymą ir užėmė labai aukštą dešimtą vietą tarp visų vokiškojo „Auto Bild“ testuotų mašinų atitinkamu laikotarpiu. Svarbiausia, kad šis kompaktinis hečbekas niekada nenuvylė trasoje, o pasitaikę gedimai drąsiai turėtų būti laikomi nekeliančiais rimtų bėdų. Futuristinio modelio gamintoją reikėtų pagirti, mat jo sumanytas originalus automobilis pasirodė esąs nuostabiai paprastas: padaryti revoliuciją ten, kur labiausiai matyti, o techniką palikti be esminių pakeitimų. Kam keisti tai, kas išbandyta ir jau ne vieną kartą gerai išlaikė egzaminą? Techniniai gamintojo duomenys Variklis – tipas/cilindrų sk./vožtuvai: benz./L4/16 Darbinis tūris (cm3): 1798 Maks. galia AG esant aps./min.: 140/6300 Maks. sukimo momentas (Nm esant aps./min.): 174/4300 Maks. greitis (km/h): 205 Pavarų dėžė: 6/mech. Stabdžiai, priek./gal.: disk.vent./disk. Ilgis/plotis/aukštis (mm): 4245/1765/1460 Padangų dydis: 225/45 R17 Automobilio svoris/kraulumas (kg): 1290/460 Bagažinės talpa (l): 456/1352 Degalų bako talpa (l): 50