Lietuvaičiai pradėjo kartoti nedrausmingo ruso parodytą pavyzdį „Antradienį važiavau greitkeliu einančiu aplinkkeliu nuo Muravos sankryžos iki prekybos centro „Mega“. Automobilių srautas didelis, eismo greitis beveik kaip mieste. Staiga per kelkraštį dideliu greičiu „prasinešė“ džipas, spėjau pamatyti tik, kad rusiški numeriai. Ir tada vienas po kito ir lietuvaičiai tai pradėjo kartoti. Jausmas kaip prieš 10 metų, kai niekas taisyklių ir kultūros kelyje nesilaikė“, – pažymi kaunietis. „Kai ryte labai norisi kavos, kelių taisyklės nė motais“ Apie dar vieną atvejį minėtoje kelio atkarpoje informacija pasidalino ir kitas kaunietis, kuris teigia, jog praėjusią savaitę užfiksavo itin nedrausmingą, kelio ženklinimo nepaisantį vairuotoją, kurių šioje kelio atkarpoje netrūksta ir iš jų daromų pažeidimų galima būtų filmuoti dokumentinį serialą. „Praėjusią savaitę, vykstant į darbą, Islandijos plento kelkraščiu aplenkė automobilis „Ford Connect Tourneo“, valst. Nr. EGO470. Jo elgesį kelyje užfiksavau mobiliuoju telefonu, bet planuoju įsigyti registratorių ir tokiais video dalintis dažniau“, – rašo skaitytojas ir pažymi, kad minėto automobilio vairuotojo charakterį puikiai apibūdina automobilio valstybinio numerio raidės EGO. Nežymėti policijos automobiliai itin pamėgo aplinkkelį Portalas „Kas vyksta Kaune“ jau skelbė, kad Kauno apskrities policijos pareigūnai, dirbdami su nežymėtu policijos automobiliu, kuriame įrengta moderni vaizdo fiksavimo įranga, Kauno aplinkkelyje, vedančiame link Vilniaus ir Marijampolės, apsilanko kiekvieną dieną. Šiais itin judriais keliais driekiasi jų kasdienis maršrutas, kuriame užfiksuojama ne mažai pažeidimų. Praėjusią savaitę minėtame kelio ruože buvo užfiksuotas itin pavojingai važiavęs prabangaus automobilio „Bentley“ vairuotojas, kuris ruože, kur leistinas greitis yra 80 km/val., skriejo 159 km/val. greičiu. Policijos pareigūnai žada šiam itin judriam ir pavojingam kelio ruožui skirti padidintą dėmesį ir ateityje, tad vairuotojai įspėjami laikytis visų kelių eismo taisyklių ir nurodymų, nes policija žada netoleruoti vairuotojų daromų pažeidimų.