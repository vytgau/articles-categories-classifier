Bavarijos mieste Garchinge gyvenantis Manfredas Kickas greitkelyje važiavo savo automobiliu „Tesla Model S“ ir išgelbėjo vyrą, kurį kelyje ištiko insultas. „Dėkingumo vardan „Tesla“ nemokamai ir greitai suremontuos automobilį“, – socialiniame tinkle parašė E. Muskas. Jis išreiškė susižavėjimą vairuotoju, kuris paaukojo savo automobilį, kad išgelbėtų žmogų ir užtikrintų saugumą kitiems eismo dalyviams. Praėjusį antradienį 41 metų M. Kickas greitkeliu važiavo savo automobiliu. Netoli Miuncheno jis pastebėjo, kad vienas iš priekį kitoje juostoje važiuojančių automobilių juda labai lėta be avarinių signalų. Jis susilygino su „Volkswagen“ automobiliu ir pamatė, kad jo vairuotojas buvo be sąmonės. M. Kickas automobilį aplenkė, įvažiavo į tą pačią eismo juostą ir sulėtinęs galiniu bamperiu sustabdė „Volkswagen“ automobilį, praneša „Deutsche Welle“. „Turėjau kažkaip sustabdyti tą mašiną, nes priešingu atveju ji važiuotų ir važiuotų. Ir buvo aišku, kad vairuotojui reikia skubios pagalbos“, – interviu vietos laikraščiui „Munchner Merkur“ sakė vyras. M. Kickas „Volkswagen“ vairuotojui suteikė pirmąją pagalbą ir iškvietė greitąją. Atvykę medikai nustatė, kad vyrą buvo ištikęs insultas.