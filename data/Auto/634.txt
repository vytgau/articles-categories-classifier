Kaip rašoma pranešime žiniasklaidai, bendrovės „Inter Cars Lietuva“ drauge su tarptautiniais partneriais organizuojamas konkursas šiemet gerokai ūgtelėjęs. Iš maždaug 30 skirtingų Lietuvos profesinio ugdymo įstaigų deleguotų 400 būsimų mechanikų į finalą atrinkti 8, pretenduojantys į geriausiojo vardą. Per dvi dienas „Litexpo“ parodų centre, kur vyksta paroda „Studijos 2018“, stebimi akylų vertintojų, mokytojų ir smalsuolių, besidominčių automechaniko profesija, konkurso dalyviai turės atlikti 8 užduotis. „Prie konkurso užduočių rengimo ir vertinimo prisidėjo vieni žymiausių automobilių bei jų dalių ir komponentų gamintojai. Lietuvos jaunųjų mechanikų žinias dvi dienas tikrins tokių bendrovių, kaip ZF, „Elring“, „Bosch“, „Febi“, „Volkswagen“, SKF, TRW, atstovai. Be to, Švietimo ir mokslo ministerijos (ŠMM) dėmesys lemia tai, kad šiemet tie, kuriems įdomi mechaniko profesija, galės į ją ne tik pasižiūrėti iš arti, bet ir pasikalbėti su jau besimokančiais“, – pasakojo Andrius Žilėnas, „Inter Cars Lietuva“ mokymų skyriaus vadovas. Reikia ir praktinių žinių Pasak A. Žilėno, konkursui skirtos užduotys apima daugelį šiuolaikinio automobilio sandaros elementų ir atspindi realius remonto dirbtuvėse atliekamus darbus. Be to, nepaisant to, jog konkurse dalyvauja dar tik besimokantys mechaniko profesijos, nemaža dalis užduočių reikalauja ne tik teorinių, bet ir praktinių žinių. „Matyt, viskas“, – po pirmosios užduoties atidžiai patikrinęs atliktą darbą konkurso vertintojui sakė Tomas Šepetys, Vilniaus automechanikos ir verslo mokyklos mokinys, su nurodytu darbu – variklio paskirstymo grandinės keitimu – susidorojęs greičiau nei per 45 minutes. Būtent tiek laiko skiriama vienai konkurso užduočiai. Anot T. Šepečio, specialiai konkursui jis nesiruošė, tačiau mokydamasis spėjo sukaupti nemažą žinių bagažą, tad gautoji užduotis jam nepasirodė ypatingai sunki.  Geriausias – į tarptautines varžybas Kas nugalėjo „Geriausio jaunojo automechaniko“ konkurse, paaiškės besibaigiant antrai konkurso dienai, kai 8 finalininkai bus atlikę visas iki vienos užduotis, o vertintojai – suskaičiavę taškus. Pačių geriausių laukia galimybė varžytis tarptautinio „Young Car Mechanic“ konkurso superfinale Lenkijoje. Čia Lietuvos atstovai susirungs su Latvijos, Estijos, Lenkijos ir Kroatijos jaunaisiais automechanikais, o nugalėtojas pelnys prizus ne tik sau, bet ir savo mokyklai. Praėjusiais metais toks konkurso superfinalas buvo surengtas pirmąjį kartą ir čia laurus pelnė lietuviai. Aršioje kovoje tąkart pergalę šventė Kęstutis Mockus, Vilniaus automechanikos ir verslo mokyklos mokinys, po konkurso pasakojęs, kad automobilių elektriko specialybę pasirinko todėl, jog su transporto sritimi susiję ir jo šeimos nariai.