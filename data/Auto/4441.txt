Biometrinės sistemos automobilyje Kaip rašoma įmonės pranešime žiniasklaidai, pažangios beraktės atrakinimo ir užvedimo sistemos gali kur kas daugiau nei tik atrakinti automobilį ar leisti užvesti variklį. Derinant tokią atrakinimo ir užvedimo sistemą su automobilyje sumontuota biometrine įranga, „Continental“ siūlo žymiai didesnį saugumą ir pritaikymą vairuotojui. Todėl norint užvesti automobilį neužteks tik raktelio, kadangi vairuotojas savo tapatybę turės patvirtinti ir pridėjęs pirštą prie piršto antspaudo skaitytuvo. Ši dviguba atpažinimo sistema padės žymiai labiau apsisaugoti nuo automobilio vagystės, kurios vis dažnesnės, kai automobilyje sumontuota beraktė užvedimo sistema. Taip pat automobilio salone įrengta vaizdo kamera padidins nustatymų pritaikymą vairuotojui. Veido atpažinimo sistema automatiškai vairuotojui pritaikys sėdynių ir veidrodėlių padėtį, parinks muziką, temperatūrą ir maršrutą. Debesijos duomenų bazė didesnėms multimedijos sistemos galimybėms „Continental“ debesijos duomenų saugykla užtikrins dar didesnes multimedijos galimybes – automobilio sistemoje esančios programėlės bus perkeltos į išorinę debesijos saugyklą, kur jos bus pritaikytos prieš naudojant automobilyje. Tai reiškia, kad sistema visada turės naujausius duomenis ir ją bet kada bus galima papildyti naujomis funkcijomis. Debesijos saugykla taip pat atliks ir vairuotojo pagalbinės sistemos funkciją, vertindama jo įpročius. Remdamasi šiais duomenimis, ji automatiškai parinks reikiamą radijo stotį ar mėgstamą grojaraštį, internetiniame radijuje bus ieškomas mėgstamas atlikėjas ar muzikos stilius. Panašiai gali būti pritaikytos ir kitos programos. Pavyzdžiui, jei tam tikromis darbo dienomis kasryt važiuojama į sporto salę, automatiškai navigatoriuje bus paleidžiamas nustatytas maršrutas su informacija apie spūstis ir galimus aplinkkelius. Elektroninis horizontas motociklams Elektroninio horizonto „eHorizon“ sistema gali būti naudojama ne tik automobiliuose, bet ir motocikluose. Koriniu duomenų siuntimo principu veikianti sistema sujungs motociklininkus, leisdama keistis duomenimis ir dalintis svarbia informacija apie eismą kelyje. Surinkta informacija bus apdorojama ir pasiekiama kitiems motociklininkams, kurių naudojamos navigacijos sistemos nuolatos gaus skaitmeninius žemėlapius su tiksliausia ir naujausia informacija. Taip bus užtikrinta, kad motociklininkams iš anksto bus pranešama apie kliūtis maršrute, tokias kaip kelio darbai, eismo įvykiai, spūstys, ant kelio dangos esantys nešvarumai ar išsilieję skysčiai, taip žymiai padidinant tiek motociklininkų, tiek ir kitų eismo dalyvių saugumą. Dar sumanesni pažangūs stiklai „Continental“ pažangūs stiklai, kuriuos vienu mygtuko paspaudimu galima užtamsinti norimoje vietoje, tapo dar sumanesni ir turi dar daugiau funkcijų. Integravus pažangių stiklų valdymą į automobilio elektroninę sistemą, stiklai dabar automatiškai prisitaiko prie skirtingų eismo sąlygų. Pavyzdžiui, kadangi sistema yra susieta su šviesos jutikliais, stiklai gali pritemti tik toje vietoje, iš kur šviečia saulė. Beraktė atidarymo ir užvedimo sistema taip pat susieta su tokių stiklų valdymu, todėl išlipus iš automobilio stiklai yra užtamsinami, o sėdant į automobilį, automatiškai parenkamas numatytas skaidrumas. Šis „Continental“ sprendimas gali būti naudojamas su skirtingomis stiklų tamsinimo technologijomis, tiek elektrocheminėmis, tiek ir skystųjų kristalų. Trimačio paviršiaus ekranai siūlo naujas skydelių galimybes Kadangi automobilyje atsiranda vis daugiau funkcijų ir skaitmeninės informacijos, salone esantys multimedijos sistemos ekranai darosi vis didesni. Žinoma, valdymas dideliame ekrane yra idealus reikiamos informacijos pateikimui, bet jis riboja dizaino galimybes. Todėl, kad ateityje vairuotojai galėtų patogiai naudotis visa pateikiama informacija, bet jiems nereikėtų nuolatos žiūrėti į senamadišką plokščią ekraną, „Continental“ sukūrė trimatį ekraną su iškiliais paviršiaus elementais, sukuriančiais kur kas didesnį kokybės ir individualaus dizaino pojūtį nei klasikiniai ekranai.