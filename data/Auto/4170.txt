Pašalinus neeksploatuojamus automobilius, kiemuose atsiras daugiau vietos tvarkingiems automobiliams. Užfiksavę netvarkingą ir nenaudojamą automobilį, Viešosios tvarkos pareigūnai savininkui išsiųs pranešimą, kuriame bus nurodyta per 10 dienų pašalinti automobilį. Nuo š. m. sausio 1 d. įsigaliojo naujas įstatymas, kuris leis savivaldybėms taikyti pinigines baudas netvarkingų automobilių savininkams. Iki šiol savivaldybės turėjo teisę tik įspėti gyventojus, o sankcijas vykdė policijos pareigūnai. Nuo šių metų nesuskubusiems pašalinti netvarkingo automobilio per nurodytą laiką, savivaldybė skirs baudos nuo 70 iki 300 eurų su transporto priemonės konfiskavimu. Vilniečiai raginami būti kaimyniškais, sąmoningais ir nelaukti sankcijų – pasirūpinti ne vietoje paliktu savo turtu. Aktyvūs vilniečiai kviečiami padėti Viešosios tvarkos pareigūnams – pranešti apie tokius automobilius Viešosios tvarkos skyriui el. paštu viesoji.tvarka@vilnius.lt arba tel. (8 5) 219 7948 (nurodant adresą, automobilio markę, spalvą, valstybinį numerį, datą ir laiką, kada pastebėta transporto priemonė, ir, jei įmanoma, pridėti transporto priemonės nuotrauką). Patikrinimai seniūnijose bus atliekami nuo sausio 21 iki kovo 31 dienos.