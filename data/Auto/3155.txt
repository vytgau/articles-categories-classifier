Šeštadienį 8:55 prasidės pirmieji „Time Attack“ važiavimai. Jie tęsis visą dieną, nes „Nemuno žiedo“ rekordas pats nepasigerins. Dabartinį rekordą bandys apginti Jonas Poškus, o jo draugas Dainius Matijošaitis grįžta su atsinaujinusiu ir agresyvesniu „Xtra Evo“ automobiliu. Laukia šaltų nervų ir neįtikėtino greičio važiavimai. Paraleliai nuo 14:35 prasidės pirmieji „Wolf Race“ lenktynių ratai. Šiemet lauks varžybos veidrodėlis į veidrodėlį, nes šios lenktynės tampa oficialiu Lietuvos automobilių žiedinių lenktynių čempionatu. Taip pat konkurencingiausių R1600 ir R2000 važiuos su to paties gamintojo, dydžio ir tipo padangomis, todėl laukia itin artima kova. Nuo 18:20 bus duotas startas didžiausiai praėjusio sezono supernovai – „Rally Fast“ lenktynėms. Čia susitiks tokie visiems gerai žinomi ralio meistrai kaip Benediktas Vanagas, Vytautas Švedas, Ramūnas Čapkauskas ir kiti. Žvyrui pritaikyti automobiliai ant asfalto spaudysis ugnimi, beveik niekada nevažiuos tiesiai ir šokinės. 20:00 valandą Šerykloje pasirodys pirmieji naktinio „drifto“ automobiliai. Padangų dūmų debesis mistiškame apšvietime jie žada kelti iki pat 02:00. Viso renginio metu gros muzika ir bus pardavinėjamas maistas. Tikras benzingalvių rojus Marijos žemėje. Visų lenktynių rezultatus gyvai bus galima stebėti adresu http://www.fastlap.lt/en/live/. Taip pat būtinai sekite naujienas „Instagram“ ir feisbuke. Čia pasirodys šviežiausios nuotraukos ir gyvos vaizdo transliacijos iš įdomiausių momentų. Kviečiame ir jus dalintis savo įspūdžiais iš lenktynių, todėl prie nuotraukų ir įrašų naudokite #iamfastlap prierašą. Tuo tarpu pramogų už lenktynių trasos ribų užteks visiems. Alkanų neliks, nes maistą ruoš net keli skirtingi gamintojai. Taip pat galima pasistatyti grilį ruošti savo pačių maistą. Pasisotinę žiūrovai gali drąsiai apžiūrėti gražiausius „Show Off“ automobilius, pavairuoti virtualų lenktynių automobilį „Simuliatorių akademijos“ palapinėje, apžiūrėti naujausią Lietuvos policijos greičio tramdymo techniką, pasivažinėti kelių metrų aukščio galiūnu „Monster Truck“, o mažiausiųjų laukia pripučiami atrakcionai. Ir tai tik kelios iš daugelio atrakcijų, kurias pamatysite lenktynių metu.