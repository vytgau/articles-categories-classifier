„Porsche Approved“ programos esmė – pardavimui skirti naudoti automobiliai, kuriuos „Porsche“ komanda nuodugniai patikrina pagal specialų 111 punktų algoritmą ir, pakeitus visus susidėvėjusius mechanizmus bei detales originaliomis naujomis, vėl pasiūlo pirkėjams. Patikrinimo metu egzaminuojama viskas – nuo stabdžių antiblokavimo sistemos iki variklio, nuo priekinio stiklo valytuvų iki saugos diržų įtempimo. Dėmesys skiriamas net tokioms smulkioms detalėms, kaip laikrodžio veikimo tikslumas ar garsinis signalas. Žinoma, neaplenkiant ir bazinių kiekvieno automobilio elementų: važiuoklės, variklio ar padangų būklės. „Jei automobilis įveikė „Porsche Approved“ programoje numatytą 111 svarbiausių punktų patikrą, garantuojame, kad tai bus 100 proc. „Porsche“ ir teiks būtent tokius vairavimo džiaugsmą suteikiančius pojūčius, kurie šią kompaniją pavertė automobilių pasaulio klasika. Ši garantija reiškia, kad kompanijos įgaliotieji atstovai padarė viską, jog naudoto „Porsche“ automobilio būklė būtų nepriekaištinga“, – aiškina UAB „Prime Auto“ vadovė Rasa Klimavičiūtė. Dėl šios priežasties į pardavimo sąrašą įtraukiami tik tie automobiliai, kurių eksploatavimo istorija nekelia jokių abejonių, kurie buvo tinkamai prižiūrimi ir, esant reikalui, remontuojami tik originaliomis detalėmis. Lietuvoje „Porsche Approved“ automobilių pasiūla formuojama iš įmonės veikloje naudotų automobilių; iš klientų atperkant mašinas, kai iš senesnio persėdama į naujesnį modelį; esant poreikiui norimi egzemplioriai atgabenami iš kitų „Porsche“ atstovybių. Visi tokie automobiliai būna aptarnauti tik oficialios atstovybės servise. „Formuodami pasiūlą net iš kelių tiekimo kanalų, galime užtikrinti modelių įvairovę tiek skirtingiems klientų pageidavimams patenkinti, tiek skirtingiems sezonams. Pavyzdžiui, šiuo metu jaučiame didelį susidomėjimą sportiniais automobiliais bei visureigiais, nes artėja vasara – kelionių ir atostogų metas. Siekiame prisitaikyti prie klientų poreikių, todėl džiaugiamės, kad šiais metais pavyko susitarti su koncernu ir Lietuvos rinkai gauti 2015 metų gamybos „Cayenne“ visureigių“, – teigia R. Klimavičiūtė. „Porsche Approved“ pažymėtiems automobiliams suteikiama ne trumpesnė nei 12 mėnesių garantija. Jei kelionės metu netikėtai prireiktų serviso meistrų pagalbos, ji būtų suteikta bet kuriame „Porsche“ centre beveik visame pasaulyje. Ši programa Lietuvoje įgyvendinama nuo 2013 metų, bendrovei „Prime Auto“ tapus oficialiu „Porsche“ partneriu.