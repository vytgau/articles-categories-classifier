Negana to, po etapo Poznanėje bičiuliai ir konkurentai (kartais du viename) lygino jį su Mr. T iš serialo „A komanda“, nes jo krūtinę po lenktynių papuošė net penki apdovanojimai iškovoti vieno etapo metu. Iš „niekas jo nežino“ iki „viską laimintis“ per šešiasdešimt sekundžių. Įtarė naujoką Kalbame apie Arūną Gečiauską. Jis „Fast Lap“ lenktynėse dalyvauja nuo 2015, bet dar niekada neatrodė toks stiprus kaip šiais metais. Praėjusiais metais lenktyniavęs ryškiai geltonu „Evo VIII“, jis jau tada krito R. Čapkauskui į akį – prieš sezoną Ramūnas tiksliai nujautė iš kur ateina pavojus. Tuomet jis sakė: „Tas jaunuolis su geltonu „evoliušenu“. Per pertrauką Arūno „Evo“ surimtėjo, iš geltono tapo pilku, apsikarstė aerodinaminiais elementais, oro aptakais. Ir jau pirmose lenktynėse „pakuteno“ padus lyderio etiketės dabar jau netekusiam R. Čapkauskui. Tiesa, metinėje įskaitoje ir kovoje dėl Lietuvos žiedinių lenktynių čempiono titulo Ramūnas jau saugiai atitrūkęs. Bet Ketvirtas, paskutinis „Fast Lap“ etapas vyks namų trasoje Kačerginėje. O „Nemuno žiedas“ yra truputį kitas žvėris, lyginant su kaimyninėmis Poznanės ar Pernu trasomis. Pavojinga, kalnuota, senamadiška – tokie tie būdvardžiai mūsų trasai. Neabejotinai, čia teorinį pranašumą turės R. Čapkauskas. Ramūnas čia, galima sakyti, užaugo ir iškovojo visas įmanomas Lietuvoje žiedinių lenktynių pergales. Ilgos distancijos, trumpos distancijos, formulės – visas taures R. Čapkauskas turi. Trasą pažįsta mintinai, turbūt, net žino koks sukibimo lygis Šakių posūkyje penkios minutės iki pusiaudienio ir penkios minutės po jo.  Neabejotinai – laukia labai įdomi kova tarp profesionalo iš didžiosios „P“ R. Čapkausko ir metų naujoko Oskarą jau pelniusio A. Gečiausko. BMW prieš „Mitsubishi“. Plius, nenumatyti pavojai gali atpūsti iš Livijaus Juodeikos su „Mazda RX-8“, Tautvydo Narušio, o gal iš visiškai netikėto naujo „Minutė keturiolika“ klubo nario. Disciplina Paskutinis kintamasis – lenktyninė disciplina. Gaila, bet reikia pakalbėti ir apie ją. R. Čapkauskas abu važiavimus užkliuvo teisėjams. Dvi grubios jo klaidos – lenkimas prie geltonos vėliavos ir lenkimas keturiais ratais už trasos ribų. Gerai, kad jos niekam nekainavo nemokamo partempimo su „Nissan Navara“. Organizatoriai tikisi, kad visiems lenktynininkams pavyks laikytis „kovos klubo“ taisyklių ir žiūrovai pamatys tvarkingą sportinį finišą, kurio teisėjams koreguoti nebus reikalo.