Nuo pirmojo 2016 metų pusmečio benzininių automobilių pardavimai išaugo beveik 10 proc., o dyzelinių automobilių – smuko 4 proc., pranešime spaudai nurodė minėta asociacija. Žvelgiant pagal naujų automobilių registravimą, dyzelinių variklių rinkos dalis pirmajame šių metų pusmetyje per vienerius metus nuo 50,2 proc. smuko iki 46,3 proc. Kalbant skaičiais, parduota 152 323 dyzeliniais automobiliais mažiau. Tokią tendenciją nulėmė išaugę benzininių automobilių pardavimai, kurie nuo 45,8 proc. didėjo iki 48,5 proc. visų pardavimų. Skaičiuojant automobiliais, per metus buvo parduota iš viso 328 615 benzininių automobilių daugiau. „Alternatyvių“ automobilių – hibridinių, elektrinių, varomų suskystintomis dujomis ar gamtinėmis dujomis – pardavimai taip pat augo daugiau kaip 35 proc. ir sudarė 5,2 proc. visų automobilių pardavimų. Paryžiaus ir Atėnų merai teigė iki 2025 metų dėl didelių NOx emisijų planuojantys uždrausti dyzeliniams automobiliams važinėti šių mestų centruose, o Prancūzija taip pat ketina atšaukti dyzeliniams automobiliams palankius mokesčius. Daug kas mano, kad šia linkme gali žengti ir kitos Europos šalys. Netgi tokie automobilių gamybos centrai kaip Štutgartas ir Miunchenas apsvarstė galimybę uždrausti dyzelinius variklius. „Dėl poslinkio benzininių variklių link Europai gali būti sunku įgyvendinti iškeltus tikslus, mažinant anglies dvideginio (CO2) išmetimą – šie tikslai įsigalioja jau nuo 2020 metų. „Politikai turėtų žinoti, kad staigus poslinkis nuo dyzelinių technologijų į benzino pusę nulems didesnes CO2 emisijas“, – teigė ACEA generalinis sekretorius Erikas Jonnaertas. Jis taip pat paragino vyriausybes dėti daugiau pastangų, propaguojant „alternatyvius“ automobilius. Pirmajame metų pusmetyje hibridinių automobilių pardavimai augo 58 proc., o elektrinių mašinų – 37 proc., bet šios abi grupės vis dar tesudaro tik 2,6 ir 1,3 proc. visų automobilių pardavimų. „Reikia labiau stengtis, skatinant vartotojus pirkti alternatyviu kuru varomus automobilius, pavyzdžiui, imantis tinkamų iniciatyvų ir visoje Europos Sąjungoje įrengiant baterijų įkrovimo infrastruktūrą“, - pažymėjo E. Jonnaertas.