Bendrovė „Spinter tyrimai“ rugsėjo 1-14 dienomis apklausė lygiai 200 rinkodaros, reklamos ir viešųjų ryšių sričių darbuotojų, uždavusi jiems klausimą, kurį iš pateikto 27 naujų automobilių (mūsų šalyje pasirodžiusių nuo praėjusių metų lapkričio iki šių metų spalio mėnesio) sąrašo, jie rinktų šių metų Lietuvos automobiliu. Į projektą galite patekti paspaudę čia. Balsuoti ir rinkti savo „Lietuvos automobilį 2017” iki spalio 24 dienos gali kiekvienas DELFI skaitytojas, paspaudęs čia. Kūrybininkų simpatijas užkariavo stileiva „Volvo XC60“ krosoveriui nedaug trūko iki pergalės jau trečiame apklausos segmente, tačiau šį kartą jam teko užleisti pirmąją poziciją kitam automobiliui. Žurnalistų bei verslininkų simpatijas pelnęs Švedijos gamintojų modelis dviem balsais nusileido reklamos, rinkodaros ir viešųjų ryšių sričių darbuotojų apklausos nugalėtoju tapusiam „Mini Countryman“, kuris iš viso surinko 28 balsus. „Volvo XC60“ šių metų Lietuvos automobiliu būtų rinkę 26 apklausos dalyviai. Trečią vietą su 19 balsų apklausoje užėmė naujasis 5 serijos BMW, aplenkęs jam įkandin sekantį „Opel Insignia“. Šio segmento respondentų nuomonės labiau koncentravosi ties mažesniu skaičiumi automobilių: dviženklius balsų skaičius apklausoje surinko ir „Toyota C-HR“, „Audi A5 Sportback“, „Mercedes-Benz“ E klasės kupė modelis ir „Volkswagen Arteon“. Pernai šio apklausos segmento respondentai daugiausiai balsų skyrė „Volvo S90/V90“ modeliui, aplenkusiam „Toyota Prius“ ir trečią vietą užėmusį „Jaguar F-Pace“. Nuomonę atskleis skirtingos profesinės grupės ir DELFI skaitytojai DELFI pristato antrą kartą unikaliu formatu mūsų šalyje organizuojamus „Lietuvos automobilio 2017” rinkimus. Šešių dalių ciklas vėl atskleis, kokie šiemet mūsų šalyje pasirodę automobilių modeliai yra populiariausi tarp skirtingų profesijų atstovų. Šis projektas mūsų šalyje unikalus tuo, kad apklausose, kurias atliko rinkos tyrimų bendrovė „Spinter“ ir žurnalas „Reitingai“, dalyvavo skirtingos profesinės grupės, o jų pasirinkimą galiausiai bus galima palyginti su bendra visų DELFI skaitytojų nuomone. Apklausose nebuvo pateikiami jokie ekspertiniai vertinimai, respondentams paliekant galimybę apsispręsti absoliučiai savarankiškai, vadovaujantis bet kokiais jiems priimtinais kriterijais. „Šiemet automobilių mylėtojams skirtas projektas startuoja su nauju prekės ženklu „Lietuvos automobilis“. Norime, kad tai būtų ne tik lietuvių tautos, o visos šalies geriausių automobilių rinkimai. Po sėkmingo praėjusių metų starto, kuomet pirmąkart įgyvendinome bene objektyviausius automobilių rinkimus Lietuvoje, siekiame projektą auginti ir įtvirtinti naują automobilių rinkimų standartą. Oficialūs automobilių platintojai mielai bendradarbiauja su DELFI šiame projekte būtent dėl jo objektyvumo ir plačios sklaidos internete“, – teigia DELFI Rinkodaros vadovė Kristina Valaitytė. Iš viso DELFI „Lietuvos automobilio 2017“ projekte savo simpatijas įvardijo žurnalistai, rinkodaros, reklamos ir viešųjų ryšių specialistai, teisininkai, sporto bei pramogų pasaulio atstovai bei verslininkai ar įmonių vadovai. Žurnalas „Reitingai“ apklausė dvi interesų grupes: žurnalistus ir pramogų pasaulio atstovus su sportininkais. Žiniasklaidos atstovų buvo apklausta 246, o pramogų pasaulio žmonių ir sportininkų – 271. „Spinter“ tyrimo metu buvo apklausta 203 teisininkai, 200 rinkodaros, viešųjų ryšių bei reklamos specialistų, bei 205 įmonių vadovai ir verslo savininkai. Projektą vainikuos „Lietuvos automobilio 2017“ nominacija, kurios nugalėtoją galės spręsti visi DELFI skaitytojai – jie dvi savaites vykstantį balsavimą gali rasti paspaudę čia. 