Grynas įmonės pelnas per tris mėnesius iki rugsėjo pabaigos, palyginti su analogišku praėjusių metų laikotarpiu, padidėjo nuo 8,28 mlrd. iki 24,83 mlrd. rupijų (382,10 mln. JAV dolerių). „Bloomberg“ apklausti analitikai prognozavo 18,4 mlrd. rupijų ketvirtinį pelną. Pajamos lyginamuoju laikotarpiu padidėjo 9 proc., iki 701,56 mlrd. rupijų. „Jaguar Land Rover“ pardavimai Jungtinėje Karalystėje, istoriškai pagrindinėje verslo rinkoje, smuko nuo praėjusių metų birželio, kai vyko referendumas dėl JK narystės Europos Sąjungoje. Nuo tada svaro vertė Indijos valiutos atžvilgiu smarkiai krito – nuo daugiau nei 100 rupijų iki 85,26 rupijos. Tačiau „Tata Motors“ teigia, kad JLR, vieno iš gamintojos pagrindinių produktų, pardavimai Kinijoje padidėjo 27,4 proc., JAV – 5,1 proc. – toks prieaugis padėjo kiek kompensuoti pardavimų smukimą Europoje, ypač Jungtinėje Karalystėje. Rugsėjį „Tata Motors“ laimėjo konkursą gaminti tūkstančius elektromobilių Indijos vyriausybei. „Tata Motors“ akcijų vertė ketvirtadienį Bombėjaus akcijų biržoje pakilo daugiau nei puse procento.