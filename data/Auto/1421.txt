Prieš kelias dienas, stovėdami apsemtuose kiemuose prie sugedusių automobilių, klaipėdiečiai klausinėjo vienas kitą, kur tokiu atveju reiktų kreiptis. Į draudimo bendrovę? Į Savivaldybę? Tie uostamiesčio gyventojai, kurie jau kreipėsi į meistrus, sužinojo, kad jei automobilių kompiuteriai sugedę, juos reikės keisti, o tai kainuos apie 200-300 eurų. Autoservisuose padaugėjo darbo „Vakarų ekspreso“ redakcija pasidomėjo, ar uostamiesčio autoservisų meistrams padaugėjo darbo dėl apsemtų automobilių gedimų. UAB „Solorina“ technikos direktorius Mindaugas Bartkėnas pripažino, kad šiuo metu autoserviso plovykloje tvarko kelis automobilius, kurių savininkai kreipėsi dėl salonų džiovinimo. Jų automobiliai buvo tik nežymiai apsemti, bet nepaisant to, norint iš salono pašalinti vandenį, tenka išimti sėdynes ir pakelti kilimėlius. Kitaip neišdžius izoliacinės medžiagos. Tai minimalūs gedimai. „Taip pat taisome ir du rimtesnių nuostolių patyrusius automobilius. Jie važiuodami per gilias pelkes patyrė hidrosmūgį arba, paprasčiau kalbant, į jų variklius pateko vandens, – pasakoja M. Bartkėnas. – Tokiems automobiliams tėra du keliai – arba kapitalinis variklio remontas, arba viso variklio keitimas į naują.“ Bet, direktoriaus teigimu, tai dar ne labiausiai nukentėjęs „skenduolis“ šiuo metu taisomas autoservise. Ypač nepasisekė vieno padidinto pravažumo automobilio – „Toyota RAV 4“ savininkui. Jo mašina buvo apsemta iki pat vairo. Dabar kaip tik svarstoma, ką su juo daryti toliau. Sudrėkę valdymo blokai, instaliacija. Netgi kruopščiai išvalius tokio automobilio kontaktus, negali būti garantuotas, kad po tam tikro laiko nepasirodys korozijos požymių. M. Bartkėnas sako, kad skendusių automobilių pasitaiko kone kasmet, bet, savaime suprantama, darbų ypač padaugėja po tokių ekstremalių situacijų, kokios susiklostė pastaruoju metu dėl nesibaigiančių liūčių. UAB „Klasera“ generalinis direktorius Vladas Pleskovas papasakojo, kad šiuo metu „Audi“ centre yra laikomas vienas labai nukentėjęs „Audi A1“. Pasak vadovo, jis buvo apsemtas iki pat sėdynių. Automobiliui dar nesibaigęs garantinis terminas, todėl draudimo bendrovė sprendžia, ar apskritai yra prasmės jį ardyti. V. Pleskovo nuomone, gali atsitikti ir taip, kad automobilį paprasčiausiai teks nurašyti. UAB „Klasera“ „Bosch“ diagnostikos centro vadovas Vygantas Špečkauskas sakė, kad šiuo metu jie nė vieno skendusio automobilio neremontuoja. Kaip elgtis? Kaip saugiai įveikti apsemtus kelio ruožus, kaip reikėtų elgtis apsėmus automobilį, žino retas automobilio savininkas. Jeigu lietaus vanduo stipriai apsėmė jūsų automobilį jam nevažiuojant, jokiu būdu nebandykite transporto priemonės užvesti. Ekspertai jums patartų, kad pirmiausia nukentėjusią transporto priemonę reikia gerai išdžiovinti – tam prireiks mažiausiai dviejų parų. Vėliau automobilį patariame gabenti į servisą, kad specialistai įvertintų apgadinimų mastą, esant galimybei saugiai paleistų variklį. Didžiausios klaidos, kurias daro šalies vairuotojai, – pernelyg greitai važiuojama per apsemtus kelio ruožus, taip pat bandymai užvesti užtvindytus automobilius. Greitai važiuodami per didelę balą ar bandydami užvesti dauboje apsemtą automobilį, rizikuojate nepataisomai sugadinti variklį. Tokio įvykio nuostoliai, priklausomai nuo automobilio amžiaus ir klasės, gali svyruoti nuo vieno iki dešimties tūkstančių eurų. Geriausias būdas apsaugoti savo automobilį nuo priverstinio remonto – apskritai nevažiuoti apsemtu keliu. Vis dėlto jeigu galimybės pakeisti maršrutą nėra, būtina įvertinti apsemto ruožo, kuriuo teks važiuoti, vandens lygį. Jokiu būdu negalima ryžtis važiuoti apsemtu keliu, jeigu vandens lygis viršija 30 centimetrų. Važiuodami per vandenį pirmiausia rizikuojate pažeisti guolius, stabdžius, elektros instaliaciją ar net sugadinti variklį. Jeigu baloje slepiasi pavojinga duobė ar atviras šulinio dangtis, kyla pavojus apgadinti ratus, važiuoklę ar kėbulą. Nuo to, kaip elgiamasi automobilį apsėmus, tiesiogiai priklauso ir patiriamų nuostolių dydis. Jeigu saugumo rekomendacijų nepaisoma, o rizikuojama ir bandoma eksploatuoti nukentėjusį automobilį, nuostolių suma gali išaugti kelis kartus. Nepirkite „skenduolių“ Po kiekvieno stichijos išpuolio, kai liūčių sukelti potvyniai automobilių stovėjimo aikšteles paverčia masinėmis automobilių kapavietėmis, interneto forumuose užverda karšti ginčai: pirkti ar nepirkti „skenduolį“? Specialistai jus ilgai įkalbinės, kad jokiu būdu nepirktumėte tokio automobilio. Net jeigu tai jūsų svajonių automobilis, net jeigu perpus pigiau. Nėra tokio dalyko, kaip „truputį skendęs“ automobilis. Jei jis buvo apsemtas vandens, remontas greičiausiai kainuos gerokai daugiau, nei įmanoma sutaupyti susigundžius pigiu „skenduoliu“. Netgi pakeitus visą elektros instaliaciją, problemos neišnyksta. Būtina keisti beveik visus borto kompiuterius, oro saugos pagalves aktyvuojančius jutiklius bei pačias pagalves, nes nebelieka jokios garantijos, kad pirotechniniai elementai tinkamai suveiks avarijos metu. Nenaujam automobiliui pakeisti visas laidų pynes gali kainuoti kone pusę tiek, kiek kainuoja pati transporto priemonė. Vanduo padaro milžinišką žalą, o kai kuriais atvejais beviltiškai sugadina ir tuos agregatus, kurie, atrodytų, yra paruošti didelėms apkrovoms ir atsparūs išoriniam poveikiui. Automatinės pavarų dėžės tepalas virsta emulsija, todėl vėliau šitas agregatas veikia labai neilgai. Tą patį galima pasakyti ir apie visus įtempimo guolius. Vanduo sugadina netgi tokius dalykus kaip dirželiai, kurių silikoninis paviršius greitai išplaunamas. Atpažinti skendusius automobilius – didelis ir rimtas iššūkis net ir patyrusiems meistrams. Ekspertai sako, kad atidžiai apžiūrėjus beveik visuomet galima aptikti korozijos pėdsakų tokiose vietose, kur jų dažniausiai nebūna. Bent jau kalbant apie ne itin senus automobilius. Ypatingą dėmesį reiktų atkreipti į žibintų reflektorius – jei mašina buvo panirusi pernelyg giliai, vandens lašų fragmentai turėtų matytis plika akimi. Derėtų pakelti visus kilimėlius, o esant galimybei – nuimti durelių apmušalus bei pakelti priekinį skydelį. Skendęs automobilis paprastai turi oksidacijos židinių ant aliuminio detalių. Idealiai išvalyti ir sutvarkyti skendusio automobilio neįmanoma, todėl bandant jį eksploatuoti gedimų rizika visuomet bus didesnė. Tik laiko klausimas, kada kuri sistema „išlėks“ ir kokių nuostolių padarys. Naudingi patarimai Pamačius apsemtą savo automobilį norisi kuo greičiau patraukti jį iš vandens, bet neskubėkite paleisti variklio. Jei automobilis buvo apsemtas iki žibintų, o į saloną pribėgo vandens, visų pirma reikėtų atjungti akumuliatorių. Laiku atjungus akumuliatorių galima išvengti kai kurių elektronikos gedimų. Nereikia baimintis elektros šoko – automobilio baterijos įtampa siekia tik 12 voltų. Atjungus akumuliatorių automobilį vertėtų ištempti iš balos. Jei iš karto išėmus akumuliatorių jį pradėsite džiovinti, galbūt jis dar ilgai veiks.