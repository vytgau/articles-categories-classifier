Nors dalyvių gausa nustebinti daugelio ir nebuvo įmanoma, šioje vietoje puikiai tinka posakis „svarbu ne kiekybė, o kokybė“. Sportininkai, besiruošdami lenktynėms, net kelis kartus montavo padangas ir priiminėjo sprendimus, kaip geriau startuoti, kas leistų būti ir konkurencingiems, ir važiuoti ganėtinai saugiai. Paskutinių minučių strategija Tiesa, mažų avarijų visai išvengti nepavyko. Keli sportininkų kritimai treniruočių metu, vis dėlto, buvo. Lietaus ir šlapio asfalto išsigandę „Pretendent“ čempionato dalyviai rikiuotėje pasirodė ne visi, nors lenktynių startui ruošėsi net 24 dalyviai. „Pole“ poziciją lenktynėse užsitikrino ir iki šio etapo „C1000“ įskaitoje lyderio poziciją užėmęs Raimundas Skaisgiris („Roadhogs Motors“ komanda) – jis trasą įveikė per 1.16,643 minutės.  Antroji vieta starto rikiuotėje teko Vytautui Stasaičiui, o trečioji – Arvydui Valaičiui. Šis „Roadhogs Motors“ komandai atstovaujantis sportininkas savo „C600“ įskaitoje lenktynėse liko antroje vietoje, pirmąją vietą užleidęs Egidijui Jankauskui. Trečioji vieta šioje įskaitoje teko Vilmantui Tažibajevui, atstovaujančiam „Kėdainių motocentro“ komandai. „C1000“ įskaitoje rezultatu liko kiek nusivylęs sezono lyderis R. Skaisgiris. Pasirinkęs važiuoti „slick“ tipo padangomis, kol jo konkurentai lenktyniavo lietaus padangomis, jis negalėjo pademonstruoti geresnio rezultato. Šioje įskaitoje etapo greičiausiuoju tapo Valdemaras Klysevskis, antrasis klasėje – Alvydas Sereika („Kėdainių motocentro“ komanda), o trečioji vieta teko Mantui Marcinkevičiui. Būtent šio, „Pretendent“ čempionato starto rikiuotėje dalyvių rikiavosi mažiau, nei planuota: kai ką išgąsdino lietus, kiti – tiesiog nespėjo užsidėti kitų ratų. Prieš galingesniųjų, „B600“, „B1000“, „Supersport“ ir „Superbike“ klasių dalyvių važiavimus panikos taip pat netrūko: čia lygiai taip pat, įdėmiai stebėdami besikeičiančias oro sąlygas dalyviai po kelis kartus keitėsi motociklų ratus. Šių sportininkų kvalifikacijoje geriausią rezultatą parodė „Superbike“ klasėje pirmąją vietą iškovojęs Kęstutis Stankūnas. „Bikeparts RT“ komandai atstovaujantis sportininkas trasą įveikė vos per 1.14,201 minutės. Iš antrosios vietos startavo Evaldas Mikutis („Moto20“ komanda), o trečioji vieta kvalifikacijoje teko „B1000“ klasės nugalėtojui Audriui Žukaičiui („ATV monstrai“ komanda). „B600“ klasėje šiame etape pergalę išplėšė Evaldas Štrapėla, atstovaujantis „Navas Racing Club“ komandai, antroji vieta teko Edgarui Šiupariui iš „ATV Monstrai“ komandos, o trečioji podiumo vieta džiaugėsi Ignas Kanapeckas, atstovaujantis „Moto20“ komandai. Tuo tarpu, kiek galingesnėje, „B1000“ klasėje už pirmosios vietos nugalėtojo Audriaus Žukaičio ant podiumo antrojo laiptelio lipo Sergejus Busko, o ant trečiojo – iki šiol lyderio vieta čempionate besidžiaugęs Mantas Živatkauskas („Redline racing team“ komanda). Na, o „Superbike“ įskaitoje, šalia lyderio Kęstučio Stankūno, ant antrojo pakylos laiptelio lipo Mindaugas Nemunis („ATV Monstrai“ komanda). Nors bendroje įskaitoje sportininkui teko trečioji vieta, jį aplenkęs Martynas Janušauskas renginyje dalyvavo svečio teisėmis, nepretenduodamas į čempionato taškus. Tuo tarpu, trečiąją vietą šiame čempionate etape užėmęs Evaldas Mikutis, negalėjęs demonstruoti gero rezultato trasoje dėl to, kad važiavo šlapiai trasos dingai skirtomis padangomis, nusivylęs savo rezultatu, ant podiumo nepasirodė, bet čempionato taškus į namus išsiveš. Kaip teigė antrosios vietos nugalėtojas M. Nemunis, „kaip ir visada, lenktynės – tikra loterija. Išgąsdinęs lietus privertė ratus keistis du kartus, iš „slikų“ į lietaus, po to – atgal. Ačiū komandos draugams, tik jų dėka sugebėjau juos pasikeisti laiku ir konkurencingai važiuoti trasoje. Dėl to laimėta antroji vieta. Kaip ir visada, norisi padėkoti visiems, kurie palaiko, serga ir padeda! Stipri konkurencija skatina tobulėti, čia svarbus vaidmuo tenka varžovams. Tiesa, svarbu nepamiršti ne tik džiaugtis pergale, bet mokėti ir pralaimėti. Juk toks tas sportas.“ Pokyčiai tarp čempionato lyderių Po šio etapo keitėsi ir bendroji taškų suvestinė, ir lyderiai atskirose klasėse – panašu, kad tikrieji šio sezono nugalėtojai paaiškės paskutiniojo etapo metu. Daugelyje klasių greičiausiųjų trejetą tarpusavyje skyrė vos keli taškai, tad šį savaitgalį pasirodęs lietus sumaišė kortas ne vienam dalyviui. Štai ir „Pretendent“ čempionato „C600“ klasės įskaitos lyderis A. Valaitis apsikeitė vietomis su E. Jankausku. „C1000“ bendroje sezono įskaitoje prie R. Skaisgirio, vis dar sugebėjusio išsaugoti lyderio poziciją, sgrėsmingai priartėjo V. Klysevskis. Panašu, kad „Pretendent“ čempionato sezono geriausieji paaiškės tik paskutinio etapo metu, kuris įvyks jau po savaitės Lenkijos „Tor Poznan“ trasoje. Lyderiai paskutiniojo etapo metu aiškinsis ir kitose klasėse. „B600“ klasėje į pirmąją vietą absoliučioje čempionato įskaitoje iškopė E. Štrapėla („Navas Racing Club“ komanda), o „B1000“ įskaitoje lyderiu buvusiam M. Živatkauskui („Redline racing team“) vietą teko užleisti A. Žukaičiui iš Klaipėdos („ATV Monstrai“ komanda). Nors kitose klasėse lyderiai ir nepasikeitė vietomis, tačiau surinkti taškai dar neleidžia nieko sveikinti su pergale: „Superbike“ įskaitoje puikiai pasirodęs Kęstutis Stankūnas („Bikeparts RT“ komanda) jau kvėpuoja klasės lyderiui Evaldui Mikučiui į nugarą: juos skiria vos trys taškai. „Panašu, kad sezono įtampa atslūgs tik įvykus paskutiniajam etapui – neturime ką sveikinti, kai konkurencija tokia įtempta, su kova iki paskutiniųjų sekundžių. Kitą savaitgalį „Pretendent“ čempionato dalyviai jau susitiks „Tor Poznan“ trasoje išsiaiškinti, kuris iš jų yra greičiausias. Tuo tarpu, galingesnių klasių dalyvių šių metų spalį dar laukia vienos lenktynės Slovakijoje – tada ir paaiškės nugalėtojai“ – pasakojo Lietuvos čempionato organizatorius ir „Navas racing club“ atstovas Linas Navickas. Visą čempionato taškų suvestinę ir informaciją apie būsimus renginius galite rasti organizatorių internetinėje svetainėje www.nrc.lt, o pilnos renginio nuotraukų galerijos talpinamos jų socialinio tinklapio „Facebook“ paskyroje.