Edvinas Einikis kelis sezonus važiavo smarkiai modifikuotu „Audi 80“ automobiliu, tautosakoje vadinamu „bulka“. Automobilis buvo labai gražus ir labai (teoriškai) greitas. Bet patikimumo problemos neleido džiaugtis finišais. „Man patiko, kaip mes sukonstravome mano senąją „bulką“, bet gal arklių buvo per daug, variklis nelaikė. Kai rinkausi naują automobilį, norėjau didelės kubatūros, kad būtų saugiau“, – pasakoja E. Einikis.  Edvino „Audi“ turi 3 litrų V6 variklį su kompresoriumi, kuris „ant popieriaus“ pasiekia 330 AG. Bet pamojavus mechanikų burtų lazdele Edvinas sezono starte turės jų gerokai daugiau. „Nenoriu perlenkt, nes mano tikslas šiais metais – nuvažiuoti visas ketverias „Fast Lap“ sezono lenktynes“, – sako lenktynininkas iš Panevėžio. Edvino ir kitų lenktynininkų startas – jau gegužės 13, šeštadienį Kačerginės „Nemuno žiede“. 