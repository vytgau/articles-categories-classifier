Nors nemažai automobilių gamintojų vadovų transporto priemonių nuosavybės teisės klausimus ignoruoja, atsirado keli drąsesni, kurie teigia, kad naujasis status quo bus toks pat, koks ir buvo iki šiol. Tuo tarpu pramonės ekspertai tvirtina, kad mūsų visų ateitis – tušti garažai, automobilių nuomos ir pavėžinimo paslaugos. Kitaip tariant, neužilgo ateis toks metas, kai automobilių pardavėjus pakeis „Uber“ ir „Lyft“. C. Ghosnas taip tikrai nemano. „Labai daug žmonių mano, kad įvyks kažkoks drastiškas pasikeitimas – kitaip tariant, mano, kad vienas dalykas absoliučiai pakeis kitą, jį išstums. Taip tikrai nebus. Šiuo atveju kalbame ne apie pakeitimą, o apie papildymą. Tradicinis automobilių gamybos ir pardavimo verslas niekur nedings“, – sako jis. Rinkos analitikai ir mobilumo ekspertai, ar girdite, kas jums sakoma? Tiesa, paklaustas, kuriose tiksliai rinkose ir toliau bus parduodama daug automobilių, C. Ghosnas tikslaus atsakymo neturi, tik samprotauja, jog, jeigu tokios rinkos kaip Japonijoje, Europoje ir Jungtinėse Valstijose stabilizuosis ir ypatingo augimo nedemonstruos, erdvės teigiamiems pokyčiams apstu Kinijoje ir Indijoje. Kaip ten bebūtų, svarbiausia žinutė yra ta, kad, anot C. Ghosno, mobilumą suteikiančios paslaugos naujų automobilių pardavimų bent artimiausiu metu tikrai nepakeis. Akivaizdu, kad technologijų bendrovės, bet kokia kaina siekiančios išpopuliarinti autonomiškų automobilių technologijas, ir pavėžėjimo paslaugų entuziastai nesutaria. „Man atrodo, kad automobilių nuosavybės teisė yra tai, ko labai greitai nebeliks, nes tai labai neveiksmingas dalykas“, – per interviu „Bloomberg“ yra sakęs vienas iš „Uber“ vadovų Jeffas Holdenas. Jis tvirtina, kad automobilį turintis asmuo vidutiniškai juo naudojasi vos 4 proc. viso laiko. Pavėžėjimo paslaugos – žymiai veiksmingesnis sprendimas, o jas teikiantys automobiliai aktyviai naudojami 80-90 proc. viso laiko. (...) Tam tikra prasme nuosavas automobilis virsta savotišku hobiu. Tai tarsi neturi prasmės“, – sako jis.