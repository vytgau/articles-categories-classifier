R. Baciuška ketvirtadienio popietę iš Vilniaus išvyks į Barseloną – greta šio miesto įsikūrusiame „Circuit de Barcelona–Catalunya“ vyks pirmasis „Euro RX“ etapas. Lenktynininkas čia dalyvaus S1600 klasėje su „Škoda Fabia“ – tuo pačiu automobiliu, kuris pernai atnešė antrą (etape Latvijoje) ir šeštą (Prancūzijoje) vietas. Bendroje „Euro RX 2017“ čempionato įskaitoje tuomet 17-metis užėmė vienuoliktą vietą, nors dalyvavo tik dviejuose etapuose iš šešių. „Po 6 metų kartingo sporte nusprendžiau išbandyti save vairuojant mašiną. Pernai pasisekė neblogai, partneriai patikėjo mano galimybėmis ir sutarėme, kad šiemet važiuosiu visą Europos ralikroso čempionatą“, – sakė į vienuoliktą klasę einantis R. Baciuška. Jo automobilis – pagal S1600 klasės reikalavimus parengtas „Škoda Fabia“. Kartu su vairuotoju jis sveria apie 1 000 kg, o atmosferinis 1,6 l variklis pasiekia 220 AG bei 190 Nm. Iki 100 km/val. greičio priekiniais ratais varomas automobilis įsibėgėja per 4,6 sek. Kartingo sporto Lietuvos ir Baltijos šalių čempionas bei 2017-ųjų Europos čempionato etapo Latvijoje prizininkas atsisakyti bent jau šiemet nežada. 2018-ųjų planas – CIK FIA KZ2 Europos kartingo čempionatas bei KZ2 Pasaulio čempionatas.  „Ar suspėsiu į visas varžybas? Šių metų plane – 6 ralikroso etapai ir 3 kartingo. Tai nėra didelis krūvis – varžybos per visą sezoną vidutiniškai išeina kas 3–4 savaites. Pagal galimybes dalyvausiu ir keliuose Lietuvos čempionato etapuose“, – pasakoja lenktynininkas iš Tauragės. Pirmame „Euro RX“ etape R. Baciuška kausis su 21 priešininku savo klasėje S1600, o viso Barselonoje savaitgalį varžysis kelios dešimtys ralikroso lenktynininkų. Šis Europos čempionato etapas vyksta kartu su pasaulio „World RX“ čempionatu, kuriame varžosi tokios žvaigždės kaip Sebastienas Loebas, Petteris Solbergas, Johanas Kristoffersonas ir kiti.