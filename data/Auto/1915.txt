Gerai vairuoti neužtenka Konkursas „Geriausias Lietuvos vairuotojas“ jau 16 metų išlaiko tą pačią koncepciją. Pirmiausia dalyviai turi įveikti atrankos etapą, kur reikia pademonstruoti teorines žinias ne tik apie kelių eismo taisykles, bet ir automobilinį išprusimą apie naujas technologijas, automobilių sportą ar tiesiog kelius. Geriausiai teoriniuose etapuose pasirodę dalyviai sėda prie „Toyota“ automobilių vairo, kur turi pademonstruoti praktinius įgūdžius. Šių metų naujiena – vairavimo užduotys vyksta slidžių dangų autodromuose Panevėžyje, Klaipėdoje ir Šiauliuose. Geriausi vairuotojai patenka į finalą. Kasmet jų būna apie 20 (šiemet – 21). O jau ten jų laukia tikrosios linksmybės. Finale – apie 10 užduočių, reikalaujančių ne tik didelio stalčiaus su visais automobilinės enciklopedijos tomais smegeninėje, puikių vairavimo įgūdžių, bet ir sumanumo. Net ir ilgamečiai konkurso dalyviai niekada nežino, ko tikėtis, mat kiekvieną kartą užduotys būna vis kitokios, nes jas kuria daugiausiai vingių smegenyse turintys „Lietuvos žurnalistų autoklubo“ gudragalviai, per daugelį metų išbandę tūkstančius automobilių, matę įvairiausius technologinius sprendimus ir išgyvenę įvairiausias situacijas eisme. Jie sukuria iš pirmo žvilgsnio paprastų, tačiau klastingų ir naudingų užduočių. Nenuėmė rato ir nerado akumuliatoriaus Konkurso organizatorius, asociacijos prezidentas Valdas Valiukevičius su šypsena prisimena užduotį, kai dalyviams tereikėjo išimti „Toyota Land Cruiser“ visureigio atsarginį ratą. „Net garsūs lenktynininkai gulė po automobiliu, laužė apsaugines dalis, bet jiems niekaip nepavyko ištraukti to rato. Iš daugiau nei 20 dalyvių užduotį atliko vos du. Viena iš jų – moteris, kuri paprasčiausiai atsidarė daiktadėžę, iš jos išsiėmė instrukciją, perskaitė ir viską atliko labai paprastai“, – sakė V. Valiukevičius. Panašiai dalyvius prieš kelis metus suglumino ir hibridinio „Toyota Yaris“ automobilio akumuliatoriaus vieta. Situacija: šaltą rytą neužsivedė dalyvio kaimyno mašina. Jam reikėjo surasti savajame „Toyota Yaris Hybrid“ modelyje akumuliatorių ir prijungti užvedimo laidus. Kur tik dalyviai neieškojo akumuliatoriaus: kėlė antvožą, ieškojo bagažinėje, dugne. Ir vėl tik pora žmonių jį atrado po galine sėdyne. Tereikėjo paimti instrukciją, nes joje reikalingas puslapis buvo pažymėtas skirtuku. Smulkmenos lemia daug 2015 metais „Geriausio Lietuvos vairuotojo“ finalininkams teko surasti visus seno „Toyota Celica“ automobilio trūkumus, dėl kurių tas automobilis negautų teigiamos išvados techninės apžiūros centre. Nebuvo nė vieno dalyvio, kuris sugebėtų išvardyti visus trūkumus per porą minučių. Tačiau daugelis ne visus net pamatė. Pamatė, kad yra gesintuvas, nepamatė, kad jo galiojimo laikas pasibaigęs. Automobilis buvo apautas padangomis, bet ne kiekvienas pamatė, kad ant vienos ašies guma skirtinga. Daugelis atkreipė dėmesį į vaistinėlę. Tačiau tik ją atidarę pamatė, kad ten ne tvarsčiai, o trauktinės butelis. Kasmet vairuotojams tenka rodyti ir savo pirmosios pagalbos žinias. Jiems teko nagrinėti vaistinėlės sudėtį, gaivinti nukentėjusįjį, ar tiesiog jam iškviesti pagalbą. Štai 2014 metais sudaužytame automobilyje įkalintas plastikinis nelaimėlis dėl konkurso dalyvių ketinimų jį ištraukti „mirė“ daugiau nei 10 kartų. Kaip ir atrankiniuose etapuose, taip ir finale vairuotojams reikia pademonstruoti vairavimo sugebėjimus slalomo trasose, kurios būna greitesnės bei sudėtingesnės. Kartais jose tarp kūgelių tenka manevruoti didesniu automobiliu, nei dalyviai pratę. V. Valiukevičius prisimena, kaip slalomas atbulomis vairuojant didžiulį pikapą „Toyota Hilux“ su priekaba eliminavo visas į finalą patekusias moteris: užduoties neįveikė nė viena. Vyrai taip pat toje užduotyje neblizgėjo. Kita vertus, dalyviai tokiomis užduotimis džiaugiasi. Štai 2016-ųjų geriausias Lietuvos vairuotojas Kęstutis Taškūnas sako būtent konkurse išmokęs vairuoti automobilį su priekaba. „Stengiamės, kad vairuotojai iš konkurso išeitų ne tik gerai praleidę laiką, bet ir pasisėmę naujų žinių arba atradę savo spragų. Tai automobilinis protmūšis, kuriame stengiamės kiekvienais metais pateikti ką nors nauja, todėl nugalėtojų prognozuoti iš anksto čia negalima“, – sakė V. Valiukevičius, sutikęs užsiminti apie finalines rungtis. Geriausiu Lietuvos vairuotoju pretenduojantiems tapti vairuotojams teks ne tik vairuoti automobilį ant asfalto bei kitų dangų ar atlikti įvairias logines rungtis, bet ir pasinaudoti automobilio vaistinėle bei gesintuvu. „Norime parodyti žmonėms, jog gesintuvas yra svarbi saugumo priemonė. Bagažinėje turime vaistinėlę ir galime žmonėms pirmąją pagalbą suteikti, o gesintuvas juk yra pirmoji pagalba automobiliui. Per savo praktiką pamatėme, kad daug vairuotojų tiesiog bijo gesinti automobilį, o kai kurie drąsesni nesupranta, jog ne kiekvienas raudonas cilindras yra gesintuvas. Tokių renginių metu žmonės pamato, jog gesinimas nėra sudėtingas – žmonėms su nedideliu gaisru susitvarkyti nėra sunku“, – teigė specialią užduotį paruošiančio gesintuvų „Reinold Max“ gamintojo vadovas Renaldas Juškevičius.