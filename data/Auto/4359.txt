Lietuvos gyventojai perspėjami, kad ketvirtadienio rytą temperatūra jau gali perkopti dviženklę neigiamą reikšmę, penktadienį atvės dar labiau, o šeštadienio naktį rytiniuose šalies rajonuose smogs net –25 laipsnių šaltis. Tad, visų pirma, didžiausius išbandymus patirs gatvėse stovinčių automobilių akumuliatoriai. Reikia žinoti, kad vidutinis akumuliatoriaus tarnavimo laikas yra apie ketverius-penkerius metus. Dažniausiai keliaujate trumpais atstumais, žiemą važinėjate nereguliariai, esate susimontavę galingą garso aparatūrą: jeigu bent vienas iš šių punktų jums tinka, tuomet akumuliatorius greičiausiai tarnaus dar trumpiau. Jeigu nusipirkote automobilį ir nežinote, kokio amžiaus akumuliatorius jame, – geriau įsigykite naują arba apsilankykite servise, kur jums patikrins darbines šio įrenginio savybes. DELFI neseniai publikavo KTU Mechanikos inžinerijos ir dizaino fakulteto (MIDF) Transporto inžinerijos katedros docento Dariaus Juodvalkio patarimus, kaip prižiūrėti bateriją prieš šalčius. Visų pirma, reikia žinoti, ar ji tinkamai įkrauta. „Patikrinti baterijos įkrovimo lygį galima elementariu testeriu. Pakankamai įkrautos baterijos įtampa tarp gnybtų turi būti 12,4 – 12,6 voltų. Tuomet ji tarnaus dar ilgai. Jei įtampa mažesnė, akumuliatorių reikia įkrauti. Autoservisuose specialistai su tam tikra įranga gali nustatyti ir daugiau baterijos parametrų“, – pasakojo Darius Juodvalkis. Apie akumuliatoriaus priežiūrą galite paskaityti čia. Sutepkite gumas, spynas, fiksatorius ir vyrius Labai nukritus oro temperatūrai dėl drėgmės gali prišalti durų gumos (sandarikliai), todėl duris teks atidarinėti per jėgą, o taip darant galima sugadinti sandariklius. Sandariklių jokiu būdu netepkite vazelinu, nes jis kenkia gumai. Verčiau įsigykite specialią gumos priežiūros priemonę. Automobilį verta apeiti ir su silikono tepalu: juo reikia patepti vyrius, spynas ir sujungimo vietas. Atlikus šią procedūrą automobilio detalėms nebus baisūs jokie šalčiai. Nenaudokite preparato WD-40, nes tai nėra tinkama sutepimo priemonė. Kaip užvesti Automobilio užvedimo periodai turėtų būti trumpi, pasukus raktelį po 3–5 sekundes. Jeigu automobilis neužsiveda, tada reikėtų palaukti bent pusę minutės. Be to, trumpi starterio sukimo periodai išjudins sustingusį tepalą. Desperatiškos pastangos kenkia starteriui, tad reikėtų nepersistengti, įsiklausyti į starterio garsą: jei jis vos pasuka variklio alkūninį veleną, o sūkiai silpni, prietaisų skydelio apšvietimas prigęsta iki visai blausaus, gali būti, kad akumuliatorius jau išsikrovė ir neverta toliau kankintis. Pravartu žinoti ir keletą kitų svarbių „triukų“. Esant neigiamai temperatūrai, alyva stingsta, todėl starteriui sunkiau sukti variklį. Pats paprasčiausias būdas sutaupyti sukimo energiją – sukant raktelį išminti sankabos pedalą. Apskritai žiemą rekomenduojama varikliuose naudoti mažesnio klampumo alyvą, kuri bus brangesnė, tačiau išliks skysta ir prie didelio speigo, leisdama mažesnėmis energijos sąnaudomis išjudinti variklį, bei pakeisti degalų filtrus. Šaltą žiemą sėkmingai užkūrus variklį derėtų vengti didelių sūkių, kol motoras ir jame cirkuliuojanti alyva sušils. Judančių detalių tepimas tokiomis sąlygomis būna prastesnis, todėl jos greičiau dėvisi. Dyzelinių automobilių savininkams reikia atkreipti dėmesį į keletą papildomų dalykų ir vienas iš jų – kaitinimo žvakės, kurias verta patikrinti dar prieš šalčius. Spaudžiant dideliems šalčiams specialistai pataria automobilius su dyzeliniais varikliais rytais „žadinti“ iš pradžių kelis kartus pasukant raktelį bei pašildant žvakes ir tik po to bandyti priversti motorą dirbti. Norėdami turėti mažiau problemų žiemą, nelaikykite apytuščio automobilio bako, nes jame pradeda kauptis kondensatas, trukdantis sklandžiam variklio paleidimui ir galintis sukelti kuro sistemos užšalimą. Be to, šaltuoju metu patartina naudoti tik kokybiškus žieminius dyzelinius degalus, nes esant žemai temperatūrai netinkamame dyzeline stingsta parafinas, kuris savaime nėra pavojingas, bet nusėda degalų filtre ir jį užkemša. Dėl to degalai neprabėga pro filtrą ir variklis pradeda trūkčioti ar gęsti, gali būti pažeidžiama visa kuro sistema. Svarbu žinoti, jeigu vykstate į kelionę Prieš leisdamiesi į kelią, įdėmiau apžiūrėkite savo transporto priemonę. Įsitikinkite, kad nepritrūks aušinimo skysčio, švarus priekinis stiklas, nestinga langų plovimo skysčio, nuvalyti ir be priekaištų veikia žibintai, padangos tinkamos žiemos sezonui ir tinkamai pripūstos. Svarbi ne tik automobilio techninė būklė, bet ir tai, ką vežiojatės jo bagažinėje – būtina turėti tokių daiktų, kaip papildomos šiltos pirštinės, žibintuvėlis ir baterijos, pirmosios pagalbos vaistinėlė, keli šilti drabužiai ir apklotas. Mašinoje pravartu turėti ir akinius nuo saulės – dažniausiai spiginant šaltukui būna giedra ir saulėta. Ekspertai teigia niekaip nesusitaikantys su faktu, kad tiek daug žmonių, akinant saulei ir spindint sniegui, vairuoja be jų. Saulės atspindžiai nuo sniego ir ledo žymiai pavojingesni nei vasarą. Ir dar kai kas, ko negalima pamiršti – jūsų mobilusis telefonas. Kaip elgtis per pūgą Be to, artimiausią parą numatomos ir pūgos. Priešgaisrinės apsaugos ir gelbėjimo departamentas perspėja: jei pūga užklupo kelyje, rekomenduojama sustoti ir palaukti, kol ji aprims. Automobilį reikia pasukti prieš vėją, retkarčiais išlipti iš jo ir nukasti sniegą, kad neužpustytų. Neužsnigtas automobilis yra geras orientyras ieškantiems draugams ar gelbėtojams. Negalima laikyti nuolatos įjungto automobilio variklio, tik periodiškai jį įjungti. Reikia stebėti, kad išmetamojo dujų vamzdžio neužverstų sniegas. Nereikėtų palikti automobilio ir eiti pėsčiomis – smarkiai sningant, matomi orientyrai tik iš pradžių gali pasirodyti patikimi, paėjus keliasdešimt metrų, juos galima pamesti iš akių. Kaip važiuoti žiemą Neskubėkite. Jeigu jaučiate laiko spaudimą, patiriate daugiau streso ir sunkiau sutelkiate dėmesį. Pasirūpinkite, kad turėtumėte daugiau laiko nei įprastai, pasidomėkite eismo sąlygomis ir oro prognoze. Esant sudėtingoms eismo sąlygoms, vairuokite itin atsargiai ir mažesniu nei įprasta greičiu. Didinkite greitį, stabdykite ir posūkių manevrus atlikite kuo įmanoma švelniau. Skubūs ir agresyvūs veiksmai slidžiame kelyje automobilį gali paversti nevaldomu monstru. Laikykitės didesnio nei įprasta saugaus atstumo. Tais atvejais, kai kelią dengia sniegas ar ledas, stabdymo atstumas tampa net 10 kartų ilgesnis nei įprastomis sąlygomis. Jeigu stabdant ratai užsiblokuoja, akimirkai atleiskite stabdžius ir vėl nuspauskite pedalą. Šiuos veiksmus atlikite tiek kartų, kiek reikia, kol pasieksite norimą greitį. Jeigu įklimpote ir ratai sukasi vietoje, pabandykite, perjungę antrą pavarą, švelniai spausti greičio pedalą – kuo mažiau sukiokite vairą ir pasistenkite išlaikyti minimalų apsukų kiekį. Norėdami išvengti vadinamojo ratų prasisukimo, rinkitės kuo įmanoma didesnę pavarą. Jeigu jūsų automobilis turi automatinę pavarų dėžę, ratai sukasi, o automobilis stovi vietoje, pabandykite rankiniu būdu išlaikyti pirmą arba antrą pavarą. Daugelyje automatinių pavarų dėžių yra žiemos ar sniego režimas. Jeigu taip, pats metas jį įjungti. Automatinės pavarų dėžės užrakinimas, sakykime, antroje pavaroje taip pat gali būti sumanus sprendimas tais atvejais, kai tenka važiuoti itin prastais keliais. Tokia strategija suteikia šiek tiek stabdymo varikliu galimybių ir padeda kelyje lengviau kontroliuoti greitį. Važiuodami nuokalnėn, stenkitės pamažu mažinti greitį ir rinktis žemesnes pavaras – tai padės užtikrinti stabdymą varikliu. Jeigu staiga prireikia stabdyti, stenkitės tai daryti važiuodami tiesia linija ir švelniai. Slidžiame kelyje įveikti įkalnę bandykite tik gerai įsitikinę, kad kelias tuščias. Be to, jeigu važiuosite per lėtai, atsiranda reali rizika, jog automobilis sustos ir nuslysite žemyn. Jeigu automobilis pradeda slysti, prisiminkite, kad vairą reikia sukti slydimo, o ne priešinga kryptimi – pavyzdžiui, automobilio galui slystant į dešinę, ta pačia kryptimi reikia sukti ir vairą. Pajutę, kad jūsų transporto priemonė tampa nevaldoma, jeigu įmanoma, nepasimeskite, žiūrėkite į norimą pasiekti kryptį ir stenkitės jos link pakreipti ir automobilį. Jeigu visą dėmesį skirsite tik artėjančiai kliūčiai, susidūrimas praktiškai neišvengiamas. Tiek stabdymo, tiek greitėjimo manevrus stenkitės atlikti tik tiesioje kelio atkarpoje – posūkiuose tokie veiksmai gali baigtis nelaime. Jeigu vairuojant tamsiuoju paros metu rūkas arba sniegas apsunkina žibintų darbą, rekomenduojame rinktis artimąsias šviesas ir naudoti priešrūkinius žibintus.