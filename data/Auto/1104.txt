Š. Paliokui ranka lūžo trečiame etape ir jis iš lenktynių buvo priverstas pasitraukti. Tame pačiame etape, tik jau abi rankas, susilaužė B. Bardauskas. Tik neįtikėtinomis valios pastangomis bei malšinant skausmą vaistais B. Bardauskas lenktyniavo dar tris dienas. Septintame greičio ruože jis nusprendė trauktis iš lenktynių. „Sunkiausia buvo išlaikyti vairą“, – grįžęs į Lietuvą taip tuomet žiniasklaidai komentavo Š. Paliokas, tvirtinęs, jog rengiantis Dakaro raliui fiziškai ruošė ne tas raumenų grupes, kurias reikėjo labiau treniruoti. 2018 metų sausio mėnesį Pietų Amerikoje rengiamame Dakaro ralyje startuosiantis vienintelis Lietuvos motociklininkas B. Bardauskas, panašu, pasimokė iš ankstesnių klaidų. Dabar jis labiausiai stiprina riešus, kuriems ir teks didžiausias krūvis, tačiau Š. Paliokas turi ką patarti Baliui. Dakaro ralyje Š. Paliokas jau trečius metus iš eilės padeda automobilių lenktynininkui Antanui Juknevičiui. „Susikaupęs nuovargis gali būti pačiu didžiausiu išbandymu. Motociklininkams tenka didžiausias krūvis, nes po greičio ruožų lieka labai nedaug laiko pailsėti“, – pabrėžia Š. Paliokas. Sportininko žodžiais, „po pirmojo greičio ruožo tau atrodo, jog važiuoti smagu“. „Bet po 5-6 etapų susikaupia nuovargis, kuris sumažina koncentraciją, atsiranda dėmesio stoka, nors tau reikia kiekvieną kartą žaibiškai persiorientuoti, kai po ratais pasikeičia dangos pagrindas“, – aiškino Š. Paliokas. Pasak jo, Dakaro ralyje trasos pagrindas gali keistis kas penkiolika minučių. „Man asmeniškai nepavyko susitvarkyti su nuovargiu, kuris atsirado dėl miego trūkumo. Juk baigus greičio ruožą, negali iš karto eiti ilsėtis, o turi sutvarkyti dar visą krūvą reikalų, siekiant pasiruošti kitos dienos etapui. Ir aš, ir Balys miegodavome tik po 3-4 valandas. Per tokį laiką visiškai atstatyti jėgas tiesiog neįmanoma“, – prisiminė Š. Paliokas. A. Juknevičiaus komandos narys pasakoja, kad iki šiol Dakaro ralyje akylai stebi motociklininkus. „Pirmas dvi dienas jie būna švytintys ir laimingi, bet vėliau kasdien jų šypsenos vis blėsta ir blėsta. Tie, kurie važiuoja pabaigoje, po lenktynių etapo valgyti eina vos vilkdami kojas“, – pasakojo Š. Paliokas. Kai kurie sportininkai, Š. Palioko teigimu, po 500 km etapo finiše tiesiog nukrenta nuo motociklo ir negali pasikelti. „Ne vieną tokį mačiau“, – sakė Š. Paliokas. Jis ragina B. Bardauską įvertinti ir tai, kad kai kurie etapai vyks aukštikalnėse, kur truks deguonies. „Jeigu Balys nori pasiekti finišą, jam reikėtų važiuoti atsargiai. Tiesiog koncentruotis į finišą Argentinoje. Tas susitelkimas jam padės išsaugoti ir save, ir techniką“, – pridūrė Š. Paliokas. B. Bardauskas startuos motociklu „KTM 450 Rally Replica“. Paskutinį kartą Dakaro ralyje Lietuvą motociklininkas (Gintautas Igaris) atstovavo 2013 m., bet tuomet finišo nepasiekė. 40-asis Dakaro ralis vyks 2018 metų sausio 6-20 dienomis Peru, Bolivijoje ir Argentinoje. Iš viso numatyta keturiolika etapų. Pirmąjį etapą sportininkai pradės iš Limos. Motociklininkų lenktynėse užsiregistravo 167 sportininkai. Balio Bardausko palydėtuvės į Dakaro ralį rengiamos 2018 m. sausio 2 d. (4 val. ryto) Vilniaus oro uoste.