Čia vyko tarptautinei vaikų gynimo dienai skirtas kartingo tradicinis turnyras, kurį prieš devynerius metus iniciavo signataras Egidijus Bičkauskas. Šįkart jie kovėsi ne tik dėl projekto partnerio – Vilniaus miesto savivaldybės – įsteigtos sostinės kartingų taurės, bet ir dėl signataro E. Bičkausko bei daugelio kitų prizų. „Džiaugiuosi, kad šios, ne tik vilniečių pamėgtos sporto bazės, neseniai pažymėjusios garbingą pusės amžiaus jubiliejų, kūrėjai ir dabartiniai šeimininkai turėjo ir tebeturi aiškų tikslą, – sveikindamas vaikų globos namų auklėtinius ir tradicinio turnyro organizatorius sakė Seimo pirmininkas Viktoras Pranskietis. – Įgyvendinti jų tikslai ne vienam leido džiaugtis pergale, garsinusia ir Lietuvą. Didžiausias jūsų, mieli vaikai, šiandienos tikslas – laimėti trasoje, tačiau turėkite ir kitą, svarbesnį gyvenimo siekį, kuris taptų jūsų kelrode žvaigžde ir vestų jus, padėdamas įveikti visas kliūtis ir negandas“. VšĮ „Plytinės kartodromas“ vadovas Darius Jonušis padėkojo Seimo pirmininkui ir įteikė jam vieną iš dvidešimties kartodromo sukakties proga pagamintų specialiųjų ženkliukų. „Malonu, kad ši mūsų visų šventė – jau devintasis paeiliui kartingo turnyras vaikų globos namų auklėtiniams – randa vis daugiau pagalbininkų ir rėmėjų, todėl esu įsitikinęs, jog jo šaknys – tvirtos, ir jis, tarsi ąžuolas, bujos dar daugelį metų“, – sakė D. Jonušis. Organizatorių vardu jis padėkojo šventę padėjusiai surengti vaiko teisių apsaugos kontrolieriaus įstaigai, Policijos departamentui, Klaipėdos Valstybinio Jūrų uosto direkcijai, Vilniaus miesto savivaldybei, Vilniaus rajono priešgaisrinei tarnybai, kurios pademonstruota gaisrų gesinimo įranga itin domino vaikus, ir kitiems. „Tarptautinei vaikų gynimo dienai rengiami tradiciniai kartingo turnyrai Vilniuje – viena didžiausių švenčių mūsų globotiniams“, – kalbėjo Rokiškio rajono Obelių vaikų globos namų socialinė darbuotoja Arta Misiūnienė. Jos atmintyje dar neišblėso pirmasis, prieš devynerius metus signataro E. Bičkausko pastangomis surengtas turnyras, kuriame dalyvavo obeliečiai. O nuo to karto jie nepraleido nė vienos tokios šventės, tad, pasak A. Misiūnienės, dauguma iš pusšimčio Obelių vaikų globos namų auklėtinių jau yra susipažinę su šiais vikriais automobiliukais. Tad šįkart obeliečiai delegavo septynis vaikus, kurie tokios progos dar nėra turėję. Vaikų azartas iki pat pavakario liejosi ne tik kartingo trasoje, bet ir šalia jos, kur vyko palaikymo komandų piešinių ant asfalto ir kiti konkursai, loterijos. Tačiau didžiausias azartas visgi virė trasoje, nes turnyro organizatoriai dar prieš jo pradžią pažadėjo visų finalų laimėtojus kitąmet be jokios atrankos vėl pakviesti į tradicinį turnyrą. Šeštadienio pavakary „Plytinės kartodrome“, be abejo, labiausia spindėjo superfinalo, kurį laimėjo Justas Gaižauskas, dalyvių veidai. Justas atkaklioje kovoje pranoko Gintarą Šumskį ir Marijų Suchocką. Visas šis greičiausiųjų trejetas džiaugėsi Socialinės apsaugos ir darbo ministro įsteigtais prizais, atveriančiais duris į atrakcijų pasaulį vandens pramogų parke, o nugalėtojui J. Gaižauskui atiteko ir Seimo pirmininko V. Pranckiečio prizas – kvietimas į Seimą ir valdovų rūmus bei speciali signataro E. Bičkausko dovana – Nepriklausomybės atkūrimo akto kopija. Vilniaus miesto kartingo taurė įteikta greičiausiam Vilniaus regiono dalyviui – Marijui Suchodolskui. Paskelbta ir aktyviausia palaikymo komanda. Šis titulas atiteko Lietuvos katalikių moterų sąjungos vaikų ir jaunimo paramos centro auklėtiniams, kuriems įteiktas Policijos departamento prie VRM įsteigtas prizas – piniginis fondas pasirinktai kelionei Lietuvoje. Šilalės rajono savivaldybės Pajūrio vaikų globos namų auklėtiniai džiaugėsi iškovoję specialųjį Valstybinio Klaipėdos jūrų uosto direkcijos įsteigtą prizą – pasiplaukiojimą laivu. Turnyro finalo rezultatai Iki 12 metų 1. Romas Volodko 2. Erikas Verbickas 3. Laurynas Ramanauskas 12 – 14 metų 1. Marijus Suchockas 2. Danas Žalys 3. Erikas Akutovič 15 – 16 metų 1. Justas Gaižauskas 2. Gintaras Šumskij 3. Karolis Šalkauskas Merginos 1. Ieva Gaižauskaitė 2. Greta Steponavičiūtė 3. Gabrielė Jurgelevičiūtė Vadovai 1. Serafim Šemėnas 2. Darius Debesys 3. Edvinas Taparauskas Vadovės 1. Erika Kosej 2. Oksana Vasiliauskienė 3. Anželika Ivanauskienė Be įsteigtų taurių ir specialiųjų prizų visi turnyro dalyviai apdovanoti „Nemuno“ draugijos medaliais ir taurėmis bei specialiomis vaiko teisių apsaugos kontrolieriaus įstaigos paruoštomis dovanėlėmis, o vadovų grupės laimėtojai ir prizininkai – specialiais „Plytinės kartodromo“ prizais.