Išskirtinės išvaizdos automobillio itin efektyvi važiuoklė komplektuojama su „4CONTROL“ visų vairuojamųjų ratų sistema ir amortizatoriais su hidrauliniais ribotuvais. Naujos kartos 1,8 l turbobenzininis variklis, sukurtas bendradarbiaujant „Renault Sport Cars“ ir „Renault Sport Racing“ padalinių inžinieriams, pasiekia 280 AG ir 390 Nm sukimo momentą. Pirkėjai gali rinktis iš dviejų skirtingų transmisijų (mechaninės arba dviejų sankabų EDC pavarų dėžės) ir dviejų tipų važiuoklės („Sport“ arba „Cup“), o modelis siūlomas su pažangiausiomis technologijomis. „Nuo pirmojo „Mégane R.S.“ debiuto 2003 metais, mes nuolatos jį tobulinome, siūlydami dar didesnį važiavimo malonumą, derantį su praktiškomis savybėms“, – sako Patrice'as Ratti, „Renault Sport Cars“ padalinio vykdomasis direktorius. – 2009 m. pristatytas „Mégane III R.S.“ tapo tikra ikona, tad jį pakeisti tapo dideliu iššūkiu. Bet mes didžiuojamės, kad naujas automobilis pasižymi dar geresnėmis savybėmis posūkiuose, kurias užtikrina „4CONTROL“ sistema. Remdamiesi itin didele patirtimi automobilių sporte, naująjį „Renault Mégane R.S.“ kūrė žmonės, kurių aistra yra automobiliai, skirti vairavimą mylintiems žmonėms, o jo praktiškos savybės pravers važinėjant kasdien.“  „4CONTROL“ technologija: vienintelė šioje klasėje Nors ir pirmtakas pasižymėjo išskirtiniu valdymu, naująjį „Renault Mégane R.S.“ kūrę inžinieriai sugebėjo žengti dar toliau, pirmą kartą šioje sportiškų automobilių klasėje pritaikę unikalią visų vairuojamųjų ratų „4CONTROL“ sistemą. Važiuojant nedideliu greičiu, galiniai ratai yra pasukami priešinga priekiniams ratams kryptimi, taip užtikrinant tikslesnį posūkių įveikimą. Važiuojant didesniu kaip 60 km/val. greičiu („Race“ režime – didesniu kaip 100 km/val.), galiniai ratai pasukami ta pačia kryptimi kaip ir priekiniai, taip padidinant važiavimo stabilumą ir užtikrinant sportiškesnį valdymą. Lenktynių trasoje „4CONTROL“ sistema padeda įveikti posūkius maksimaliai tikslia trajektorija ir itin anksti pradėti greitėti. Naujasis „Renault MÉGANE R.S.“ komplektuojamas su „Sport“ arba „Cup“ važiuokle, turinčia skirtingus pakabos nustatymus (skiriasi spyruoklės, amortizatoriai, stabilizatorių standumas) ir leidžiančia pasirinkti norimą valdymo charakterį. Hidrauliniai amortizatorių eigos ribotuvai Dar viena „Renault Mégane R.S.“ naujovė yra „Renault Sport“ padalinio specialistų sukurti amortizatoriai su hidrauliniais eigos ribotuvais. Ši ralio automobiliuose naudojama technologija turi amortizatorius, kurių viduje sumontuotos papildomos hidraulinės kameros. Kai amortizatoriaus eiga pasiekia ribą, atsiveria papildomas vožtuvas, sugeriantis smūgio jėgą. Taip išskaidoma energija, kuri nenukreipiama atgal į ratą (kaip įprastuose amortizatoriuose), tad hidrauliniai ribotuvai leidžia išvengti smūgių ir šokčiojimų, užtikrinant maksimalią rato ir kelio kontakto kontrolę. Be to, ši technologija ne tik padidina komfortą važiuojant per greičio ribojimo kalnelius, duobes ir kitus didelius kelio nelygumus, bet ir užtikrina stabilesnį važiavimą dideliu greičiu. Visiškai naujas 1,8 l turbobenzininis variklis „Renault Mégane R.S.“ sumontuotas naujos kartos 1,8 l tiesioginio įpurškimo turbobenzininis variklis, pasiekiantis 280 AG (205 kW) prie 6000 aps./min. ir maksimalų 390 Nm sukimo momentą, esant 2400–4800 aps./min. – tai yra vieną didžiausių sukimo momentų klasėje turintis variklis, užtikrinantis gerą dinamiką ir komfortą. Be to, šis variklis, palyginti su ankstesnėje versijoje montuotu motoru, yra 8 proc. taupesnis ir pasižymi 11 proc. mažesne CO2 emisija. Šių metų pabaigoje debiutuos ir ypatinga „Trophy“ versija, kurios variklio galia sieks 400 AG, o sukimo momentas – 400 Nm. Mechaninė arba dviejų sankabų EDC pavarų dėžė Nuo šiol naujas modelis komplektuojamas ne tik su mechanine šešių greičių pavarų dėže, bet ir galimas su dviejų sankabų EDC transmisija. Ši pavarų dėžė buvo specialiai pritaikyta dideliam sportiško automobilio variklio sukimo momentui ir aukštiems sūkiams, tai pat parinkti kitokie perdavimų skaičiai, o pavaras galima perjungti prie vairo esančiomis svirtelėmis. Aktyvavus „Sport“ arba „Race“ režimą, modelyje su EDC pavarų dėže stabdant ir laikant patrauktą į save kairę svirtelę, automatiškai parenkama tinkamiausia žemesnė pavara, taip užtikrinant maksimaliai efektyvų įsibėgėjimą išvažiuojant iš posūkio. Starto kontrolės sistema aktyvuoja sankabą ir turbiną maksimaliai efektyviam pagreitėjimui, o „Sport“ režime traukos kontrolės sistema padeda vairuotojui garantuodama geriausią įmanomą sukibimą ant slidžios kelio dangos. Ryškūs sportiško automobilio bruožai Naujasis „Renault Mégane R.S.“ išsiskiria sportiško automobilio išvaizda, kurią dar labiau pabrėžia nauja „Tonic Orange“ spalva, išryškinanti kėbulo formas. Palyginti su „Mégane GT“, šios versijos priekiniai sparnai yra 60 mm, o galiniai – 45 mm platesni, prošvaisa žemesnė 5 mm. Priekiniame buferyje yra didelės oro paėmimo angos su „Formulė 1“ automobilių priekį primenančiu oro skirstytuvu, radiatorių dengia trimatės „Renault Sport“ korio formos grotelės, priekiniuose sparnuose esantys ortakiai optimizuoja oro srautą ties ratų arkomis. Automobilio salone sumontuotos sportinės sėdynės su integruotais galvų atlošais, kurios gali būti aptrauktos „Alcantara“ audiniu, aliuminiu padengti pedalai ir pavarų perjungimo svirtis. Kaip tvirtinama pranešime, naujajame „Renault Mégane R.S.“ sumontuota patogesnė ir dar daugiau funkcijų turinti duomenų informacijos sistema „R.S. Monitor“. Joje realiu laiku pateikiama informacija, gaunama iš daugiau kaip keturiasdešimties automobilyje sumontuotų jutiklių apie automobilio įsibėgėjimą, stabdymą, vairo pasukimo kampą, „4CONTROL“ sistemos veikimą, temperatūrą, slėgį ir kitus svarbius parametrus. Be to, pirmą kartą šiame segmente „R.S. Monitor Expert“ sistema gali filmuoti važiavimą lenktynių trasa ir šį įrašą susieti su telemetrijos duomenimis, kuriais vėliau galima dalintis socialiniuose tinkluose, patalpinti į „R.S. Replay“ svetainę, kur juos bet kada galima peržiūrėti, atlikti analizę ar tiesiog palyginti su kitų „Renault Sport“ bendruomenės narių įrašais.