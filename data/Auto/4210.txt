Tačiau ekspertai tikino, kad tokie kursai yra naudingi, tik galėtų būti dar efektyvesni. Mokymuose – penki etapai Klaipėdietė Violeta vadinamuosius pažeidėjų kursus privalėjo lankyti, nes 20 km/val. viršijo leistiną greitį, o dar neturėjo dvejų metų vairavimo stažo. Už tokį pažeidimą pradedantiesiems vairuotojams, norintiems pasikeisti savo laikiną vairuotojo pažymėjimą į tokį, kuris galioja dešimt metų, reikia privalomai išklausyti papildomus vairuotojų mokymo kursus. Teisės aktais reglamentuota, jog papildomuose vairuotojų mokymuose pažeidėjai privalo ne trumpiau nei 45 min. individualiai su mokymo įstaigos psichologu analizuoti padarytą Kelių eismo taisyklių (KET) pažeidimą, už kurį buvo taikyta administracinė atsakomybė. Pažeidėjas tokiuose kursuose taip pat privalo baigti ne trumpesnį kaip 45 min. trukmės mokymo įstaigos vairuotojų mokytojo vedamą teorijos kursą, apimantį šias temas: KET naujovės, atsakomybė už KET pažeidimus ir jų padarymo pasekmės, eismo įvykių Lietuvoje priežastys ir pasekmės, rizikingos eismo situacijos ir galimybės jas numatyti, saugus, ekonomiškas ir ekologiškas vairavimas. Dar vienas kursų etapas – ne trumpesnis kaip 90 min. trukmės mokymo įstaigos psichologo vedamas psichologijos kursas, apimantis šias temas: vairuotojo asmenybės bruožų, savybių, asmeninių vertybių, stereotipų įtaka elgesiui kelyje, emocijos, jų suvokimas ir valdymas vairuojant motorinę transporto priemonę, alkoholio, narkotinių ir psichotropinių medžiagų vartojimo, taip pat streso, miego trūkumo, nuovargio, ligos įtaka vairuotojo dėmesingumui, situacijos vertinimui, sprendimų priėmimui, vairavimo, eismo kultūra, pagarba kitiems eismo dalyviams ir atsakomybė už juos ir save. Be to, pažeidėjui dar privaloma ne trumpiau kaip 45 min. su mokymo įstaigos vairavimo instruktoriumi mokytis saugiai, ekonomiškai vairuoti. Paskutinė užduotis – išlaikyti žinių patikrinimo testą. Po psichologės žodžių – išgąstis „Kai skaitai teoriją, kaip vyksta tie kursai, atrodo, kad jie yra labai naudingi. Tačiau bent jau mano atveju nieko panašaus nebuvo. Teorinė dalis, kur mokytojas turėjo pasakoti apie KET naujoves ir panašiai, nieko naujo neišgirdau, nes juk neseniai baigiau vairavimo mokyklą. Būtų tikrai buvę naudingiau, jei mokytojas būtų pasakojęs, kokios naujovės įsigalios nuo šių metų pradžios, o ne kokiu greičiu leidžiama važiuoti autostradoje“, – pasakojo Violeta. Įspūdžio jai nepaliko ir psichologės vedama 90 minučių trukmės paskaita. „Kokia nauda sužinoti, kad cholerikas prie vairo elgiasi karštakošiškai, signalizuoja? Aš ir taip tai žinau. Žodžiu, ir šioje dalyje neįžvelgiau jokios naudos, nors jos ir labai ieškojau“, – pripažino pašnekovė. Anot jos, individualus pokalbis su psichologe, kurioje buvo analizuojamas padarytas pažeidimas, paliko giliausią įspūdį, tačiau jis nėra teigiamas. „Į kursus patekau todėl, kad buvau bausta už greičio viršijimą. Jį viršijau gyvenvietėje, maniau, kad nepastebėjau kelio ženklo apie gyvenvietės pabaigą, todėl ir spustelėjau greičio pedalą. Kai policijos pareigūnai manė sustabdė, parodė, kad iki gyvenvietės pabaigos dar likę 100 metrų. Visiškai pripažįstu, jog padariau pažeidimą, sumokėjau 14 eurų baudą. Nors aplinkybės ir buvo keistos, tačiau suprantu, kad atsakinga esu aš, nes aš vairavau automobilį. Pažeidėjų kursus privalėjau baigti, todėl į juos ir nuėjau, bet po jų išėjau tokia savijauta lyg būčiau ne greitį viršijusi, o žmogų nužudžiusi“, – tvirtino Violeta. Anot jos, psichologė, su kuria reikėjo analizuoti padarytą pažeidimą, pradėjo aiškinti, jog Lietuvoje įsivyrauja nauja mada, kuri vadinasi „Švarus CV“. „Darbdaviai patikrina, ar žmogus nėra baustas, pavyzdžiui, už KET pažeidimus. Esą jei darai pažeidimus kelyje, tai darysi ir darbe, todėl manęs niekas nepriims į darbą. Kam taip mane gąsdinti? Juk tik kartą viršijau greitį, nesu kokia kelių vištelė, piktybiška pažeidėja. Po pokalbio su psichologe pasijutau taip, lyg būčiau kokią baisiausią nuodėmę padariusi“, – teigė pašnekovė. Anot jos, praktinis važiavimas mieste su instruktoriumi buvo tiesiog įprastas pasivažinėjimas, o žinių testą išspręsti nebuvo sudėtinga. „Todėl pirmiausia savęs, o gal ir atsakingų institucijų klausių – kam reikalingi tokie kursai. Kokią naudą jie man davė, išskyrus tai, kad už juos sumokėjau 90 eurų?“ – vis dar bando išsiaiškinti pašnekovė. Mokymai buvo įdomūs Pažeidėjų kursus ar papildomą vairuotojų mokymą turi baigti ir patyrę vairuotojai, iš kurių buvo atimta teisė vairuoti, nesvarbu: ar mėnesiui, ar metams. Kursai vyksta lygiai taip pat, kaip ir pradedantiesiems vairuotojams – teorinė dalis, psichologo paskaita, individualus pokalbis su juo, praktinis važiavimas ir žinių patikrinimo testas. Patyręs vairuotojas, kuris vairavimo pažymėjimą mėnesiui prarado, nes greitį viršijo daugiau nei 50 km/val., po tokių kursų buvo labai patenkintas. Anot jo, pažeidėjai buvo supažindinti su KET, jų pakeitimais, apie kuriuos patyrę vairuotojai net nebuvo girdėję. Psichologės paskaita „Vairavimo psichologija“ jam taip pat paliko įspūdį, nes jo metu kalbėta apie vairuotojų elgesį kelyje, charakterio ir temperamento įtaką vairavimui, kitus vairuotojų bruožus. „Į galvą itin įstrigo statistika, kad apie 80 procentų KET pažeidimų yra atliekami tyčia, suvokiant savo veiksmus“, – pasakojo vairuotojas. Jam patiko ir praktinis važiavimas. „Vairavimo mokyklos automobiliu turėjau du kartus įveikti tą patį maršrutą. Po važiavimo instruktorius išaiškino padarytas klaidas ir antrą kartą pasiūlė tą patį maršrutą pravažiuoti ekonomiškiau. Automobilio borto kompiuteris pirmuoju bandymu parodė vidutines 5,5 litro degalų sąnaudas. Antruoju bandymu, vadovaujantis nurodymais, sąnaudas pavyko sumažinti iki 4,6 litro. Taip pat įdomi praktika“, – teigė pašnekovas. „Vėliau laukė individualus pokalbis su psichologe. Apie darbą, apie gyvenimą, apie asmenybės savybes ir visų šių veiksnių įtaką vairavimui. Mano greičio viršijimas ir už tai paskirta sankcija – tai ženklas, kad kartais reikėtų save pristabdyti ir pagalvoti, kad niekur gyvenime nenuskubėsi“, – išvadas po pokalbio pasidarė patyręs vairuotojas. Jis žinių patikrinimo testą iš 20 klausimų apie KET, saugų vairavimą, psichologiją ir kitus kursuose girdėtus dalykus išsprendė be klaidų. Naudą duoda Papildomas mokymas vairuotojams, kuriems buvo atimta teisė vairuoti transporto priemones, vykdomas nuo 2009 metų liepos. Nuo 2013 metų tokius mokymus turi įveikti ir pradedantieji vairuotojai, kurie per pirmuosius dvejus savo vairavimo metus padarė tam tikrus KET pažeidimus, pavyzdžiui, viršijo leistiną greitį daugiau nei 10 km/val., nesegėjo saugos diržo, vairuodamas kalbėjo mobiliuoju telefonu, sukėlė eismo įvykį, kuriame buvo sužalotas žmogus. Per šį laikotarpį mokymo įstaigos, turinčios teisę vykdyti papildomą vairuotojų mokymą, apmokė daugiau nei 57 tūkst. vairuotojų, kuriems atimta teisė vairuoti transporto priemones. Vien pernai vadinamuosius pažeidėjų kursus išklausė beveik 3 tūkst. pradedančiųjų vairuotojų. Valstybinės kelių transporto inspekcijos Saugaus eismo skyriaus vedėjas Viktoras Lapinas teigė, jog pagrindinis Lietuvos ir visos ES tikslas – nė vieno žuvusiojo automobilių keliuose. „Papildomo vairuotojų mokymų tikslas – įdiegti jų dalyviams geresnį kelių eismo rizikos supratimą ir atsakingesnį bei apdairesnį elgesį kelyje. Pernai Lietuvos keliuose žuvo 53 žmonėmis mažiau nei užpernai. Vertinant kompleksiškai, tam įtakos turėjo ir tie papildomi vairuotojų mokymai, nes tik kompleksinės priemonės gali duoti rezultatų“, – teigė V. Lapinas. Jo teigimu, kursuose turi būti apsvarstomos priežastys, dėl kurių vairuotojai buvo į juos nukreipti, ir galimybės tas priežastis pašalinti, individualiai išugdomas įpročius keičiantis elgesio modelis. Anot V. Lapino, visa tai reikalinga tam, kad tokie vairuotojai ateityje išvengtų netinkamo elgesio kelyje atvejų pasikartojimo. „Iš papildomą vairuotojų mokymą vykdančių mokymo įstaigų girdime, kad į kursus grįžtančių vairuotojų skaičius yra mažas, todėl tai leidžia daryti prielaidą, kad mokymo kursai duoda naudą. Nuo 2017 m. sausio pirmos dienos visų į papildomus mokymus patekusių vairuotojų kursų baigimo duomenys siunčiami į „Regitrą“, todėl bus galima tiksliau pasakyti, kiek vairuotojų grįžta į papildomo vairuotojų mokymo kursus. Žinoma, yra ir problemų. Kiek žinome, didžiausia problema yra ta, kad trūksta psichologų, kurie gali vesti tokius kursus. Be to, kiekvienos mokymo įstaigos reikalas yra pasirūpinti, kaip organizuoti kursus, kad į juos atėjusieji gautų kuo daugiau naudos. Juk 45 minutes galima ne tik sausai dėstyti teoriją, bet galima ir labai įdomiai bei naudingai aptarti pavojingiausias kelyje kylančias situacijas“, – kalbėjo V. Lapinas. Kursai – dėl pliusiuko Vairavimo instruktorius ir saugaus eismo specialistas Artūras Pakėnas tikino nemanąs, jog vadinamieji pažeidėjų kursai duoda didelės naudos. „Gal pats faktas, kad gali tekti lankyti tokius kursus, veikia kaip prevencinė priemonė ir ypač pradedančiuosius vairuotojus. Na, gal pokalbis su psichologu ir paskatina susimąstyti apie savo atsakomybę. Tačiau įprasta, kad mąsto sąmoningi žmonės, o tie, kurie pažeidimus daro piktybiškai, tikrai apie nieką nesusimąstys“, – teigė A. Pakėnas. Jis tvirtino, jog pats turi pažeidėjams tokiuose kursuose dėstyti teorinę dalį apie KET. „Kai gavau medžiagą, kokią reikia išdėstyti, išsigandau, Tai yra 300 skaidrių, o skiriama 45 minutės. Kitaip tariant, per tokį trumpą laiką žmogų turi išmokyti ir aritmetikos, ir algebros, ir aukštosios matematikos. Manau, jog teorinė dalis apie KET turi būti diferencijuota. Pradedantiesiems vairuotojams, kurie neseniai baigė vairavimo mokyklas, teorijos dėstyti nereikia, nes jie ją neseniai mokėsi ir tikėtina, kad dar nepamiršo. Patyrusiems vairuotojams, aišku, KET taisykles, svarbiausius jų punktus, naujoves reikia priminti“, – aiškino A. Pakėnas. Jo nuomone, pradedantiesiems vairuotojams, kurie pateko į pažeidėjų kursus, naudingiau yra tris kartus leisti važiuoti mieste po 45 minutes, o ne sėdėti auditorijoje ir klausytis teorijos. „Juk kai žmogus mokosi vairuoti, jis neišmoksta daug elementų Pavyzdžiui, lenkimas. Kiek vairavimo mokyklos automobilį vairuojančių mokinių ką nors aplenkia? Juk tik retas, nes visi rieda pirma juosta ir tiek. O lenkimas yra pats pavojingiausias momentas, todėl per tuos pažeidėjų kursus geriau jo pasimokyti, o ne klausytis teorijos, kurios pradedantieji vairuotojai dar tikrai nėra pamiršę“, – teigė A. Pakėnas. Jis tvirtino, jog tokių kursų – papildomo vairuotojų mokymų tikrai nereikia naikinti, bet juos reikia tobulinti. „Matau labai didelį tokių kursų potencialą. Tik gaila, kad biurokratai nenori įsileisti į diskusijas su praktikais, kurie galėtų padėti patobulinti tuos kursus. Neįsileidžia dėl paprastos priežasties. Jei įsikiš praktikai, tai biurokratai nebeturės kaip pateisinti savo egzistavimo. Dabar didžiausia blogybė ta, kad šiuose mokymuose nėra dūšios. Tai yra biurokratinis sprendimas dėl pliusiuko, o rezultatas niekieno nedomina“, – apgailestavo A. Pakėnas. Pirmauja neblaivūs vairuotojai 2015 m. atlikta papildomo vairuotojų mokymo analizė byloja, kad didžiausią dalį (beveik 57,5 proc.) vairuotojų, kuriems buvo atimta teisė vairuoti transporto priemones dėl KET pažeidimų, sudaro transporto priemonių vairuotojai, vairavę neblaivūs arba apsvaigę nuo narkotinių, psichotropinių ar kitų psichiką veikiančių medžiagų. Antroje vietoje – vairuotojai, viršiję leistiną greitį (14,9 proc.), trečioje – KET pažeidėjai, sukėlę nežymų sveikatos sutrikdymą arba nulėmę turto sugadinimą (10 proc.). Saugaus eismo automobilių keliais įstatymu įvardyta dešimt KET pažeidimų, dėl kurių pradedančiajam vairuotojui privaloma baigti papildomą vairuotojų mokymą. Nustatyta, kad dažniausias pradedančiųjų vairuotojų KET pažeidimas, dėl kurio tenka vykti į papildomus mokymus, – viršytas leistinas važiavimo greitis (42,29 proc.), nors neseniai išmokę KET ir pažinę eismo saugumo svarbą pradedantieji vairuotojai į papildomo mokymą vyksta už saugos diržo (motociklininko šalmo) nenaudojimą (16,76 proc.), trečioje vietoje – mobiliojo ryšio priemonių naudojimosi taisyklių pažeidimai vairuojant (8,51 proc.). Pagal KET pažeidimo pobūdį, kai nustatomas lengvas neblaivumo laipsnis (nuo 0 iki 0,4 promilės), pradedantieji vairuotojai sudaro 5,16% proc. visų pradedančiųjų vairuotojų, pažeidusių KET ir baigusių papildomą vairuotojų mokymą. Esate buvę panašiuose kursuose? O gal norite pasidalyti patirtimi apie tai, kaip sekėsi mokytis vairuoti? Kaip manote, kaip vairavimo kursus būtų galima tobulinti? Jūsų minčių laukiame el.p. pilieciai@delfi.lt su prierašu „Patirtis“.