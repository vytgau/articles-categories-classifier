Savo paskaitoje „Rėmėju paieška ir darbas su jais arba kur mano pinigai?“ „Volfas Engelman“ bendrovės marketingo vadovas pasakojo, kad šiandien mūsų šalyje daugelis lenktynininkų sunkiai sukuria bendradarbiavimo projektus. Tačiau, pasak jo, dėl to kaltas dažno požiūris, kad rėmėjui užtenka, kad sportininkas „pravežtų“ jo lipduką ant sportinio automobilio. M. Matukaitis ir pats aktyviai lenktyniauja, todėl žino su kokiomis problemomis susiduria lenktynininkai ir kaip jas galima lengvai išspręsti. Pasak jo, viskas prasideda nuo to, kad sportininkai klaidingai prašo paramos. „Reikia išvis pamiršti žodį parama. Lenktynininkas turi kurti pridėtinę vertę ir demonstruoti rėmėjo prekės ženklą tai auditorijai, kurios be sportininko kuriamos emocijos jis nepasiektų. Vien tokio požiūrio užtenka, kad potencialūs rėmėjai į jus žiūrėtų kaip į rimtą partnerį, o ne pinigų stabdžiams ir padangoms prašytoją“, - svarbiausias rėmimo strategijos idėjas atskleidė profesionalas.  Paskaitos metu M. Matukaitis leido suprasti, kad visi čia susirinkusieji jau pavėlavo. Pasak jo, siūlyti bendradarbiavimą likus mėnesiui iki lenktynių – labai bloga idėja. Vis dėlto, pasiruošus iš anksto, pas rėmėjus reikia ateiti po lenktynių sezono, kai yra kuriami kitų metų biudžetai. Jis taip pat pabrėžė, kad dauguma pasiūlymų iškart atmetami, nes sportininkai siunčia tuos pačius pristatymus, kuriuose net palieką kitų gavėjų logotipus ar pavadinimus. Daugiau paprastų idėjų kaip aistrą lenktynėms paversti tvariu projektu rasite paskaitos įraše. 