Iki šiol maksimali žalos atlyginimo suma, kurią išmokėti turėjo draudikai, siekė 5 milijonus eurų. Į šią sumą įėjo ir neturtinės žalos atlyginimas, tačiau ji negalėjo viršyti 5 tūkstančių eurų. Tai reiškia, kad tokią sumą sumokėdavo draudikai, o eismo įvykio kaltininkas turėjo pats atlyginti dalį, kuri viršija šias lubas. Finansų ministerijos parengtuose pakeitimuose panaikinama maksimali riba, todėl ateityje draudikai turėtų atlyginti visą priteistą neturtinę žalą. Dėl to draudimo bendrovių išlaidos augtų, taigi ir vairuotojų įmokos už draudimą didėtų. Finansų ministerija sako, kad taip siekiama įgyvendinti Europos Sąjungos praktiką dėl žalos atlyginimo. Pakeitimams jau pritarė Vyriausybė, jie įsigalios, jeigu jiems pritars ir Seimas.