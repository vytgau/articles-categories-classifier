Tokius automobilius galima atpažinti pažvelgus į registracijos liudijimą – jame turi būti speciali žyma vokiečių kalba „VERWERTUNGNACHWEIS LAG VOR“, kuri reiškia, jog transporto priemonė laikytina atlieka. Kaip papildomas žymėjimas registracijos dokumente gali būti nukirptas puslapio kampas. Įprastai pirkėjai susigundo gera automobilio būkle ir mažesne negu rinkos kaina. Tik vėliau paaiškėja, jog šios transporto priemonės nebus galima eksploatuoti dėl per didelio taršos kiekio. „Regitra“ rekomenduoja nepriimti skubotų sprendimų ir prieš perkant automobilį iš Vokietijos atidžiai įvertinti jo dokumentus. „Dažniausiai netinkamu eksploatuoti arba atlieka mes laikome tokį automobilį, kuris yra sudaužytas ar kaip kitaip mechaniškai netvarkingas. Tačiau šie automobiliai, kurie atvyksta iš Vokietijos į Lietuvą, yra nauji ir išoriškai gali atrodyti puikiai. Jie paprasčiausiai neatitinka Europos Sąjungos taršos normų, todėl negali būti naudojami viešajame eisme. Taigi, norime įspėti visus, kurie ruošiasi pirkti automobilį iš Vokietijos, būti atidžius, nes tokių automobilių, deja, „Regitra“ negalės įregistruoti“, – sako valstybės įmonės „Regitra“ Veiklos departamento direktorius Darius Jurgutis. Atliekomis pripažinti automobiliai turėtų būti sunaikinami dar Vokietijoje, tačiau nelegaliais būdais parduodami jie atkeliauja į Lietuvą. „Mes taip pat susisiekėme su Vokietijos Transporto Tarnyba (KBA), kuri užtikrino mus, jog šios transporto priemonės turėjo būti sunaikintos. Buvo susitarta dėl bendradarbiavimo keičiantis visa turima informacija dėl neteisėtai vykdomos veiklos“, – teigia D. Jurgutis. Pagal dabartinius įstatymus, Lietuvoje negali būti registruojami automobiliai, kurie mūsų ar užsienio valstybėse yra pripažinti atliekomis.