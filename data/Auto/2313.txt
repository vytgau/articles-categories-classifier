Jau kitą mėnesį „Terra E Holding“ pasirinks vieną iš penkių vietų Vokietijoje ar kaimyninėje šalyje, kur bus statoma galinga baterijų gamykla, per interviu sakė vykdomasis vadovas Holgeris Gritzka. Buvęs „ThyssenKrupp“ vadovas padėjo suburti 17 Vokietijos bendrovių konsorciumą ir iškovojo vyriausybės paramą projektui, kuris startuos pirmąjį 2019 metų ketvirtį, o maksimalų našumą pasieks jau 2028 metais. Baterijų elektriniams automobiliams gamykla – dar vienas įrodymas, kad Vokietijos automobilių pramonė rengiasi naujam automobilių gamybos revoliucijos etapui. Ličio jonų baterijos gali padėti išspręsti elektros, kurią gamina atsinaujinantys energijos šaltiniai (saulė ir vėjas), kintamumo problemą. Be to, tikimasi, kad šios baterijos jau kito dešimtmečio pradžioje bus imtos masiškai naudoti naujuose Vokietijoje gaminamuose elektriniuose automobiliuose. „Mūsų technologiniai sprendimai kokybine prasme lenkia konkurentų, mes nuolat esame vienu žingsniu priekyje“, – sako H. Gritzka, kuris akcentavo, kad „Terra E“ kliausis Vokietijos stiprybe robotikos ir automatizuoto gamybos proceso srityje. Skaičiuojama, kad iki 2021 metų baterijų elektriniams automobiliams mastas išaugs dvigubai ir pasieks 278 gigavatvalandžių talpą (nuo 103 gigavatvalandžių), skelbia „Bloomberg New Energy Finance“. Šiuo metu rinką kontroliuoja tokie elektronikos gamintojai kaip Pietų Korėjos LG ir „Samsung SDI“. Kai tik bus baigtos 5 mlrd. dolerių kainuojančios 35 gigavatvalandžių pajėgumo „Gigafactory“ gamyklos statybos Nevadoje, „Tesla“ taps antruoju pagal dydį tokių baterijų gamintoju pasaulyje. A. Merkel palaiminimas Kai kurie „Terra E“ konsorciumo nariai taip pat gali tapti jos klientais, teigia H. Gritzka, kuris atsisakė įvardyti konsorciume dalyvaujančių bendrovių pavadinimus. Projektui, kuris laimėjo 5,2 mln. eurų subsidijų iš Vokietijos švietimo ir tyrimų ministerijos, užbaigti, anot jo vykdomojo vadovo, reikia dar mažiausiai milijardo. „Terra E“ ieškos strateginių investuotojų, kuriuos sudomintų vyriausybės finansuojami technologiniai tyrimai bei ieškojimai ir tai, kad konsorciumo veiklai pritaria pati Vokietijos kanclerė Angela Merkel. Gegužę A. Merkel padėjo gauti 500 mln. eurų „Daimler“ – šios lėšos bus skirtos ličio jonų energijos laikymo infrastruktūrai. „Terra E“ projektas, anot jo vadovo, skirtas augančiai mobilios energijos rinkai.