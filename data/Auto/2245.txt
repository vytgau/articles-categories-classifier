Kaip rašoma pranešime žiniasklaidai, „Volkswagen California“ sukūrimą įkvėpė stilingasis, visų laikų populiariausias kemperis „Bulli“. Gamintojo teigimu, šis naujas modelis taip pat taps namų ant ratų archetipu. Ant „Crafter“ važiuoklės sukurtas koncepcinis „California XXL“ taip pat kaip ir kiti „Volkswagen“ kemperiai, ištisus dešimtmečius laimintys tūkstančių patyrusių poilsiautojų simpatijas, pasižymės sistemingai apmąstyta išore ir lanksčiai transformuojamu vidumi. Šiandien naujas ir didesnis „Crafter“ turi gausias pagalbos vairuotojui sistemas, patogų valdymą bei naudoja mažai degalų ir visa tai bus perduota namui ant ratų „California XXL“.  Inovatyvus koncepcinio modelio korpusas ir protingas vidaus išplanavimas leidžia sukurti erdvų namą ant ratų, kuriame telpa net ir patogi 2 metrų ilgio lova. Erdvi gyvenamoji zona su patogiomis pertvaromis suteikia judėjimo laisvę. Priekinės sėdynės gali pasisukti 180 laipsnių kampu į antrą sėdynių eilę. Tikslingai apgalvotas, praktiškas dizainas talpina dviejų degiklių viryklę ir šaldiklį, praustuvę ir išplečiamą darbinį paviršių. Dėl didelių „California XXL“ matmenų čia telpa ir kambarys su patogiu dušu, prausykle bei tualetu. Gamintojas taip pat pabrėžia, kad nepaisant gabaritų, automobilis gerai įveikia oro pasipriešinimą. Net būdamas 2,9 metrų aukščio, jis pasižymi puikia aerodinamika – tai leima specialūs tarpai visiškai naujos konstrukcijos stoge, ir užtikrina ne didesnį pasipriešinimo koeficientą nei įprastiniai „Crafter“ modeliai. Daugiau informacijos apie naująjį „California XXL“ „Volkswagen“ planuoja pateikti pasaulinės premjeros metu.