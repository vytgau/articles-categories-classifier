Sukčiai apsimeta „Regitros“ darbuotojais Dažniausiai sukčiai socialiniame tinkle „Facebook“ tokias nelegalias paslaugas siūlo apsimesdami „Regitros“ darbuotojais. Pasisavindami asmens duomenis, jie sukuria netikrą anketą, o tam, kad pasiektų kuo daugiau žmonių, savo pasiūlymus skelbia įvairiose skelbimų grupėse. „Tokia nelegalia veikla užsiimantys asmenys dažniausiai pasirenka tuos įmonės darbuotojus, kurie nėra užsiregistravę „Facebook“ ir nedalyvauja socialiniuose tinkluose. Taigi, darbuotojui, kurio vardu buvo sukurta anketa, tampa daug sudėtingiau pastebėti jo tapatybės vagystę. Noriu atkreipti visuomenės dėmesį bei paskatinti nepasitikėti tokio pobūdžio skelbimais, o juolab neatskleisti savo asmens duomenų“, – sako „Regitros“ generalinio direktoriaus pavaduotojas Saulius Šuminas. Visuomenei patariama elgtis apdairiai, nepažįstamiems nepatikėkite savo asmens kodo bei neskubėkite daryti to, ko jie prašo. Kaip rodo praktika, tokie siūlymai, kaip pavyzdžiui, įsigyti neva tikrą vairuotojo pažymėjimą, yra paprasčiausi sukčių bandymai neteisėtai išvilioti iš žmonių pinigus. Gavę juos, jie pradingsta visam laikui. Vykdoma aktyvi korupcijos prevencija Vienas iš pagrindinių „Regitros“ tikslų – užtikrinti, kad į Lietuvos kelius patektų tik tam tinkamai pasiruošę vairuotojai, gebantys ne tik mechaniškai valdyti automobilį, tačiau ir suvokiantys savo atsakomybę. Įmonė yra sukūrusi saugią bei patikimą sistemą, kuri užtikrina griežtą kontrolę kiekviename vairuotojų egzaminavimo etape. Vairuotojo pažymėjimo gavimo procese dalyvauja daug skirtingas funkcijas atliekančių žmonių. Paprasčiau tariant, asmuo, norėdamas jį įgyti, turi pereiti per keletą įmonės grandžių: dokumentus priimančius ir teorijos egzaminus vykdančius darbuotojus, praktikos egzamino egzaminuotojus bei vairuotojo pažymėjimų išdavimo specialistus. Siekiant didesnio objektyvumo bei skaidrumo, egzaminai „Regitroje“ yra filmuojami, o vaizdo įrašai nuolat tikrinami mūsų specialistų. Toks kontrolės mechanizmas taikomas tik Baltijos šalyse, tačiau juo domisi ir prašo pasidalyti savo patirtimi tokios valstybės kaip Prancūzija, Belgija bei Portugalija.  Užtikrinant visapusišką visuomenės saugumą keliuose būtinas ne tik korupcijos kontrolės mechanizmas, tačiau ir visuomenės nepakantumas bet kokioms korupcijos ar sukčiavimo formoms. Juk korupcija galima tik abipusiu sutarimu. Pastebėjus sukčių, kviečiama apie tai pranešti „Regitra“ kviečia, pastebėjus galimo sukčiavimo atvejį, nelikti abejingiems ir apie tai pranešti, jog nelegali veikla būtų nutraukta. Tai galima padaryti el. paštu komunikacija@regitra.lt, anoniminiu pasitikėjimo telefonu +370 5 215 2511 arba užpildžius specialiąją formą. Ją galima rasti įmonės interneto svetainėje: http://www.regitra.lt/lt/imone/pranesti-apie-korupcija/pranesimo-forma. Primenama, jog „Regitroje“ veikia Antikorupcijos komisija, kuri, gavusi anoniminius pranešimus dėl galimo sukčiavimo, tikrina jų pagrįstumą. Taip pat apie atvejus, kai vykdoma nelegali veikla, neteisėtai naudojamas įmonės vardas ar apsimetama jos darbuotojais, pranešama teisėsaugai, kuri toliau juos tiria.