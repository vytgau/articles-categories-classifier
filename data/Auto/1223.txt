„Tai nedidelis miesto automobilis, galbūt kiek labiau orientuotas į moteriškąją vairuotojų auditoriją, tačiau subalansuotas toli gražu ne vien jai, – naują narį sparčiai gausėjančioje modelių šeimoje apibūdino Kauno „Seat“ centro pardavimo vadybininkas Ignas Gelžinis. – „Seat Arona“ galima drąsiai vadinti „Ibiza“ broliu, mat jis panašus tiek eksterjero linijomis, gabaritais, tiek ir kaina. Vis dėto, kaip priklauso tikram krosoveriui, „Arona“ kiek aukštesnis, ilgesnis, erdvesnis ir su gana talpia 400 litrų tūrio bagažine.“ Šie manevringi SUV tipo automobiliai pasižymi ne tik geresniu pravažumu, bet ir patogesne sėdėsena, komfortiškesniu įlipimu bei kitais privalumais. Tokie miesto visureigiai pastaruoju metu diktuoja automobilių madų tendencijas, todėl šis segmentas itin sparčiai populiarėja tiek Europoje, tiek ir visame pasaulyje. Azartiški automobilių žinovai tikriausiai neprašautų susilažinę, kad „Seat Arona“ kitąmet taps rimtu pretendentu į Lietuvos „Metų automobilio“ titulą. Tai būtų dėsninga, nes būtent jo didesnysis pirmtakas „Seat Ateca“ nuskynė šiuos laurus 2017-ųjų konkurse. Kiek tokie lūkesčiai pagrįsti, netrukus bus galima įsitikinti gyvai. Jau kitų metų sausį naujokas „Arona“, pakrikštytas turistinio Kanarų salų miesto vardu, papildys „Seat“ centrų ekspozicijas Vilniuje ir Kaune. Pirkėjai galės rinktis iš trijų turbobenzininių (1 ir 1.5 litro darbinio tūrio) ir dviejų turbodyzelinių (1.6 litro tūrio) variklių. Priekiu varomuose automobiliuose bus diegiamos penkių arba šešių pavarų mechaninės, arba septynių pavarų dvigubos sankabos automatinės pavarų dėžės. Net 68 skirtingos kėbulo ir stogo spalvų kombinacijos bei platus spektras papildomos įrangos užtikrins individualumą kiekvienam naujojo „Seat Arona“ savininkui. Mėgstantiems išskirtinę komplektaciją – sportiškas paketas FR su 4 skirtingomis važiavimo režimų programomis – nuo ekonomiškos iki individualios – atitinkamai derinant variklio, transmisijos ir pakabos charakteristikas. „Arona“ modeliui pasitelkta platforma jau spėjo pasiteisinti kuriant jam giminingus naujuosius „Ibiza“ bei „VW Polo“ automobilius. „Laiko patikrinta vokiška kokybė papuošta ispanišku dizainu. Rezultate – veržlus, dinamiškas ir patikimas automobilis, praturtintas šiuolaikinėmis technologijomis“, – pastebi I. Gelžinis, priminęs, kad pastaruoju metu „Seat“ yra sparčiausiai auganti markė visoje „Volkswagen“ grupėje. Ispanijos gamintojas rengiasi dar vienam debiutui – ateinančiais metais išleis trečią ir didžiausią savo gamoje SUV modelį, pateksiantį į ypač konkurencingą didžiųjų miesto visureigių segmentą. Iki 2020 metų „Seat“ ketina pristatyti iš viso šešis atnaujintus gaminius arba visai naujus automobilių modelius.