„Patikrinimai yra susiję su (Europos) Komisijos nuogąstavimais, jog keletas Vokietijos automobilių gamintojų galėjo pažeisti ES konkurencijos taisykles, pagal kurias draudžiami karteliai ir konkurenciją ribojantys veiksmai“, – pareiškė Komisija. Įmonių, kurių patalpose buvo atliktos kratos, ji nenurodė. Praėjusį penktadienį Komisijos pareigūnai atliko kratas Vokietijos automobilių gamintojos BMW patalpose. Komisija tuomet pareiškė, jog „gali patvirtinti, kad spalio 16 dieną jos pareigūnai atliko neplanuotą patikrinimą vienos Vokietijos automobilių gamybos įmonės patalpose“. Vokiečių savaitraštis „Der Spiegel“ liepą skelbė, kad Vokietijos automobilių gamybos įmonės „Volkswagen“, „Audi“, „Porsche“, BMW ir „Daimler“ dešimtajame praėjusio amžiaus dešimtmetyje slapta derino automobilių gamybos ir logistikos klausimus, įskaitant ir tai, kaip atitikti vis griežtėjančius dyzelinių automobilių oro taršos kriterijus. Esą dėl tokių susitarimų nukentėjo ir įmonių tiekėjai, ir jų gaminamų automobilių pirkėjai. Pagal galiojančią tvarką Europos Komisija arba Vokietijos federalinė konkurencijos tarnyba įmonėms gali skirti baudą, kuri gali sudaryti iki 10 proc. jų metinės apyvartos. Atsižvelgiant į pernykščius penkių minėtų įmonių pardavimus, bendra bauda gali sudaryti iki 50 mlrd. eurų.