Tarp visų varžybų – dvejos, itin mėgstamos Lietuvos lenktynininkų, BaTCC ir BEC 4H lenktynių serijos. Be to, kiekvienas, negalintis lenktynių stebėti tiesiogiai būnant trasoje, jas galės stebėti tiesioginių transliacijų metu internete. Dažniausiai ištvermės lenktynėse, nors jos truktų vos 4 valandas, dominuoja ir geriausią rezultatą demonstruoja gamykliniai arba „standartiniais“ įvardijami automobiliai. Tai — mažiausiai savarankiškai komandų modifikuota technika. Tarp lyderių šį sezoną iškilo ir dar viena, šią taisyklę patvirtinanti „Nero-GSR Racing Team“ komanda, dalyvaujanti su „Volkswagen Golf GTI TCR“ automobiliu. Palangos 1000 km lenktynėse komanda finišo liniją kirto ketvirtieji absoliučioje įskaitoje tarp 41 dalyvio. Artėjant „ENEOS Riga Summer Race“ lenktynėms ir dar vienam Baltijos šalių 4 valandų ištvermės čempionato etapui, kalbiname šios komandos atstovę ir lenktynininkę Ernestą Globytę. – Kaip jaučiatės tapę lyderiais BEC 4H čempionate? Ypač, kai už nugaros liko tokios komandos, kaip „Skuba Dream“ su Porsche, „Rotoma racing“ su „BMW M3“ ar „Lexus Team LT“ su „Lexus IS F“ automobiliais? – Be abejo labai smagu būti lyderiais. Dar smagiau, kad pavyko atsidurti lentelės viršuje su gerokai silpnesniu automobiliu. Čia techninė sporto šaka, liko dar du Baltijos šalių ilgųjų nuotolių čempionato etapai: nors mano komanda stengiasi palaikyti nepriekaištingą automobilio techninę būklę, niekada nežinai kas gali atsitikti. Per du likusius etapus daug kas gali pasikeisti, todėl nenorėčiau per anksti pradėti džiaugtis. – Kokia komandos sudėtimi važiuosite „ENEOS Riga Summer Race“ renginyje? – Rygoje startuosime kartu su Nerijum Malaševičium, nuo pat pirmo etapo mūsų susitarimas buvo visuose 4 valandų čempionato etapuose dalyvauti dviese. 4h važiavimo yra tikrai optimalus laikas dviem vairuotojams, tad mes nematome reikalo ieškoti trečio ar ketvirto vairuotojo. – Ar planuojate važiuoti abu likusius etapus – „ENEOS Riga Summer Race“ ir „1000 km Parnu“?  – Dėl dalyvavimo Estijos etape dar yra klaustukų: norėtųsi sudalyvauti, juk tai — 1000km lenktynės tikroje trasoje, kas neabejotinai prideda žavesio šiam etapui. Bet, kaip žinia, šitas etapas reikalauja gerokai daugiau finansų, nei 4 valandų etapas Rygoje, todėl dar yra dėliojamas planas – tiek vairuotojų, tiek finansinės pusės. – Ko tikitės iš „ENEOS Riga Summer Race“ lenktynių? – Minėjau ne kartą, kad mūsų komanda – maksimalistai. Visada stengiamės ir darome viską, kad atsidurtume ant podiumo ne tik klasėje, bet ir bendroje įskaitoje. Tad ir šiame etape norėtume būti greičiausiųjų trejetuke. Be abejo dar tikiuosi puikaus renginio ir smagios atmosferos: „Riga summer race“ etapas visada būdavo labai gerai suorganizuotas tiek dalyviui, tiek žiūrovui. – Ar po Palangos reikėjo skirti daug dėmesio automobiliui, ruošiantis šioms lenktynėms? – Po kiekvienų varžybų yra atliekama pagrindinių automobilio mazgų apžiūra: greičių dėžės, važiuoklės, variklio, turbinos ir keičiama viskas, kas sukelia bent menkiausią įtarimą. Stengiamės padaryti viską, kad turėtume kuo daugiau šansų pasiekti finišą. Kadangi Palangoje turėjome nedidelį kontaktą su atitvarais ir šiek tiek automobilis nukentėjo kosmetiškai, tai galima traktuoti, kad po Palangos teko skirti daugiau dėmesio kosmetinei pusei(Šypsosi). – Ar sužinojote kažką naujo apie automobilį per lenktynes Palangoje? Lenktynės buvo ilgos, technika nauja – gal kažką naujo pavyko atrasti? – Daugiau mažiau viskas jau buvo žinoma, automobilis niekuo nenustebino, jokių „kaprizų“ visų lenktynių metu nerodė, komanda dirbo nepriekaištingai, vairuotojai susidirbo. Tad galėjau įsitikinti dar kartą, kad turiu pačią geriausią technikų ir inžinierių komandą ir automobilį, kuris nepavedė ir atvežė į dar vieną finišą, labai neblogoje vietoje. Baltijos šalių 4 valandų ištvermės lenktynės vyks rugpjūčio 19 dieną, šeštadienį.