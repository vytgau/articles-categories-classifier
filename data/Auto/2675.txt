Tačiau po pietų, vandeniui ėmus slūgti, paaiškėjo, kad išbandymą srauniu vandeniu patyrė išties nemažai transporto priemonių, kurių valstybiniai numeriai buvo nekokybiškai pritvirtinti. Populiariose vairuotojams skirtose grupėse feisbuke pasipylė pranešimai tiek apie rastus, tiek apie pamestus automobilių registracijos numerius. Jeigu jūs esate vienas tų numerius šiandien pametusių vairuotojų, patartina iš pradžių panaršyti socialinius tinklus – galbūt koks geradaris rado jūsų registracijos lenteles. O jeigu nerasite ir ten, Valstybės įmonė „Regitra“ primena, kad paradus vieną ar abi registracijos numerio ženklo lenteles būtina kreiptis į „Regitrą“ dėl naujų ženklų. Juos galima užsisakyti ir „Regitros“ svetainėje internetu, taip pat užsakyti pristatymą nurodytu adresu. Atvykus fiziškai į „Regitros“ padalinį reikės pateikti asmens tapatybės kortelę arba pasą ir transporto priemonės registracijos liudijimą. Įtarus, kad registracijos numerio ženklai ne paskendo, bet buvo pavogti, siūloma nedelsiant kreiptis į policiją ir informuoti apie vagystę. Apie tai, kaip elgtis papuolus į didelę liūtį, galite pasiskaityti paspaudę čia, o kada stichijos metu galioja ir kada negalioja Kasko draudimas sužinosite paspaudę čia.