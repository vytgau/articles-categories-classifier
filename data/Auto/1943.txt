Beje, prieš keletą savaičių duotą pažadą, kad čia kaip namuose jausis ir Lietuvos sportininkai, braliukai tesėjo su kaupu. Visi trys mūsiškiai – „Super 1600“ klasėje kovojantys Kasparas Navickas ir Rokas Baciuška bei „Supercar ERX“ jėgas mėginantis Paulius Pleskovas – jei tik turėtų laiko paspoksoti kas dedasi žiūrovų zonoje, akseleratorių spaustų iki ausų išsišiepę. Kita vertus, abiems jauniesiems pilotams ir be papildomų emocinių stimuliatorių pirmąją varžybų dieną viskas ėjosi kaip iš pypkės: Kasparas su 127 taškais karaliavo šio etapo turnyrinės lentelės viršūnėje, o Rokas su 118 taškų užėmė antrąją vietą. „Šįkart visų trijų kvalifikacinių važiavimų metu pavyko ir gerai startuoti, ir užsiimti optimalias pozicijas pirmuose posūkiuose. Vėliau pakako nedaryti klaidų – tam pavyko neblogai pasiruošti liepos mėnesį Bikerniekuose surengtose treniruotėse. Man čia iš tiesų labai patinka: 1294 metrų distancija vingiuota, bet labai greita („Supercar“ klasės mašinos sugeba įsibėgėti iki maždaug 140 km/val.), tramplinai smagiai mesteli aukštyn, tik dėl siaurumo čia praktiškai nėra erdvės klaidoms – atitvarai ir betono sienelės prisiglaudusios prie pat trajektorijos“, – pasakojo K. Navickas. R. Baciuška tiek pirmųjų kvalifikacinių važiavimo rezultatu, tiek jų metu vykusia kova taip pat liko patenkintas. „Gal ne visiškai tiksliai pavyko starto procedūra, tačiau vėliau trasoje „susirinkau“ visus varžovus išskyrus Kasparą – jis iš tiesų turi kur kas daugiau patirties. Kita vertus man, kaip ralio kroso naujokui, toks rezultatas tikrai labai geras. Mūsų važiavimuose iš viso startuoja 32 sportininkai, todėl konkurencija didesnė nei „Supercar“ klasėje (čia varžosi 20 pilotų). Dabar reikia išlaikyti tempą paskutinėje kvalifikacijoje ir „nepasišiukšlinti“ pusfinalyje“, – dėstė R. Baciuška, šį lenktynių sezoną sėkmingai derinęs startus ralio kroso ir kartingo trasose. Kiek daugiau galvos skausmo po pirmųjų pasirodymų turėjo P. Pleksovas. Treniruočių metu užfiksavęs 14 rezultatą tarp 28 „Supercar ERX“ klasės dalyvių, kvalifikacinių važiavimų metu stipriau spustelėjęs akceleratorių Paulius buvo priverstas kovoti ne su varžovais, o su automobiliu: dėl pernelyg minkštos važiuoklės ir specifinio transmisijos darbo, savadarbis klaipėdiečių „Ford Fiesta“ pernelyg daug slidinėjo. Galutinis pirmosios dienos rezultatas – 23 vieta. Šioje klasėje dominavo švedas Antonas Marklunas su „Volkswagen Polo“, užtikrintai laimėjęs abu važiavimus. „Iki sekmadienio starto pabandysime pakeisti amortizatorių spyruokles ir šiek tiek koreguoti važiuoklės geometriją, tačiau faktas, kad dar turėsime labai daug ko išmokti“, – prisipažino P. Pleskovas. Beje, netgi varžybų šeimininkai – Reinis Nitisas (7-oji vietas RX „ Supercar“ klasėje po dviejų kvalifikacinių važiavimų) bei Janis Baumanis (10-oji vieta), prisipažįsta nerandantys tokio automobilio galios ir valdomumo balanso, koks leistų Bikerniekų trasoje jaustis visiškai komfortiškai. Teoriškai optimaliai sureguliuoti bolidus lietuviams galėtų padėti Vytautas Obolevičius, nuo 2003-ųjų dirbantis gamyklinėje „Volkswagen“ komandoje, o pastaruoju metu prižiūrintis švedo Johano Kristofferssono techniką. Tam tėra nedidukė kliūtis – griežtas kontraktas su gelžbetoniniais konfidencialumo saugikliais.