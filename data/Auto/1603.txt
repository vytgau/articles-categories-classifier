Tokijo automobilių parodoje pristatytas koncepcinis automobilis, aprūpintas papildomomis išorinėmis oro pagalvėmis. Visa „Flesby II“ išorė padengta specialia minkšta naujos kartos guma, kuri avarijos atveju sušvelnina smūgį. Guminių ir plastikinių dalių ir LED lempučių gamintojas „Toyoda Gosei“ sako, kad šio koncepcinio automobilio idėja užgimė dar 2013 metais. Bendrovės puslapyje internete skelbiama, kad ši automobilį dengianti guma keičia formą ir visos transporto priemonės išvaizdą. Į gumines išorines oro pagalves integruotos LED lemputes padeda vairuotojui komunikuoti su pėsčiaisiais ir kitais automobiliais. Bendrovė tikisi, kad „Flesby II“ prekyboje pasirodys jau 2030 metais.