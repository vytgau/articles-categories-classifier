Netgi tie vairuotojai, kurių automobiliai beveik neeksploatuojami, turėtų atkreipti dėmesį į savo mašinų būklę. Apie tai, į ką prižiūrint savo automobilį reikia atkreipti didžiausią dėmesį, kaip apsidrausti nuo bereikalingo streso privalomosios techninės apžiūros metu ir kas gali netikėtai apkartinti net gerai prižiūrimo automobilio eksploatavimą, kalbamės su bendrovės „Melga“ Kauno servisų vadovu Ginu Maksevičiumi. Kaip „įsiklausyti“ į savo automobilį? G. Maksevičiaus teigimu, jei vairuotojas savo automobiliu naudojasi kasdien, tikrai nėra sunku sekti automobilio būklę. Tik, kaip pastebi ekspertas, reikia žinoti, į ką labiausiai verta atkreipti dėmesį. „Jei vairuotojas naudoja automobilį kasdien ir jis nejaučia jokių papildomų vibracijų, neužsidega geltonas motoro ženkliukas, svarbių gedimų tikrai nėra. Tačiau tai nereiškia, kad vairuotojas daugiau neturėtų nieko daryti. Priešingai: periodiškai būtina patikrinti automobilio padangų būklę, nors vizualiai, ar jos tolygiai dyla. Taip pat laiku užpilti langų skysčio, užmesti akį į variklio skyrių, ar nėra kažkokių pakitimų, pavyzdžiui, labai nešvarus akumuliatorius, ar nesutrūkę plastikiniai bakeliai ir ar pakanka stabdžių, aušinimo bei vairo stiprintuvo skysčių“, – pabrėžia G. Maksevičius. Kita vertus, kaip pastebi ekspertas, kadangi privalomoji techninė apžiūra vykdoma kas dvejus metus, tam tikri gedimai per šį laikotarpį neišvengiami, tačiau juos, su specialistų pagalba, nesunku pastebėti. Lygiai taip pat, pasak eksperto, reikia turėti omenyje ir duobes „žudikes“, kurios gali per vieną akimirką apgadinti net puikiai prižiūrimą automobilį. „Nereikia pamiršti, kad vairuotojų visuomet tyko pavasarinės duobės „žudikės“. Jei jau nepavyko išvengti didelio smūgio, bet padanga ir ratlankis sveiki – be guzų ir sulankstymų – vis tiek patartina stebėti padangų dilimą įdėmiau bent jau artimiausias kelias savaites, nes jei padangos geros, o nuo smūgio pasikeitė ratų geometrija, tai ir bus duobės-padangų „žudikės“ tylusis darbas“, – įspėja G. Maksevičius. Profilaktinė patikra – treniruotė prieš techninę apžiūrą „Visuomet rekomenduojama, kad atvykus į servisą taisyti gedimų, vairuotojai paprašytų meistrų ir nuodugniai patikrinti automobilį. Tokiu būdu sutaupomas laikas. Čia tas pats, kaip susirgus kokia nors liga daktarai rekomenduoja papildomai pasidaryti kraujo tyrimą, kad matytų, ar nėra dar kokių papildomų problemų su sveikata. Tik reikia pastebėti, kad daugelis vairuotojų maloniau sutinka tikrinti automobilį nei savo sveikatą“, – šypsosi G. Maksevičius. Anot specialisto, profilaktinė automobilio patikra labai panaši į privalomąją techninę apžiūrą, todėl vairuotojas, jau atvykęs į servisą spręsti automobilio gedimų, gali vienu šūviu nušauti du zuikius. „Jei klientas atvažiuoja į servisą, pavyzdžiui, sudilus stabdžių kaladėlėms ar tiesiog pasikeisti tepalų, servisuose galima išsamiai patikrinti ir visą automobilį. O patikros metu aptikus tam tikrus gedimus, juos galima tuo pačiu metu pašalinti. Apžiūros metu patikrinamos ir visos lemputės – tarp jų ir įspėjamosios, kurios dažnai užkliūna techninės apžiūros metu – taip pat padangų, stabdžių, važiuoklės, amortizatorių, duslintuvo ir t.t. būklės“, – detalizuoja ekspertas. G. Maksevičius išskiria, kad jei vairuotojai pageidauja, servisų darbuotojai, naudodami specialią įrangą, gali patikrinti, ar tvarkinga automobilio starterio, generatoriaus arba akumuliatoriaus būklė. Ir, nors profilaktinės apžiūros metu ne viskam skiriamas dėmesys, apie visus galimus gedimus sužinoma. „Dažniausiai atliekant profilaktinę apžiūrą netikrinamas išmetamų dujų CO2 ir dūmingumas, bet tie dalykai vienaip ar kitaip išaiškėja pajungus elektroninę diagnostiką, kurios metu pažiūrima, ar automobilio kompiuteryje neužfiksuota informacija apie sutrikimus, pavyzdžiui, akumuliatoriaus keitimo metu dingusią įtampą, nepakankamą turbinos slėgį ir t.t.“, – pastebi G. Maksevičius. Profilaktinė patikra apsaugo nuo netikėtumų „Klysta tie vairuotojai, kurie galvoja, kad ilgesnį laiko tarpą laikant automobilį garaže ir nenaudojant – jis negenda. Deja, bet net garaže stovinčio automobilio guminės dalys sensta, rūdija stabdžių diskai, stringa cilindriukai ir netgi padangos, jei mašina ilgą laiką stovi nepakelta, kartais ties kuria nors vieta įdumba ir važinėjant po ilgos pertraukos gali atsirasti drebėjimas. Jei keletą dienų važinėjant nedingsta atsiradę pašaliniai garsai ar vibracijos, patartina atvažiuoti ir profilaktiškai pasitikrinti“, – dėmesį atkreipia G. Maksevičius. Anot eksperto, net automobilių salonai, siekdami išvengti ilgai salone stovinčių automobilių padangų deformacijos, tokias mašinas šiek tiek pastumia, kad jų padangos pakeistų padėtį. Kitaip klientas, atsisėdęs į bandomą automobilį, gali jausti vibracijas ir nebenorės įsigyti tokios transporto priemonės. G. Maksevičius atkreipia dėmesį į tai, kad įdėmiau savo automobilį patikrinti reikėtų ir planuojant jam didesnius išbandymus. Taip pat, kad priklausomai nuo vairuotojo planų, gali tekti keisti ar taisyti skirtingas automobilio dalis. „Manau, kad dauguma vairuotojų, jei nusimato ilgesnė kelionė į užsienį, visuomet užsuka profilaktinei automobilio patikrai. Bet ir tokiais atvejais reikėtų apsidrausti: jei meistrui atrodo, kad stabdžių kaladėlių dar pakanka, gali visai kitaip atrodyti, jei klientas pasakys, jog žada važiuoti į kalnus. Todėl patartina pasikonsultuoti su servisų darbuotojais apie numatomas ilgalaikes keliones ir ar tai bus išvyka į karštus kraštus (nes galbūt akumuliatorius – jau „senjoras“), kalnuotus kraštus, nusimato ilgas važiavimas greitkeliais ir t.t. Bendraujant su automobilių ekspertais visada pavyks rasti geriausią išeitį“, – apibendrina G. Maksevičius.