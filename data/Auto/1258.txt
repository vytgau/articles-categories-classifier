Nuo 2012 metų iki 2015 metų kovo „Volkswagen“ atitikimo taisyklėms biurui Jungtinėse Valstijose vadovavęs 48 metų Oliveris Schmidtas, remiantis Detroito federalinio teisėjo sprendimu, turės sumokėti 400 tūkst. JAV dolerių baudą. Rugpjūtį jis prisipažino kaltu dėl kaltinimų sukčiavus ir pažeidus JAV švaraus oro aktą. O. Schmidtas yra antras ir kol kas aukščiausio rango „Volkswagen“ darbuotojas, prisipažinęs kaltu dėl „dyzelgeito“. JAV prokurorai kaltinimus šioje byloje yra pateikę septyniems esamiems ir buvusiems „Volkswagen“ vadovams. Mainais į O. Schmidto prisipažinimą, prokurorai atsisakė daugybės kaltinimų sukčiavimu, už kuriuos grėsė kalėjimas iki dvidešimties metų. Jis taip pat sutiko būti deportuotas į Vokietiją po to, kai atliks bausmę. Rugpjūtį tas pats teismas nuteisė „Volkswagen“ inžinierių Jamesą Liangą dėl „dyzelgeito“ ir skyrė jam 40 mėnesių kalėjimo bei 200 tūkst. baudą. Kaip žinoma, „Volkswagen“ 2015 metais pripažino, kad visame pasaulyje pardavė apie 11 mln. automobilių, įskaitant apie 600 tūkst. automobilių Jungtinėse Valstijose, kuriuose buvo įdiegta speciali programinė įranga, leidusi klastoti dyzelinių automobilių oro taršos duomenis. Įvairios su šiuo skandalu susijusios „Volkswagen“ išlaidos jau siekia 30 mlrd. JAV dolerių.