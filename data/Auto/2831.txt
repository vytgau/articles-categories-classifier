Prie starto linijos – 15 „Mitsubishi“ modelių Paskelbtoje preliminarioje ralio tvarkoje aukščiausiai įrašytas Giedriaus Notkaus ir Daliaus Strižano ekipažas. Šie sportininkai sėkmingai pradėjo sezoną, jie užėmė antrą vietą žiemos ralyje sausio mėnesį, buvo greiti „Talsi“ ralyje, tačiau dėl komisarų skirtos baudos smuktelėjo žemyn, o Lietuvos čempionato 3-iojoje įskaitoje kol kas užtikrintai pirmauja – Giedrius ir Dalius turi 63 taškus. 2016 m. tapęs Lietuvos čempionu latvis Janis Vorobjovas Kelmėje startuos antras. Šį sezoną važiuojantis su nauju šturmanu Ivo Pūkiu latvis šioms lenktynėms pasirinko „Mitsubishi Space Star Mirage“ modelį. Ar ši technika leis jiems kovoti dėl nugalėtojų vardo, sužinosime šeštadienį. Lenktynininkas yra minėjęs, jog šiemet jo tikslas – ne aukščiausi rezultatai, bet nuoseklus ekipažo tarpusavio supratimo gerinimas. Trečias starto numeris atiteko Benediktui Vanagui ir Agnei Vičkačkaitei–Lauciuvienei. Iš „Subaru Impreza WRC“ į „Škoda Fabia R5“ persėdęs ekipažas buvo įrašytas aukščiausiai tarp lietuvių „Talsi“ ralio protokole, tačiau tai įvyko, kai teisėjai padalino baudų kitiems greitiems lietuvių ekipažams. Verta priminti, kad 2016 m. „Žemaitijos“ ralyje dvi pirmas vietas užėmė būtent „Škoda Fabia R5“ automobiliais važiavę ekipažai. Ketvirtas pagrindines lenktynes pradės Deivido Jociaus ir Donato Zvicevičiaus ekipažas. Po „Talsi“ ralio susitvarkę techniką lenktynininkai tradiciškai žada kovoti dėl aukščiausių pozicijų. Galima prisiminti, kad pirmoji D. Jociaus pergalė ralyje buvo švenčiama būtent Žemaitijoje: turbūt atėjo laikas vėl susigrąžinti greičiausio ekipažo vardą? Ekipažas, kuris yra laimėjęs daugiausiai ralio lenktynių šiame regione – Vytautas Švedas ir Žilvinas Sakalauskas – šiemet startuos penktas. Prieš metus dėl vairuotojo traumos ekipažas galėjo būti tik stebėtoju, tačiau greičio ruožus Kelmės apylinkėse Vytautas ir Žilvinas tikrai puikiai žino. Broliai Vaidotas ir Žygimantas Augustas Žalos startuos šešti. Žiemą kalbėję apie pertrauką lenktyninėje karjeroje, broliai gegužę nusprendė nuvalyti dulkes nuo savo „Mitsubishi“ ir buvo greičiausi tarp lietuvių „Talsi“ ralyje. Tik 20 minučių bauda nustūmė juos žemyn galutinėje lentelėje, tačiau šį kartą panašių teisėjų sankcijų neturėtų būti. 7 ir 8 starto numeriai atiteko svečiams: Aleksandro Michailovo ir Aleksandro Gorelovo ekipažams. Pirmame dešimtuke dar yra Lino Vaškio ir Eugenijaus Sladkevičiaus vairuojami „Mitsubishi“. Sieks pakilti iki dešimtuko Nors startuos keliolika minučių vėliau už greičiausius ekipažus, 2WD techniką pasirinkę ekipažai paprastai pakyla iki vietų pirmame dešimtuke, kai skelbiami galutiniai ralio rezultatai. Vienas po kito preliminarioje starto tvarkoje įrašyti trys galingus BMW automobilius pasirinkę ekipažai: dvylikti startuos Saulius Trapuila ir Arūnas Jarašius, trylikti – Egidijus Valeiša ir Povilas Reisas, keturiolikti – Nerijus Malaševičius ir Tomas Klosinskis. Iš viso Lietuvos čempionato įskaitoje planuoja startuoti 35 ekipažai. Kovas Kelmės regiono žvyrkeliuose patys pirmieji šeštadienį pradės (ir pirmieji pabaigs) Lietuvos automobilių ralio sprinto čempionato dalyviai. Tokių ekipažų yra dvi dešimtys. Jeigu pagrindinėse lenktynėse dominuoja „Mitsubishi“, tai sprinto dalyvių kompanijoje rimčiausiais favoritais turbūt derėtų vadinti „Subaru“ automobilių vairuotojus. Tokią techniką vairuos ne tik lietuviai, bet ir latviai. Būtent kaimynai Mikus Neško ir Martinas Briedis patys pirmieji išvažiuos į trasas. Istorinių automobilių įskaitoje – irgi beveik dvi dešimtys ekipažų. Čia pirmasis numeris atiteko Tomui Ramanauskui ir Virgilijui Janulevičiui („Subaru Impreza“). Lietuvą vos ne antraisiais namais galinti vadinti anglų Hollandų šeima į Kelmę atsiveža visus greičiausius savo istorinio garažo eksponatus – Drew, Davidas ir Mickas vairuos įvairius „Ford“ modelius. Daugiau informacijos apie lenktynes – www.autorally.lt. Bilietus į ralį „Žemaitija“ platina www.tiketa.lt