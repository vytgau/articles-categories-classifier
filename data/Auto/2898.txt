„Toks aukštas saugumo įvertinimas, kuris buvo suteiktas šiam MINI šeimos nariui, įrodo, kad tai – visapusiškai subalansuotas automobilis. Jis stilingas, praktiškas, o nuo šiol ir oficialiai itin saugus. Būtent saugumas yra vienas svarbiausių kriterijų renkantis automobilį, ypač tiems, kurie ieško aktyviai šeimai skirtos transporto priemonės“, – sako „Modus Group“ atstovas, MINI ir BMW prekės ženklų vadovas Lietuvoje Martynas Daujotas. Į griežtų „Euro NCAP“ specialistų rankas patekęs „MINI Countryman“ turėjo atlikti net kelis smūgių testus, kurių metų automobilis daužomas į barjerus. Pirmasis testas, kai automobilis priekine dalimi trenkiasi į deformuojamą barjerą. Šio testo metu „Countryman“ parodė aukščiausius rezultatus tiek vertinant vairuotojo, tiek keleivio saugumą. Smūgio metu, kuomet į kliūtį automobilis trenkiasi visa priekine dalimi, „Countryman“ taip pat pademonstravo puikius rezultatus ir užtikrinimą, kad tiek vairuotojas, tiek gale sėdintis keleivis nepatirs jokių rimtų sužalojimų. Saugumo ekspertai įvertino ir sėdynių galvos atlošus, kurie turi užtikrinti kaklo apsaugą. Šį testą naujasis „MINI Countryman“ įveikė pagirtinai. Paskutinis bandymas, kai imituojamas šoninis smūgis. Testuojami du scenarijai: kai į bandomo automobilio šoną trenkiasi kitas automobilis, ir kai trenkiamasi į stulpą. Abiem atvejais užfiksuotas nepriekaištingas „Countryman“ rezultatas. Bendras suaugusiųjų apsaugos rezultatas siekė net 90 procentų iš 100 galimų. Kadangi „MINI Countryman“ yra šeimyninis automobilis, itin svarbi ir vaikų apsauga. Atliekant visus testus, bandomame automobilyje pasodinami šešerių ir dešimties metų vaikus imituojantys manekenai. Šiuo atveju, atlikus visus daužymų bandymus, ekspertai neturėjo didelių pastabų „Countryman“ ir skyrė 80 procentų įvertinimą. Ekspertai pažymėjo, kad visų tipų vaikiškos kėdutės, kurias gamintojas rekomenduoja naudoti, gali būti pritvirtintos saugiai. Vertindami saugumą, „Euro NCAP“ specialistai atsižvelgia ir į pėsčiųjų apsaugą. „MINI Countryman“ buvo pagirtas už tai, kad turi sistemą, kuri susidūrimo su pėsčiuoju metu truputį pakelia variklio dangtį. Taip sušvelninamas smūgis ir leidžiama išvengti kontakto su kietais variklio skyriaus komponentais. Tačiau šios sistemos galimybių patikrinimo realiomis sąlygomis gali ir neprireikti. Jau standartinėje įrangoje „MINI Countryman“ turi sistemą, kuri pastebi pėsčiuosius ir apie tai perspėja vairuotoją, o kritiniu atveju netgi pati stabdo automobilį ir taip padeda išvengti susidūrimo arba, jeigu jis įvyksta, padarinius gali sumažinti iki minimumo. Ši sistema gelbsti ir užmiestyje, nes taip pat atpažįsta ir kitus automobilius bei gali padėti išvengti susidūrimo. Naujasis „MINI Countryman“ pakartojo tai, ką 2010-iais pademonstravo pirmosios kartos modelis, taip pat gavęs penkių žvaigždučių įvertinimą. Tačiau šiandien „Euro NCAP“ keliami reikalavimai dar griežtesni, todėl gauti maksimalų įvertinimą dar sunkiau.