Kaip rašoma gamintojų pranešime žiniasklaidai, „Duster“ atnaujinimas tapo milžinišku, tačiau įkvepiančiu iššūkiu visai dizainerių komandai, kurios pagrindinis tikslas buvo išsaugoti modelio stiprybes, tuo pačiu suteikiant jam šviežią ir modernią išvaizdą. Ją pabrėžia aiškios ir atletiškos kėbulo linijos, novatoriškas, patobulintas salonas bei dvi naujos kėbulo spalvos „Atacama Orange„ ir „Dune Beige“. Išraiškingos, skiriamuoju bruožu tapusios naujojo „Duster“ grotelės tęsiasi iki priekinių žibintų, sumontuotų pačiuose priekinės dalies kraštuose, todėl automobilis atrodo platesnis. Masyvaus horizontalaus variklio gaubto linijos, didesnė nei ankstesniame modelyje, matiniu chromu dengta priekinė dugno apsauga – dar keletas naujų detalių. Lyginant su 2016 metų modernizuotu „Duster“ modeliu, 100 mm toliau nuo vairuotojo esantis ir statesnis priekinis stiklas naujojoje versijoje padidina saloną ir suteikia jam erdvumo. Nauji aliumininiai bagažinės laikikliai pratęsia priekinio stiklo liniją ir sukuria dar dinamiškesnį SUV automobilio profilį. 17 colių skersmens ratai ir iškilios ratų arkos bei juodos spalvos slenksčių apdailos jį taip pat pabrėžia.  Naujasis „Duster“ pasižymi plačia ir masyvia galine dalimi, dar labiau tokį įspūdį sustiprina horizontalios linijos. „Dacia“ skiriamasis ženklas, iš keturių kvadratinių šviesos elementų suformuoti užpakaliniai žibintai, pritaikyti ir „Duster“ modeliui – aukštai ir plačiai sumontuoti abipus bagažinės dangčio. Kaip ir priekyje, galiniame buferyje atsirado platesnė nei ankstesniame modelyje matiniu chromu dengta dugno apsauga. Pagrindinę informaciją vairuotojui salone suteikia naujas, vertikalesnis, S formos prietaisų skydelis, o „MediaNav Evolution“ multimedijos ekranas prietaisų skydelio viduryje sumontuotas aukščiau, užtikrinant patogesnį valdymą. Ypatingas dėmesys skirtas prietaisų skydelio apdailai su matinės spalvos detalėmis. Kaip ir kituose „Dacia“ modeliuose, naujajame „Duster“ sumontuotas vairas su keturiais stipinais ir „Dacia“ ženkleliu centre, reguliuojama jo padėtis leidžia kiekvienam vairuotojui įsitaisyti patogiau. Antrosios kartos „Duster“ sumontuotos naujos konstrukcijos ir dizaino sėdynės, pasižyminčios didesniu komfortu ir ilgaamžiškumu dėl tankaus užpildo, yra apgaubiančios, be to, lengvai nulenkiamos. 20 mm ilgesnės sėdimosios dalys ir reguliuojamos galvos atramos suteikia papildomo komforto. Vairuotojo sėdynės aukštį galima reguliuoti 60 mm, o kartu su porankiu ir reguliuojama juosmens atrama vairuotojui užtikrinamas didesnis komfortas. Naujojo „Duster“ salonui jaukumo suteikia modernūs trimačio audinio apdygsniuoti sėdynių apmušalai. Bendra salone esančių daiktų dėtuvių talpa padidėjo 5,8 litro ir siekia 28,6 litro. Naujojo „Duster“ bagažinės talpa išliko tokia pati kaip ir pirmtako: 445 litrai versijoje su priekiniais varančiaisiais ratais ir 376 litrai versijoje su visais keturiais varančiaisiais ratais. Naujasis „Duster“ yra pirmasis „Dacia“ modelis, siūlantis automatinę klimato kontrolės sistemą. Vėsus ar šiltas oras optimaliai tiekiamas į automobilio saloną per penkias vėdinimo angas: 3 skydelio centre ir po vieną šonuose. Naujasis „Duster“ nuo šiol turi ir beraktę atrakinimo sistemą, ne pirmus metus naudojamą kituose „Groupe Renault“ automobiliuose. Ši sistema automatiškai atrakina dureles, kai vairuotojas prieina prie automobilio, ir jas užrakina (su garsiniu signalu) vairuotojui nueinant. „Start/Stop“ mygtukas leidžia automobilį užvesti neišsitraukus rakto iš kišenės. Naujajame „Duster“ siūloma aklosios zonos aptikimo sistema (ang. Blind Spot Warning). Keturi ultragarsiniai jutikliai, sumontuoti automobilio priekinės ir galinės dalių šonuose, aptinka kitas transporto priemones, įskaitant motociklus ir sunkvežimius, atvažiuojančius iš galo ar iš šono. Įspėjamosios šviesos šoniniuose veidrodėliuose perspėja vairuotoją apie galimą pavojų. Naujasis „Duster“ pasižymi didesniu saugumu dėl tvirtesnio rėmo, naujos sėdynių konstrukcijos, užuolaidinių oro pagalvių ir automatinio priekinių žibintų įjungimo funkcijos. Nors atrodo itin masyvus, naujasis „Duster“ dydžiu nedaug skiriasi nuo pirmtako: ilgis ir plotis atitinkamai siekia 4,3 m ir 1,8 m. Aukšta, 210 mm prošvaisa, ir 30° užvažiavimo kampas bei 33° nuvažiavimo kampas užtikrina gerą pravažumą. Priekyje, abiejuose šonuose ir galinėje dalyje sumontuotos keturios vaizdo kameros suteikia vairuotojui galimybę matyti visą automobilio aplinką ir saugiai bei ramiai manevruoti bekelėje ar stovėjimo aikštelėje. Ši sistema pradeda veikti įjungus atbulinę pavarą. Nusileidimo nuokalnėje sistema ir pagalbinė važiavimo įkalnėje sistema užtikrina patogesnį bei saugesnį vairavimą. Prietaisų skydelyje rodomas pasvirimo kampas ir kompasas leidžia vairuotojui nuolat stebėti automobilo padėtį bekelėje. Naujasis „Duster“ gali būti komplektuojamas su vienu iš dviejų benzininių variklių, „SCe 115“ (versijoje su priekiniais varančiaisiais ratais) ir „TCe 125“ (tiek 2WD, tiek 4WD versijoje), bei mechanine pavarų dėže. Taip pat galima rinktis iš dviejų dyzelinių jėgainių, komplektuojamų su mechanine pavarų dėže: „dCi 90“ (versijoje su priekiniais varančiaisiais ratais) ir „dCi 110“ (tiek 2WD, tiek 4WD versijoje), kuris versijoje su priekiniais varančiaisiais ratais gali būti derinamas su EDC automatine transmisija. Naujojo „Duster“ versiją su Sce 115 varikliu galima komplektuoti su gamykline suskystintų gamtinių dujų įranga.