Kaip rašoma pranešime žiniasklaidai, prie spartaus rinkos augimo smarkiai prisideda reeksportas: net 729 spalį įregistruoti nauji automobiliai (iš jų – 649 „Fiat“ ir 31 „Renault“) buvo išregistruoti dar iki mėnesio pabaigos, o dar bent 22 bus išregistruoti artimiausiu metu. Spalį asmeninių automobilių (M1) registravimas išaugo 33 proc. iki 2315 vnt., o lengvųjų komercinių transporto priemonių (N1) – dar sparčiau: +47 proc. iki 266 vnt. Kalbant apie atskiras darbo dienas, pati sėkmingiausia buvo spalio 27 d., kuomet įregistruoti net 157 automobiliai, o prasčiausia buvo spalio 2 d., kuomet įregistruoti 45 automobiliai. Praeitą mėnesį šalies naujų automobilių rinkoje lyderio pozicijos neužleido „Fiat“ markė (696 vnt.), antrąją vietą išsaugojo „Volkswagen“ (298 vnt.), o trečioje pasiliko „Toyota“ (268 vnt.). Tarp prestižinių markių šįkart pirmavo „Audi“ (46 vnt.). Spalį tarp asmeninės paskirties (M1) modelių pirmavo „Fiat 500“ (395 vnt.), „Fiat 500X“ (153 vnt.), „Škoda Octavia“ (129 vnt.), „Fiat Tipo“ (96 vnt.) ir „Volkswagen Passat“ (83 vnt.). Tarp lengvųjų komercinių automobilių (N1) populiariausi buvo „Fiat Ducato“ ir „Renault Master“ (po 36 vnt.). Tiesa, reikia pastebėti, jog 393 vnt. „Fiat 500“, 150 vnt. „Fiat 500X“ ir visi „Fiat Tipo“ (96 vnt.) buvo išregistruoti dar iki mėnesio pabaigos. Šių metų sausį-spalį Lietuvoje iš viso įregistruota 24 tūkst. 215 naujų lengvųjų automobilių, t.y. 23 proc. daugiau nei atitinkamu laikotarpiu praeitais metais (19 tūkst. 710 vnt.). Spalio mėnesį Lietuvos rinkoje debiutavo pikapas „Renault Alaskan“, visureigiai „Opel Grandland X“ ir „Škoda Karoq“, furgonas „Fiat Talento“ bei elektromobilis „Renault Zoe“.