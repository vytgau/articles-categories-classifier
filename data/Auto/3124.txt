SĮ „Susisiekimo paslaugos“ eismo organizavimo specialistams atlikus pakeitimus Ozo – Ukmergės g. sankryžoje pėstieji, kertantys tiek šalutinę Ukmergės g., tiek pagrindinę Ozo g. neturėjo galimybės jų pereiti nesustojus saugumo salelėje. „Ozo – Ukmergės g. sankryžoje esanti saugumo salelė yra siaura, o laukti žalio šviesoforo signalo tokioje salelėje nėra saugu. Todėl nuspręsta modernizuoti šią sankryžą taip, kad pėstieji galėtų ją pereiti nesustojant salelėje, degant žaliam šviesoforo signalui. Tokiu būdu užtikrinamas didesnis pėsčiųjų saugumas“, – teigia SĮ „Susisiekimo paslaugos“ Miesto eismo organizavimo departamento vadovas Aleksejus Apanovičius. Svarbūs pakeitimai atlikti ir Laisvės pr. – Viršuliškių g. sankryžoje prie Palaimintojo Jurgio Matulaičio bažnyčios – pailgintas žalio šviesoforo signalo veikimo laikas, taip užtikrinant didesnį pėsčiųjų saugumą. Nuo šiol jie gali kirsti Laisvės pr. nesustodami saugumo salelėje ir saugiai pasiekti tiek Viršuliškių mokyklą, tiek ir šalia esančią bažnyčią. Pakeitimai eismo reguliavime ir valdyme skirti ne tik pėstiesiems, bet ir iš Viršuliškių g. išvažiuojančiam transportui. Įgyvendinus šiuos pokyčius transporto srautų pralaidumas iš Viršuliškių g. padidėjo iki 20 proc.