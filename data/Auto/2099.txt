P. Altmaieris pareiškė, kad po plačiai nuskambėjusio dyzelio emisijų skandalo yra ypač nusivylęs už šalies automobilių pramonę atsakingų vadovų darbu, todėl yra priverstas susimąstyti apie 600 tūkst. šio sektoriaus darbuotojų ateitį, rašoma svetainėje europe.autonews.com. „Kada gi mūsų taip garbstomi automobilių gamintojai sugebės pasiūlyti automobilį, galinį įveikti 50 kilometrų daugiau nei „Tesla“ ir kainuojantį 10 tūkst. eurų mažiau? – klausė P. Altmaieris šeštadienį Berlyne vykusiame viešajame forume. – Juk turi būti įmanoma išsikelti tokį tikslą.“ Kalbėdamas jis turėjo omeny 100 tūkst. JAV dolerių (83,7 tūkst. eurų) kainuojančius „Tesla“ automobilius, su visiškai įkrautu akumuliatoriumi galinčius įveikti 400 kilometrų atstumą. Vokietijai skirtoje „Tesla“ interneto svetainėje nurodyta „Tesla Model X“ kaina – 91 250 eurų, o su įkrautu akumuliatoriumi įveikiamas kilometražas – 417 kilometrų. Savo asortimentą „Tesla“ papildė ir už patrauklesnę kainą siūlomu modeliu – sedano tipo „Model 3“. Pradinė šio nuo liepos tiekiamo elektromobilio kaina – 35 tūkst. JAV dolerių (29,3 tūkst. eurų). „Jei automobilių pramonės dalyviai nesugebės suvokti, kad būtina daugiau investuoti į miestams ypač aktualią elektrinių transporto priemonių gamybą, rasti degimo variklius – tiek benzininius, tiek dyzelius – ginančių argumentų bus ypač sudėtinga, – perspėjo P. Altmaieris. – Turime dėti visas įmanomas pastangas, kad geriausi elektromobiliai būtų gaminami Vokietijoje.“