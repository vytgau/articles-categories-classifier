Klientai šiais automobiliais galės naudotis viso vasaros sezono metu. „CityBee“ vadovas Lukas Yla sako, kad nuolat yra analizuojami klientų poreikiai, todėl buvo nuspręsta prasidėjus vasarai papildyti automobilių parką šiltiems orams skirtomis transporto priemonėmis. Nuo šiol klientai „CityBee“ automobilių aikštelėse galės rasti 30 „Fiat 500“ modelio kabrioletų. „Nors Lietuvoje vasara ir nėra ilga, tačiau ji išsiskiria itin tinkamais orais važiuoti atviru automobiliu – nėra nei per karšta, nei per šalta. Kabrioleto vairavimo malonumas labiausiai atsiskleidžia mieste – nedidelis leistinas greitis važiuojant leidžia mėgautis saulėtais orais ir pasijausti vasariškos nuotaikos apimto miesto dalimi. Norėjome klientams suteikti nekasdieniškų potyrių, todėl kartu su „Fiat 500“ kabrioletais suteikiame galimybę naudotis ir „Porsche 718 Boxster“, – sako L. Yla. Pasak L. Ylos, lietuviai neturi įpročio turėti antrąjį automobilį, skirtą poilsiui ir atostogoms, kaip tai populiaru Vakaruose. Todėl tikimasi, kad kabrioletus panorės išbandyti ir nuosavus automobilius turintys vairuotojai. Kad pirmasis įspūdis būtų neblėstantis, pasirinktas „Porsche 718 Boxster“.  Vairuojant tokį automobilį lengva užsimiršti, todėl „CityBee“ vadovas primena, kad išskirtinis automobilis reiškia ir didesnę atsakomybę – į jį krypsta visų aplinkinių akys, sulaukiama daug daugiau dėmesio. Tad sėdus prie „Porsche“ vairo reikėtų mėgautis atviro automobilio teikiamais malonumais atsakingai ir laikytis ne tik kelių eismo taisyklių, tačiau ir vairavimo kultūros. „Fiat 500“ kabrioletais bus galima naudoti tokiomis pačiomis sąlygomis, kaip ir kitais „CityBee“ automobiliais. Minutė naudojimosi kainuos 0,23 euro. „Porsche 718 Boxster“ automobilio naudojimosi minutė kainuos 0,99 euro, kabrioletu bus galima važiuoti iš vieno miesto į kitą, tačiau paimti ir palikti automobilį bus galima tik miestų centruose esančiose zonose. Skirtingai nuo kitų „CityBee“ automobilių, šio nebus galima palikti miegamuosiuose rajonuose. Važiuojant „Porsche 718 Boxster“ kabrioletu, pirmi 50 kilometrų yra nemokami, mokama tik už minutes. Viršijus 50 kilometrų, kiekvienas papildomas kilometras kainuos 0,25 euro. „CityBee“ automobilių parką sudaro „Toyota Yaris“, „Fiat 500 Cabrio“, „Fiat 500x“, „Mini One“, „Peugeot 208“, „BMW i3“, „BMW X1“, „Hyundai i20“, „VW Golf“, „Fiat Doblo“ ir „Fiat Ducato“ markių automobiliai. Automobilių statymo aikštelės yra įrengtos patogiose, reikalingose ir daugiausiai žmonių srautų sulaukiančiose Vilniaus, Kauno, Klaipėdos ir Palangos miestų zonose. Norint naudotis automobilių dalinimosi tinklo paslaugomis, tereikia į išmanųjį telefoną atsisiųsti mobiliąją „CityBee“ programėlę, kuri veikia „Android“ ir „iOS“ aplinkose.