Kaip rašoma pranešime žiniasklaidai, virš 70 tūkst. fanų iš visos Prancūzijos sutraukianti automobilių sporto fiesta ralio kroso žvaigždes ir sirgalius, sugužėjusius į mažytį miestelį šalies vakaruose, pasitiko lietumi. Tačiau oro sąlygos neprivertė keisti planų ir pirmąją varžybų dieną miestelio gatvėmis tradiciškai vyko paradas. Jo metu išskirtiniais automobiliais visi dalyviai buvo vežami lenktynių zonos link, o pakeliui vietiniai juos vaišino įvairiomis gėrybėmis – nuo gėrimų iki garsiųjų „macaron“ sausainių. Šeštadienį Bretanės regione jau švietė saulė ir griaudėjo varikliai – vakar čia surengtos trys iš keturių šio etapo kvalifikacinių važiavimų. Pirmame dar šlapia trasa iš ryto važiavęs „Škoda RX Lithuania“ atstovas K. Navickas parodė 10-ą laiką, o antrame pagreitėjo, savo važiavime finišavo pirmas ir užėmė ketvirtąją vietą. Trečiojoje kvalifikacijoje išorinėje dalyje puikiai startavęs lenktynininkas pirmojo posūkio link judėjo pirmas, tačiau netrukus pajuto stiprų smūgį į automobilio šoną, po kurio jo vairuojama „Škoda Fabia S1600“ rėžėsi į trasos atitvarus.  „Pajutau stūmimą į kairę galinę dalį ir automobilis jau tapo nevaldomas – skriejome tiesiai į trasos atitvarus, kur smūgis buvo tikrai ne iš švelniųjų“, — įspūdžius iš avarijos, nejuokais išgąsdinusios komandą, pasakoja 20-metis K. Navickas. „Atsitrenkus kelioms akimirkoms net atėmė kvapą, o tuomet pajutau ir nugaros skausmą — nenorėjau judėti ir lipti iš bolido bijodamas galimos traumos. Tačiau atgavęs kvapą apsičiupinėjau ir supratau, kad nėra taip visai blogai ir iššokau iš automobilio. Aišku, juo važiuoti jau buvo neįmanoma, o grįžus į serviso zoną ir padarus išsamesnę analizę pamatėmė, kad varžybos mums baigtos – kokybiškai sureguliuoti automobilio po tokio smūgio ir jo padarytos žalos nepavyks“, – pasakojo lenktynininkas. Po nesėkmingo savaitgalio komandos dirbtuvėse laukia ilgos naktys – jau rugsėjo 15-ą dieną Europos ir Pasaulio ralio kroso čempionato dalyviai rinksis Latvijoje, Bikierniekų trasoje, kur priešpaskutiniame sezono etape stengsis dar labiau pasigerinti savo pozicijas.