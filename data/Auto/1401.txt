Vadinamasis juodasis ledas dažniausiai susidaro būtent tokiu metu, kai oro temperatūra artima nuliui. Būtent tokia temperatūra vyraus mūsų šalyje iki savaitgalio. Nepastebima grėsmė Lietuvos hidrometeorologijos tarnybos Meteorologinių prognozių tarnybos vedėja Vida Ralienė teigia, kad juodasis ledas dažniausiai susidaro ant tiltų ir viadukų. „Oro temperatūra artima nuliui, ji dar yra teigiama, bet tiltus, viadukus, kurie yra pakelti nuo žemės paviršių, oras gaubia iš visų pusių, jis cirkuliuoja, o iš apačios nėra šildančios žemės. Tarkime, kelius žemė dar pašildo, kai žemė atiduoda šilumą, o tiltai ir viadukai atvėsta greičiausiai“, – sako V. Ralienė. Staiga užvažiavę ant slidaus kelio ruožo vairuotojai tam nebūna pasiruošę. „Žmonės važiuoja keliu ir jiems atrodo viskas gerai, neslidu, tačiau užmiršta rizikingas vietas – tiltus, viadukus. Čia reikia būti labai atsargiems. Šis laikotarpis automobilių vairuotojams yra pats pavojingiausias. Jeigu visur slidu, tai žmonės važiuoja atsargiai, tačiau kai slidu tik vietomis, lekia ir neįvertina pavojaus“, – sako V. Ralienė. Tiltai ir viadukai nėra vienintelės pavojingos vietos. „Kai temperatūra dar žemesnė, reikia būti labai atsargiems įvažiavus į rūką. Ten daug drėgmės ir gali būti labai slidu“, – perspėja V. Ralienė. Specialistė teigia, kad oro ir žemės paviršiaus temperatūra gali skirtis net 3–5 laipsniais. „Jei skelbiama, kad mieste yra 5 laipsniai šilumos, tai prie žemės temperatūra gali būti ir nulis, ir net neigiama. Dabar lapkritis ir temperatūra svyruoja apie nulį, o prie žemės ji keletu laipsnių žemesnė. Mes dažnokai pastebime, kad lyg ir teigiama temperatūra, tačiau reikia grandyti automobilių langus. Tai įdomus reiškinys – paties žemės paviršiaus temperatūra šiek tiek aukštesnė, o 2 cm aukštyje, atrodo, tiek nedaug nuo žemės, ji gali skirtis keletu laipsnių. Ir tai lemia vos du centimetrai. Temperatūros pasiskirstymas yra labai savotiškas“, – aiškina V. Ralienė. Barstymas prasidėjo Kas lėmė nelaimę Klaipėdoje, išsiaiškins policijos pareigūnai, tačiau tragedija įvyko ant druska nepabarstyto viaduko. DELFI žiniomis, keliai uostamiestyje buvo barstomi, tačiau viadukas, ant kurio įvyko nelaimė, pabarstytas nebuvo. Viadukų ir tiltų barstymo darbai jau prasidėjo sostinėje. „Kelininkai stebi sinoptikų prognozes, lyginame kelių portalų pranešimus. Tuomet darome išvadas. Termometrų stulpeliui artėjant prie nulio, ypač ant metalinių konstrukcijų tiltų, viadukų formuojasi juodasis ledas. Jis plika akimi nematomas, tačiau juo važiuojama kaip plikomis padangomis per ledą. Mažėja sukibimas, ilgėja stabdymo kelias, mašina tampa sunkiai valdoma. Tai įvyksta labai netikėtai ir vairuotojai gali neišvengti avarinių situacijų, todėl pirmiausia barstomi būtent tiltai ir viadukai“, – teigia Vilniaus miestą prižiūrinčios bendrovės „Grinda“ atstovė Dovilė Lisauskaitė. Pernai Vilniaus viadukai ir tiltai barstyti pradėti spalio 17-ąją, o pirmas snygis užfiksuotas lapkričio 2-ąją.