Varžybos prie starto linijos sukvies greičiausius Lietuvos ir užsienio šalių sportininkus. Nors dalyvių sąrašai Lietuvos etapui dar nepaskelbti, tačiau jau dabar sportininkai garsiai kalba apie pasiruošimą sezonui ir šių metų ambicijas. Kad pasiruošimas vyksta itin aktyviai jau girdėjome iš Lietuvos sportininkų Tomo Zavarskio ir Tautvydo Urbos, lenktyniaujančių bagiais. O kaip ruošiasi užsienio sportininkai, kurie pernai jau išbandė Vilkyčių trasą? Štai, olandas Adriaanas Boele teigia, kad prieš naująjį sezoną jo automobilis yra kardinaliai atnaujinamas. „TouringAutocross“ klasės bolidui „Škoda Fabia“ keičiamos visos detalės, netgi variklis ir pavarų dėžė. Anot sportininko, iki pirmojo etapo Vokietijoje planuojamama sudalyvauti ir vieneriose varžybose, o tuomet pilotas sieks sezoną pradėti įskaitiniais čempionato taškais. Iškart po etapo Vokietijoje, Seelow trasoje, dalyviai turės per kelias dienas atsidurti Vilkyčiuose, kur bus surengtas antrasis čempionato etapas. „Kol kas maksimaliai dirbame garaže, nes laiko liko nebedaug, o darbų dar nemažai. Šiemet dedame visiškai naują variklį ir pavarų dėžę, todėl tikiuosi, kad tai pridės mums greičio. Automobilį išbandysime Olandijoje, pirmame mūsų čempionato etape. Toliau laukia visi Europos čempionato etapai. Žinoma, ir Lietuvoje. Vilkyčių trasa labai specifinė. Ji yra pakankamai greitai, ypač ilga yra starto tiesioji iki posūkio trasos gale. Čia pranašumą turi ne tik galia, bet ir šalti nervai“, – pasakojo A.Boele, pasidalinęs automobilio konstravimo proceso nuotraukomis.  Pasak A. Boele, Vilkyčiuose svečiams iš užsienio tikrai lengva nebus. Jam pritarė ir galingiausioje „Superbuggy“ įskaitoje lenktyniaujantis ir taip pat Vilkyčiuose pasirodysiantis ir kitas olandas Mike'as Bertelenas. „Lietuvos sportininkai Vilkyčių trasą žino labai gerai. Jiems tai – tarsi namų trasa. Vietos lenktynininkai visada šiuo klausimu turi pranašumą, nes gerai pažįsta tiek trasos gruntą, tiek posūkius. Kiek atsimenu iš praėjusių metų, tai mums per treniruotes reikėjo nemažai reguliuoti pakabą, kad pritaikytume ją Vilkyčiams. O šiaip mūsų pasiruošimas vyksta sklandžiai. Nepalikome visko paskutinėms savaitėms, todėl esame ramūs ir laukiame sezono pradžios. Laukiu etapo Lietuvoje. Trasa ir serviso zona yra labai gražioje vietoje. Aplink miškai. Tikrai jauki trasa“, – pasakojo M. Bertelenas. Bilietai į Europos autokroso čempionato varžybas Vilkyčiuose jau pardavinėjami „Bilietai.lt“ kasose ir internete. Pirmąją varžybų dieną bilietų kaina sieks 10-15 eurų. Sekmadienį, kuomet vyks finalai, jie kainuos 15-20 eurų. Perkant bilietus iškart abiem dienoms taikoma nuolaida.