Specialieji numerio ženklai bus baltos spalvos Šiuo metu taksi numerio ženklų plokštelės yra geltonos, istorinių transporto priemonių – rudos spalvos. Įsigaliojus naujoms taisyklėms jų spalvos bus pakeistos į baltą. Taip pat istoriniuose numeriuose atsisakoma pirmųjų 2 skaičių, turėjusių nurodyti automobilio pagaminimo metus. Nuo šiol jie bus parinkti atsitiktine tvarka. Toks sprendimas priimtas remiantis pasauline praktika, kadangi kilmės dokumentuose dažniausiai naudojami modelio metai, o ne automobilio pagaminimo. Taigi, skelbiami duomenys gali būti klaidingi. Pokyčiai laukia ir elektromobilių, kurie iki šiol buvo ženklinami su priekyje esančiu EV raidžių deriniu. Atsižvelgiant į didėjantį šių automobilių skaičių bei poreikį plėsti numerio ženklų derinių kombinacijas, nuo balandžio bus naudojama tik E raidė ir bet kuri kita abėcėlės tvarka einanti raidė. Tokiais išskirtiniais numeriais bus žymimi ir hibridiniai automobiliai įkraunami iš išorės.  Pametus numerio ženklą nebereikės perregistruoti automobilio Iki šiol pametus bent vieną numerio ženklo plokštelę reikėdavo perregistruoti automobilį, tačiau netrukus to daryti nebereikės. Netekus vienos iš dviejų numerio plokštelių vieną kartą bus išduodamas jos dublikatas. Pastebėjus, jog numerio ženklo plokštelės netekę klientai patiria nepatogumų bei turi sugaišti nemažai laiko perregistruojant automobilį ir keičiant jo dokumentus, buvo nutarta šią procedūrą supaprastinti. Ši naujovė bus naudinga daugeliui transporto priemonių turėtojų. Svarbiausia, jog tai leis sutaupyti, nes nebereikės mokėti už pakartotinę registraciją bei abiejų numerio ženklų plokštelių gamybą. Taip pat bus išvengta papildomos administracinės naštos.