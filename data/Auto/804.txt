Sportininkai automobilių ekipažų įskaitoje Argentinos mieste Kordoboje šeštadienį finišavo 12-ti, užfiksuodami naują geriausią Baltijos šalyse rezultatą. Sostinės oro uosto laukiamajame ne vieną malonią akimirką fanams padovanojusius lenktynininkus pasitiko žurnalistų ir gerbėjų būrys. „Dažnai mūsų klausė, ar jautėme jaudulį prieš Dakaro ralio startą, prieš kiekvieną naują etapą. Galiu pasakyti, kad niekur nejautėme tokio jaudulio, kaip dabar nusileidus į Lietuvą. Puikus pasitikimas! Ačiū visiems lietuviams, kurie mus palaikė!“, – oro uoste dėkojo Antanas Juknevičius, pripažinęs, kad pastarąsias dvi paras stengiasi gerai pailsėti ir išsimiegoti. „Smagu, kad tiek bičiulių susirinko. Tai buvo 10-as Dakaras Pietų Amerikoje, 40-as Dakaro ralis apskritai, o ir Lietuvai šiemet 100 metų. Gražūs skaičiai ir gražus sutapimas“, – šypsojosi A. Juknevičius ir D. Vaičiulis. Kalbėdamas apie užimtą poziciją ir galimybę pakilti į dešimtuką, surimtėjęs A. Juknevičius teigė, kad reikėjo „pasilikti rezervo ateičiai“. Pilotas prisipažino, kad sunkiausia buvo prieš paskutinį etapą, nes norėjosi išsaugoti turėtas pozicijas. A. Juknevičius neslėpė, kad norint pasiekti dar vieną Baltijos šalių rekordą, reikia didesnių investicijų. Be to, komandos nariai drąsiai dar negalėjo patvirtinti, kad ir kitąmet jie kartu startuos Dakaro ralyje: dabar reikia laiko viską apmąstyti ir įvertinti pasiektą rezultatą. „Reikės labai rimtai peržiūrėti, kur dar galime pagreitėti, kur galime pagerinti savo rezultatą. Mūsų technika yra šešerių metų senumo, pati seniausia iš tos greta mūsų finišavusių grupės. Mus sveikino BMW vadovas, sako – jūs su ta mašina kažkokią nesąmonę padarėte, tai neįmanoma. Pralenkėme milijoninius biudžetus turinčių komandų mašinas. Kažką patvarkius, pakoregavus galima siekti daugiau“, – teigė A. Juknevičius.  Ilgos kelionės išvarginti A. Juknevičius ir D. Vaičiulis netrukus išskubėjo ilsėtis, o antradienį 13 val. apsilankys DELFI studijoje, kur tiesioginėje laidoje pasidalins savo įspūdžiais iš 40-ojo Dakaro maratono.