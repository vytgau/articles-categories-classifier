Būtent tokį modelį britų prabangių automobilių gamintojas pristatė praėjusį savaitgalį Italijoje, Villa Erba miestelyje įvykusiame tradiciniame automobilių grožio konkurse „Concorso d’Eleganza Villa d’Este“. Tai kupė „Sweptail“. Dažnai, rašydami apie automobilius, žurnalistai vartoja žodį „unikalus“. Ir dažniausiai jie būna neteisūs, nes tai, kas gaminama serijiniu būdu (nors ir rankomis), nėra unikalu. O štai „Rolls-Royce Sweptail“ tikrai yra unikalus – jis egzistuoja tik vienu vieninteliu egzemplioriumi. BMW valdoma kompanija „Rolls-Royce“ šį modelį sukūrė neįvardijamo kliento užsakymu. Pasak „Rolls-Royce Motor Cars“ vadovo Torsteno Muellerio-Otvoso, „Sweptail“ kainuoja tiek, kad to pilnai užtenka jį vadinti brangiausiu pasaulio automobiliu.  Britų žiniasklaidos duomenimis, užsakovui (kurį pats gamintojas apibūdina kaip „išskirtinių ir vienetinių daiktų, tokių kaip superjachtos ir privatūs lėktuvai, žinovą ir kolekcininką“) dvivietis kupė kainavo apie 10 mln. svarų, nors T. Muelleris-Otvosas ir tikino, jog tai – spekuliacija. Palyginti – vieno brangiausių sportinių modelių „Bugatti Chiron“ kaina – nesiekia nė 2 mln. svarų. Jokių techninių „Sweptail“ charakteristikų kompanija neatskleidė. Spėjama, kad jis sukurtas jau nebegaminamo „Rolls-Royce Phantom Coupe“ pagrindu. Bent dizainas – tikrai (to neslepia ir patys britai), tačiau gerokai ankstesnių laikų „Phantom“: 1925-ųjų „Phantom I Round Door“, 1934-ųjų „Phantom II Streamline Saloon“, tų pačių metų „Gurney Nutting Phantom II Two Door Light Saloon“ bei „Park Ward 20/25 Limousine Coupé“. Pasak kompanijos atstovų, šių modelių dizaino savybes klientas paprašė suderinti su šiuolaikinių jachtų stiliumi. „Rolls-Royce“ dizaino direktorius Giles'is Tayloras šį kūrinį panoraminiu stikliniu stogu pavadino „automobiliniu „haute couture“ ekvivalentu“. Nuo 2013-ųjų kurto automobilio salono apdailoje vyrauja natūrali oda ir medis. Galinė erdvė panaudota bagažui. Pavyzdžiui, yra net skyrelis, skirtas galvos apdangalams (skrybėlėms ir pan.), taip pat skyrius odiniams rankų darbo portfeliams. Be to, centrinėje konsolėje palikta speciali vieta šampanui ir dviem krištolinėms taurėms – jos ir butelis išlenda paspaudus tam skirtą mygtuką. Verta prisiminti, kad „Rolls-Royce“, orientuodamasi į savo klientus, jiems visąlaik gali pasiūlyti „šį tą“ brangesnio. Pavyzdžiui, šių metų kovą tarptautiniame Ženevos autosalone britai pristatė „Ghost“ modelio versiją „Elegance“, kurio kėbulas padengtas dirbtiniais deimantais. Ši danga net gavo atskirą pavadinimą – „Diamond Stardust“. „Rolls-Royce Ghost Elegance“ taip pat buvo sukurtas specialiu vieno kliento užsakymu.