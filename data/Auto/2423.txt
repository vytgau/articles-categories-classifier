„Kėbulo būklė įtartina, kas važiuosit apžiūrėti atkreipkit dėmesį į kėbulą. Variklis dirba gražiai, smagratis nebarška. Reikia remontuoti greičių dėžę. Neveikia kondicionierius, reikia papildyti freono. Klaidos dėl suodžių filtro. Panelė perbraukta ir atsilupusi. Nėra priekinių oro pagalvių. Salonas patrintas. Rida 302 000 km. Kartais nemato rakto – imobilaizerio klaidos. Pardavėjas tikina, kad mašina ideali“, – taip internetinio puslapio apziureti.lt vartotojas įvertino 2006 metų „Opel Astrą“. „Visas kėbulas papuoštas „koviniais randais“, kapoto ir kėbulo būklė labai prasta. Salone trūksta apdailos detalių, taip pat nemažai aplaužytų ir atšokusių, jas dengia storas dulkių sluoksnis. Salonas šviesus medžiaginis, prašosi cheminio valymo… Bandant atidaryti bagažinę, vos neiškrito spynelė. Keleivio pusės durys neatsidarė. Pardavėjas telefonu tvirtina, kad mašiną turi ilgai, nors iš tikrųjų tik dvi dienas“, – taip įvertinta 20 metų senumo „Audi A4“. Tokie eilinių pirkėjų automobilių įvertinimai ir laukiami Karolio įkurtame apziureti.lt. Vaikinas neslepia, norintis padėti kitiems, besirenkantiems automobilį. Asmeninė patirtis Karolis pasakoja, kad idėja verslui tapo asmeninė patirtis. „Pats ieškojau sau mašinos, važiavau, žiūrėjau. Pastebėjau, kad dažnai pardavėjai nenurodo tikros automobilio būklės. Nuvažiuoji daug kilometrų, o ta mašina visai neverta prašomų pinigų. Man pačiam vieną kartą buvo taip, kad nusipirkau mašiną, sumokėjau gan nemažus pinigus, o tas automobilis po 10 km sustojo. Tiesiog mirė variklis. Man pasisekė – pavyko susisiekti su pardavėju. Per firmą pirkau mašiną, tai pavyko atgauti pinigus. Tada kilo mintis, kad nėra tokios vietos, kur žmonės galėtų dalintis tokia informacija, kad buvo apžiūrėti automobilio ir surašyti savo pastebėjimus, ko nėra parašyta skelbime. Taip sutaupytume vienas kito laiką“, – DELFI pasakojo vaikinas. Karolis lygiai prieš metus įkūrė grupę feisbuke ir sulaukė didelio susidomėjimo. Vėliau atsirado ir internetinis tinklapis. Karolis neslepia, kad pirmas bandymas buvo nelabai vykęs, tačiau tai jo nesustabdė. „Tai buvo unikalus dalykas, nes Lietuvoje dar nebuvo. Dabar mūsų grupėje yra apie 38 tūkst. žmonių ir skaičius auga. Tada nusprendėme, kad viską reikėtų susisteminti, kad būtų paprasčiau. Tada kilo idėja sukurti puslapį su paprasta paieškos sistema ir ten publikuoti visas apžiūras. Pirmas bandymas buvo labai mėgėjiškas, funkcionalumas buvo labai prastas. Dabar įdėjome daug pastangų ir atidarėme naują puslapį. Per pirmą dieną jį peržiūrėjo 61 tūkst. kartų. Tai buvo mums geras spyris ir postūmis į priekį“, – pasakoja Karolis. Ambicingi planai ir kritika Jaunas vaikinas jau kuria ir ambicingus ateities planus. „Norime suburti komandą, kuri profesionaliai tikrina automobilius. Mes dar labai jauni, todėl iš projekto dar neuždirbame. Mes nepardavinėjame apžiūrų ir nenorime jų pardavinėti, nes žmogus moka ieško mašinos ir leidžia pinigus, žmogus važiuoja apžiūrėti mašinos ir vėl leidžia pinigus. Esmė, kad tai turi būti nemokamas dalykas, o užsidirbti galima iš kitų dalykų. Turbūt visi puikiai supranta, kad iš reklamos. Jau gavau pasiūlymų dėl reklamos, bet kol ta idėja dar labai jauna, tiesiog nemokamai sutinku, kad žmonės reklamuotųsi. Tačiau ateityje turime labai didelių planų ir ruošiamės plėtoti ne tik Lietuvoje. Kitose šalyse to taip pat nėra“, – pasakojo Karolis. Turbūt pastebėjote, kad šiame straipsnyje nėra minima Karolio pavardė. Tai pačio jaunojo verslininko prašymas. „Sulaukiau nemažai komentarų, bet žinote – kad ir ką bedarytumėte, visuomet sulauksite neigiamų komentarų. Kažkam nepatiks, kažkam atrodys, kad to nereikia. Tai sulaukiau tokių komentarų. Grasinimų dar nesulaukiau, bet manau, kad netrukus sulauksiu, nes kažkam gadinu biznį. Yra žmonių, kurie tuo verčiasi ir jų tikslas kuo pigiau nupirkti ir kuo brangiau parduoti. Nemanau, kad į tai kreipsime dėmesį. Mes kreipsime dėmesį į tai, kad žmonės gautų tiesą, kad nebūtų apgaulių, kad viskas būtų parašyta teisingai“, – sako Karolis. Vertina profesionalus Kauno automobilių turgų valdančios bendrovės „Varanas“ vadovas Valentinas Naujanis teigia, kad tokia paslauga gali būti naudinga tiems žmonėms, kurie ieško Lietuvoje jau važinėjusių automobilių. „Kitu atveju net pats pardavėjas dažniausiai nežino mašinos istorijos. Kitas dalykas – automobilis turi kažkur stovėti. Internetas yra kaip papildymas, o mes, pavyzdžiui, suteikiame sąlygas automobilius laikyti. Be abejo, automobilį parduodantis lietuvis nelaikys jo turguje, nes jį dar naudoja, bet jeigu kalbame apie verslą, tai kai atvežamas automobilis, kurio judėjimas yra apribotas, jis kažkur turi parkuotis“, – sako V. Naujanis. Specialistas visgi buvo linkęs pasitikėti kvalifikuotų meistrų pagalba. „Kokios dažniausios automobilio pardavimo priežastys? Priežastys tokios, kad automobilis pradėjo byrėti ar dar kažkas. Turbūt nelabai kas nori parduoti gero automobilio, jei jis gerai važiuoja. Tada eilinis žmogus – statybininkas, mokytojas ar dar kažkas – tampa automobilio pardavėju. Jis lygiai taip pat gali apgauti kitą lietuvį, kuris ateina ir nuperka tą automobilį. Reikia tiesiog važiuoti pas meistrus ir tikrinti. Dar vienas labai svarbus dalykas, kad lietuvis stengiasi kuo pigiau automobilį nupirkti. Jei stovės trys automobiliai, tai 90 proc. žmonių pirks pigiausią. Nesvarbu, kad jo kilometražas bus didžiausias. Jei automobilis brangesnis Lietuvoje, reiškia jis buvo brangesnis ir užsienyje, kur buvo pirktas“, – teigia V. Naujanis.