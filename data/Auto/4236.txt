Penktadienį A. Juknevičiaus ir Dariaus Vaičiulio ekipažas („Toyota Hilux Overdrive“) užėmė 20-ą vietą, nors trasoje turėjo keisti lūžusią vairo traukę ir dėl to prarado apie 20 minučių. Atnaujinta sausio 14 d., 09.10 val. Nepaisant to, lietuviams pakako greičio, kad bendroje įskaitoje aplenktų prancūzą Christianą Lavieille ir argentinietį Facundo Ardusso bei pakiltų net ant 21-ojo laiptelio. Be pagrindinių varžovų A. Juknevičius su D. Vaičiuliu dar aplenkė favoritų dešimtuke važiavusius Jungtinių Arabų Emyratų šeichą Khalidą Al Qassimį ir čilietį Borisą Garafulicą, kurie susidūrė su problemomis ir įstrigo pusiaukelėje. Jie nespėjo per nustatytą laiką įveikti tarpinio pervažiavimo ir varžybų teisėjai šių sportininkų net nebeįtraukė į paskutinio etapo šeštadienį starto sąrašą. Šeštadienį simboliniame ralio finiše automobiliai pajudės nuo 13.31 val. Lietuvos laiku. Lietuviškasis ekipažas paskutiniame etape startuos iš 22-os vietos 14.05 val. Jei vos 64 km ilgio greičio ruože išvengs fatališkų nesklandumų, A. Juknevičius turėtų pagerinti Benediktui Vanagui nuo 2015 metų priklausantį aukščiausią lietuvių pasiekimą Dakaro ralyje, kuris yra 24-a vieta bendrojoje įskaitoje. Penktadienio etapas O penktadienio greičio ruožo pirmoje dalyje lenktynininkų laukė paskutinės kopos, po kurių reikėjo rūkti pasaulio ralio čempionatui būdingais keliukais. Įskaitinės atkarpos ilgis buvo 288 km, iš viso iš San Chuano į Rio Kvartą Argentinoje ralio karavanas keliavo 759 km.   Vienintelių kovą tęsiančių Lietuvos atstovų ekipažas greičio ruožą pradėjo 20-as. Jau pirmame kontrolės punkte fiksuoti įdomūs rezultatai: keli sportininkai, startavę prieš lietuvius, ritosi žemyn, bet keletas lenktynininkų iš užnugario demonstravo geresnį tempą. A. Juknevičiaus laikas buvo 19-as, nuo lyderio jis atsiliko 14 min. 12 sek. Pirmą greičio ruožo dalį, po kurios sekė ilgas neįskaitinis pervažiavimas, Lietuvos ekipažas užbaigė 20-oje vietoje (+24:50). Svarbiausia, kad A. Juknevičius solidžiai lenkė abu prieš jį bendrojoje įskaitoje išsirikiavusius konkurentus – Ch. Lavieille ir F. Ardusso. „Mes dar galime pakilti dviem pozicijomis į viršų. Reikia pačiam neprisidirbti ir laikyti savo tempą. Žiūrėsime, kaip kitiems ekipažams sekasi, ir spręsime, kaip važiuoti antroje greičio ruožo dalyje“, - pervažiavime DELFI teigė A. Juknevičius. 21.20 val. Lietuvos laiku ekipažas vėl išskuodė į lenktynių trasą. Lietuviai klasifikuoti viena pozicija aukščiau, nes pervažiavimo metu kažkur pradingo devintą vietą užėmęs Kh. Al Qassimi („Peugeot“). Į ketvirtą kontrolės punktą A. Juknevičius atvažiavo lyderių tempu ir palypėjo į 18-ą vietą. Kita atkarpa lietuviui buvo nesėkminga: jis papildomai prarado apie 10 min. ir krito į 21-ą poziciją. Bet tai nekainavo A. Juknevičiui pernelyg brangiai: greičio ruožą jis užbaigė 20-as, nuo greičiausio ekipažo atsilikęs 50 min. 20 sek.   Nuo pat etapo pradžios užsimezgė atkakli kova rikiuotės priekyje. Beveik 6 min. deficitą prieš tautietį ir komandos draugą iš „Peugeot“ gretų Stephane'ą Peterhanselį bendrojoje įskaitoje turintis prancūzas Sebastienas Loebas spurtavo ir pirmame kontrolės punkte buvo greitesnis 1 min. 42 sek. Kitoje atkarpoje klasikinio ralio didmeistris persvarą išaugino jau iki 3 min. Nors antroji greičio ruožo dalis atrodė parankesnė būtent jam, S. Loebas dėl kol kas nežinomų aplinkybių išbarstė dvi minutes. Tai leido ketvirtame kontrolės punkte S. Peterhanseliui aptirpdyti varžovo pranašumą iki vienos minutės. Galiausiai dvylika kartų Dakaro ralio čempionas (važiuojant motociklu ir automobiliu) sudaužė S. Loebo viltis iškovoti pirmą titulą šioje lenktynių serijoje. Finiše pastarasis buvo greitesnis vos 18 sek. – to nepakaks išstumti S. Peterhanselį iš bendrosios įskaitos sosto.  Artimą kovą dėl trečios vietos etape laimėjo vietos publikos numylėtinis Orlando Terranova („Mini“), minimaliai aplenkęs Ginielį de Villiersą („Toyota“) iš Pietų Afrikos. Automobilių bendroji įskaita Motociklai Pusvalandžiu nuo persekiotojų pabėgęs Samas Sunderlandas penktadienį neturėjo kur skubėti: prie pirmo titulo karjeroje artėjantis britas (KTM) važiavo saugodamasis nemalonumų ir užėmė penktą poziciją. Proga sublizgėti pasinaudojo etapą laimėjęs portugalas Paolo Goncalvesas („Honda“), aplenkęs greičiausią antros Dakaro ralio dalies motociklininką iš Ispanijos Joaną Barredą Bortą („Honda“). Bendroje įskaitoje P. Goncalvesas pakilo viena pakopa į šeštą vietą. Trečias šįkart liko prancūzas Adrienas van Beverenas („Yamaha“), bendroje rikiuotėje kvėpuojantis į nugarą tokią pačią poziciją užimančiam ispanui Gerardui Farresui Guelliui (KTM). Nepasisekė greičiausių dešimtuke važiavusiam prancūzui Xavierui de Soultrait. Sugedusį savo „Yamaha“ motociklą lenktynininkas tiesiog rankomis išstūmė į antrą greičio ruožo dalį. Papildyta 00.50 val.: įvertinę situaciją, teisėjai jau trečią iš eilės pergalę etape įrašė į J. Barredos Borto sąskaitą. Nuo jo laiko nubrauktos 3 minutės, kurias ispanas sugaišo dėl trasoje pasimaišiusių žiūrovų. P. Goncalvesui teks tenkintis antra vieta. Motociklų bendroji įskaita Keturračiai Sergejus Kariakinas („Yamaha“) gražiu stiliumi užsitikrino pirmą karjeros pergalę Dakaro ralyje. Rusas laimėjo vienuoliktą etapą, nors būtų pakakę saugiai atvažiuoti iki jo finišo. Nė vienas konkurentas nepajėgė priimti S. Kariakino pasiūlyto tempo, tad artimiausią persekiotoją greičio ruože argentinietį Danielį Domaszewskį („Honda“) lyderis aplenkė net 20 minučių. Tiesa, pastarasis po finišo gavo 20 minučių baudos ir nusmuko į ketvirtą vietą, aukštyn praleidęs lenką Rafalą Soniką ir puertorikietį Nelsoną Sanabrią. Keturračių bendroji įskaita Sunkvežimiai Sunkaus svorio kategorijoje į pergalę rieda kitas rusas Eduardas Nikolajevas. „Kamaz“ atstovas vienuoliktame etape vos 52 sek. pranoko antrą vietą užėmusį argentinietį Federico Villagra („Iveco“). Bet E. Nikolajevui pirmiausia žvalgytis reikėjo į tautietį ir komandos draugą Dmitrijų Sotnikovą, kadangi jis buvo artimiausias bendrosios įskaitos lyderio persekiotojas. D. Sotnikovas penktadienį finišavo ketvirtas ir dabar jo atsilikimas nuo E. Nikolajevo išaugo iki 17 min. Sunkvežimių bendroji įskaita Šeštadienį ralio peletono laukia finišas Buenos Airėse. Palyginti su ankstesniais iššūkiais, paskutinė diena tebus formalumas – dvyliktasis greičio ruožas sudarys 64 km. Sausio 2 d. Asunsjone (Paragvajus) startavusį Dakaro ralį pradėjo 143 motociklininkai, 37 keturračių pilotai, 77 automobilių ir 50 sunkvežimių ekipažų. Pirmą savaitę ginklus teko sudėti maždaug ketvirtadaliui lenktynininkų, tarp kurių buvo du automobilių įskaitos dalyviai iš Lietuvos – Benediktas Vanagas ir Vaidotas Žala. Pakeliui į Buenos Aires, sportininkams iš viso reikia sukarti beveik 9 tūkst kilometrų, skaičiuojant tiek greičio ruožus, tiek neįskaitinius pervažiavimus.