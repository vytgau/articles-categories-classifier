„Džiaugiuosi, kad renginys Telšiuose praėjo sklandžiai ir generavo vien tik geras emocijas. Be to, varžybos tapo Telšių miesto šventės – „Bijūnizacija 2017“ – dalimi. Vieni mieste sodino bijūnus, o kiti tuo pat metu lenktyniavo. Dar džiugina ir tai, kad miestuose, kur rengėme varžybų etapus: Šiauliuose, Panevėžyje, Tauragėje bei Telšiuose, mus lydėjo gausus dalyvių skaičius. Tai įrodo, kad mėgėjiškas automobilių slalomas yra itin patrauklus, daug kam įdomus ir kad tokių renginių labai reikia“, – kalbėjo visas ketverias varžybas kuravusio „Kauno autoklubo“ atstovas Aleksandras Dainys. Varžybose Telšiuose buvo išdalinti 55 startiniai numeriai, o dalyviai susikovė penkiose skirtingose klasėse, besivaržydami trumpoje, bet gana klastingoje ir vairavimo meistriškumo reikalaujančioje trasoje. Jiems buvo skirti trys važiavimai, iš kurių dviejų geriausių rezultatų suma buvo rašoma į varžybų protokolą. Lenktynininkai ne tik stengėsi kaip įmanoma geriau pasirodyti trasoje, bet ir vilėsi, kad varžovams pasiseks prasčiau, kadangi ne vienam jų buvo noras ne tik laimėti etapą Telšiuose, bet tapti ir metinės įskaitos nugalėtoju.  Jaunimo klasė Tradiciškai lenktynes pradėjo jaunimo klasė, kurioje startavo 7 dalyviai. Geriausią rezultatą užfiksavo Karolis Kupriūnas, aplenkęs Domą Žalandauską daugiau nei 3 sekundėmis. Trečias liko gerokai nuo varžovų atsilikęs Karolis Kiškūnas, pralaimėjęs dar 44 sekundes. Tačiau nugalėtoju bendroje įskaitoje tapo, vos ketvirtą vietą šįkart užėmęs Rokas Banuškevičius. Prieš šį etapą jis galėjo būti ramus, nes jo pirma pozicija buvo saugi. Rokas surinko 80 taškų ir tapo klasės nugalėtoju. Antrąją vietą užėmė Julius Mališevičius (50 taškų), o trečią – K. Kiškūnas (41 taškas). FWD klasė Priekiniais ratais varomų automobilių klasėje susirungė net 18 dalyvių. Dar prieš varžybų startą buvo aišku, kad šioje klasėje bus rimčiausia kova dėl pirmos vietos bendroje įskaitoje, nes tapti nugalėtoju pretendavo net keli lenktynininkai. Telšiuose greičiausias buvo Edvinas Litvinskas, kas jam garantavo ir pirmąją vietą bendroje suvestinėje (50 taškų). Prieš šias varžybas jis žengė trečias, atsilikdamas nuo lyderio 8 taškais ir dalindamasis trečią vietą su dar dvejais varžovais. Antras etape buvo Domas Bukavičius, pralošęs Edvinui net 16 sekundžių. Trečias finišavo Ignas Bacevičius, atsilikęs dar mažiau nei 3 sekundes. Tačiau nepaisant to, antrąją vietą bendroje serijos įskaitoje užėmė penktą rezultatą užfiksavęs Gytis Greičius (45 taškai), o ant trečiojo podiumo laiptelio lipo Aleksas Adiklis su 42 taškais. Jis šiose varžybose buvo šeštas. Dar prieš varžybas abu jie žengė atitinkamai pirmoje ir antroje vietose – juos teskyrė vos vienas taškas. RWD klasė Galiniais ratais varomų automobilių klasėje buvo 9 dalyviai, o geriausiai čia pasirodė Juozas Paliukas, tapęs šios įskaitos nugalėtoju (80 taškų). Antrąją vietą etape užėmė Ramūnas Brazaitis, atsilikęs tik 2,45 sek. Jis serijoje taip pat liko antras su 60 taškų. Trečias etape ir trečias bendroje įskaitoje buvo Tautvydas Tarbūnas (53 taškai). AWD klasė Visais ratais varomų automobilių įskaitoje susirungė trys dalyviai. Čia įspūdingą važiavimą demonstravo Ligitas Kordušas su dyzeliniu „Audi A4“. Įdomu tai, kad antrojo važiavimo metu Ligitas galiniu ratu kliudė šaligatvio bortelį ir sugadino automobilio važiuoklę, tačiau kreivai stovintis galinis, kairės pusės ratas jam nesutrukdė startuoti trečiajame važiavime ir užimti pirmąją vietą. Jis tapo ir AWD įskaitos nugalėtoju, surinkęs 68 taškus. Antras Telšiuose liko Daivaras Skiotys, o trečias – Modestas Gedvydas. Bendroje įskaitoje pastarasis užėmė antrąją vietą (40 taškų), o trečias liko Nerijus Petrauskis su 30 taškų. Laisva klasė Laisvoje klasėje teisę startuoti turėjo skirtingų varomų ašių dalyviai. Į ją užsiregistravo 18 sportininkų, o trys greičiausieji dovanojo atkaklią kovą. Čia ir vėl vyko arši kova tarp RWD klasėje važiuojančių dalyvių: J. Paliuko ir R. Brazaičio. Pastarasis ir vėl turėjo pripažinti Juozo pergalę, kuris vėl buvo šiek tiek greitesnis. Ramūnas jam pralošė vos 1,16 sek. Trečias buvo FWD klasės čempionas E. Litvinskas, atsilikęs dar 1,61 sek. Bendroje įskaitoje triumfavo J. Paliukas, surinkęs 90 taškų, antras liko R. Brazaitis su 58 taškais. Trečią vietą užėmė E. Litvinskas su 33 taškais. Per visus keturis slalomo serijos „Eolto-Autogido taurė 2017“ etapus varžybas aplankė virš šimto dalyvių.