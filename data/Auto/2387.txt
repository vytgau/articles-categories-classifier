„Regitra“ skelbia per pirmus šešis šių metų mėnesius iš viso užregistravusi 12 tūkst. 814 naujų lengvųjų asmeninės paskirties automobilių. Tai net 19,7 proc. daugiau nei per analogišką laikotarpį pernai. Atmetus reeksportuojamų transporto priemonių dalį, fiksuotas 18,1 proc. bendrasis vidaus rinkos prieaugis. „Tokia statistika naujų automobilių rinkos dalyvius nuteikia itin optimistiškai. Svarbu atkreipti dėmesį ir į tai, kad didesnis ar mažesnis augimas fiksuotas kiekvieną mėnesį. Tai tik įrodo, jog ši tendencija nėra atsitiktinė“, – teigia Lietuvos autoverslininkų asociacijos direktorius Rokas Knyva. Asmeninės paskirties automobilių rinkos lyderių pozicijas ir toliau išlaiko „Toyota“ (1786 parduotos transporto priemonės) bei „Volkswagen“ (1757 vnt.). Trečiojoje vietoje – „Škoda“ (1228 vnt.). Kitų gamintojų pardavimai neviršijo 1000 vnt. ribos. Stabilus išlieka ir populiariausių modelių trejetukas, kuriame rikiuojasi „Škoda Octavia“, „VW Passat“ bei „Nissan Qashqai“. „Premium“ segmento lyderiais išlieka BMW. Per pusmetį gamintojas šalyje pardavė 290 vnt. naujų šios kategorijos automobilių. Visgi sparčiai auga ir „Porche“ paklausa. Šios markės transporto priemonių pardavimai, lyginant su tuo pačiu laikotarpiu pernai, pakilo 55,5 proc. Lengvųjų komercinių automobilių kategorijos lydere pirmąjį pusmetį buvo „Renault“ (244 vnt.). Prancūzijos gamintojui tik minimaliai nusileido „Fiat“ (242 vnt.) ir net 60,7 proc. pardavimus šį pusmetį išauginusi „Toyota“. Visas komercinių automobilių segmentas augo 13,8 proc. Lietuvos naujų automobilių rinka augo sparčiausiai Baltijos šalyse. Estijoje sausį-birželį parduoti 13 tūkst. 332 nauji asmeniniai automobiliai (+13,4 proc.) ir 2 tūkst. 228 komerciniai (+9 proc.). Tuo tarpu Latvijoje fiksuotas rinkos susitraukimas. Čia parduota 8 tūkst. 614 asmeninių (–1 proc.) ir 1 tūkst. 9 (–1 proc.) komercinių naujų transporto priemonių. Visoje ES per pirmus šešis šių metų mėnesius parduota 8,21 mln. asmeninės paskirties ir 1,014 mln komercinių automobilių. Tai 4,7 proc. daugiau nei tuo pačiu metu pernai. Sparčiausiai rinka augo dvylikoje jaunųjų bendrijos šalių (15,2 proc. prieaugis). ES senbuvių statistika santūresnė (3,8 proc. prieaugis).