Įmonei „StoreDot“, padedamai partnerių, tarp kurių – Londono „Chelsea“ savininkas Romanas Abramovičius ir bendrovė „Samsung“, jau pavyko surinkti 60 mln. JAV dolerių (daugiau nei 50 mln. eurų) siekiančią investuotų pinigų sumą. Reikia pasakyti, kad „StoreDot“ idėjos realizacija labiau domina „Samsung“ nei R. Abramovičių, ir tai natūralu – apie stabiliai veikiančių ir sparčiai įkraunamų akumuliatorių svarbą bendrovės atstovai nusimano iš asmeninės patirties. Gautus pinigus „StoreDot“ ketina skirti akumuliatoriaus „FlashBattery“ kūrimui. Manoma, kad šis beveik 500 kilometrų be papildomo įkrovimo nuvažiuoti leidžiantis akumuliatorius galėtų išstumti ličio jonų technologija pagrįstas baterijas. Gali būti, kad visai netolimoje ateityje akumuliatoriai „FlashBattery“ į naujus elektromobilius bus montuojami kaip šiuolaikinis dabar naudojamų energijos talpyklų pakaitalas. Ta aplinkybė, kad akumuliatorių kūrimo projektą remia „Daimler“, tik patvirtina šios tikimybės realumą. Įmonių bendradarbiavimas gali duoti automobilių pramonei net labai palankių rezultatų. Verta paminėti ir tai, kad „FlashBattery“ kūrimas tėra vienas iš keleto ambicingų projektų, kurių sužavėti „Daimler“ vadovai sutiko skirti investicijų. Vienas iš pastaruoju metu „Daimler“ dėmesį patraukusių vizija laikytų projektų – skraidančio taksi „Volocopter“ kūrimo idėja.