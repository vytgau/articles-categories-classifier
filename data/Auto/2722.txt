VW nutarus atsisakyti ketinimo pateikti apeliacinį skundą, įsigalioja Arnsbergo ir Bairoito regioninių pirmosios instancijos teismų nutartys. Tai elektroniniu paštu patvirtino ieškovams atstovaujantys teisininkai iš Diuseldorfe veikiančios advokatų kontoros „Rogert & Ulbrich“, rašo europe.autonews.com. VW minėtų teismo nutarčių reikšmę bandė sumenkinti, pareikšdama, kad sprendimą atsisakyti teikti apeliacinį skundą reikia laikyti išimtimi, padaryta atsižvelgiant į nedidelę konkrečių transporto priemonių kainą. VW teigia nesitikinti, kad šie du teismų nutarimai padarys kokią nors įtaką kitiems lig šiol nagrinėjamiems atvejams, be to, prireikus, bendrovė ketina pasinaudoti savo teise kreiptis į apeliacinį teismą. Taip, anot komentarus pateikusių VW atstovų, tikrai gali nutikti dėl kokių nors nepagrįstų klientų skundų. Teisininkai iš minėtos advokatų kontoros tvirtina, kad VW nutarė neteikti apeliacinių skundų dėl trijų su kompensacijomis susijusių teisme atsidūrusių bylų. Tarp jų – ir balandžio mėnesį paskelbta Vupertalio regioninio teismo nutartis. Tačiau VW tokį pranešimą neigia ir tikina, kad sprendimai buvo priimti tik dėl dviejų – Arnsbergo ir Bairoito teismuose nagrinėtų atvejų. Įvairių Europos šalių vartotojų teisių apsaugos agentūros tebesiekia išsireikalauti kompensacijų, kurios turėtų būti sumokėtos vairuotojams, apsisprendusiems įsigyti dyzelinį VW automobilį dėl neva puikių jo ekologinių charakteristikų. Nors dėl neteisėtų veiksmų Jungtinėse Valstijose VW atstovai nesiginčija, Europoje, anot jų, jokie įstatymai nebuvo pažeisti, todėl nėra jokios priežasties mokėti kompensacijas klientams Europoje. Automobilių gamintojas yra įsipareigojęs iki rudens suremontuoti visus automobilius, kuriuose įdiegta neteisėta įranga.