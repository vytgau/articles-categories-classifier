Iš prekybos išimti automobiliai buvo pagaminti 2000 m. gegužę – 2001 m. lapkritį ir 2006 m. balandį – 2014 m. gruodį. Bendras Europoje atšaukiamų automobilių skaičius – net 1,47 mln., tad nenuostabu, kad ne vienam „Toyota“ savininkui mūsų šalyje taip pat kilo klausimų, kas bus su jų naudojamais automobiliais, ką reiškia pats terminas „atšaukimas“ ir panašių. „Automobilių gamintojai turi daugybę partnerių-tiekėjų, kurių produkcija naudojama automobiliuose, ir kartais dėl įvairių priežasčių tos dalys ar įranga gali sukelti įtarimų, todėl programos, kviečiančios atvykti į servisą dėl prevencijos ar korekcijų, vadinamos anglišku žodžiu „recall“ (atšaukimas – red. past.), tačiau tai anaiptol nereiškia, kad automobilis yra netinkamas eksploatuoti, todėl tokių „recall“ nereikia nei bijoti, nei vengti“, – sako įgaliotos „Toyota“ atstovės Lietuvoje bendrovės „Tokvila“ Marketingo vadovė Miglė Makauskaitė. „Jeigu turite nurodytų laikotarpių gamybos „Toyota“ automobilius, kviečiame susisiekti su įgalioto serviso atstovu tiesiogiai registruojantis internete arba skambindami. Patikrinsime, ar automobilio kėbulo numeris yra sąraše ir, jei yra, pakviesime atvykti į servisą patikrai“, – paaiškino M. Makauskaitė. Tokie automobilių atšaukimai patikrinimams ir (arba) remontams yra nereta praktika. Pastaruoju metu bene labiausiai pagarsėjęs buvo „Volkswagen“ grupės atvejis, kai dėl nustatytų išmetamųjų dujų emisijų neatitikimų reikalavimams atvejų visame pasaulyje (Lietuvoje – taip pat) korekciniams darbams atšaukiami „Volkswagen“, „Audi“, „Seat“ gamintojų automobiliai. Kaip taisyklė, atliekami darbai transporto priemonių savininkams nieko nekainuoja. Apie tai šiuo atveju kalba ir M. Makauskaitė. „Toyota“ ypatingai griežtai laikosi kokybės standartų ir skaidrumo, tad nieko neslepia nuo kliento ir savo sąskaita, jei yra reikiamybė, sutvarko automobilius. Tad pasikartosiu – gamintojo atšaukimas – yra visiškai nemokama automobilio patikra ir taisymas, jei reikia“, – teigia ji. Kiek užtruks remonto darbai, jeigu tokių prireiktų, kiekvienas atšaukiamo automobilio savininkas gali sužinoti individualiai. „Sunku pasakyti, nes situacijų įvairių pasitaiko – kartais tai tiesiog patikra, o kartais keičiama kažkokia detalė. Vienareikšmiškai rekomenduojame atvykti, nes tokie atšaukimai yra skirti visiems, net ir su pasibaigusia garantija, automobiliams“, – pabrėžė M. Makauskaitė. Jos teigimu, dalį atšaukiamų automobilių savininkų gamintojo įgaliotieji atstovai bandys surasti patys. „Iš „Toyota“ gauname automobilių, kuriems taikomas atšaukimas, identifikacinių VIN numerių sąrašus ir, naudodamiesi savo duomenų baze, skambiname klientams ir kviečiame atvykti. Tačiau jei turimi kontaktai yra pasikeitę, o naujas automobilio savininkas nėra buvęs pas mus, tuomet tiesiog informuojame savo svetainėje ir, žinoma, žiniasklaidos priemonėse“, – paaiškino M. Makauskaitė.