Vakarykštė WRC antro etapo diena lietuviams buvo itin nesėkminga. Po specialaus „Karlstando“ greičio ruožo Deividas Jocius ir Donatas Zvicevičius atsidūrė bendros įskaitos gale, dėlto penktadienį jiems greičio ruožuose tenka kovoti dėl kiekvienos sekundės bei neprarasti budrumo prisivijus lėtesnį ekipažą trasoje. „Kaip bebūtų gaila, atkartojame Monte Karlo ralio scenarijų. Tikėjomės visai ko kito, bet turime, ką turime. Dabar svarbu neprarasti budrumo ir padaryti geriausią, ką galime šioje situacijoje. Vakare eisime kalbėtis su teisėjais bei rodysime „onboard“ video medžiagą. Viliamės keletą minučių atgauti dėl prastovų, kurias pralaukėme, kol nuo kelio patraukė jį blokavusius kelis ekipažus“, – po pirmų šios dienos greičio ruožų sakė „Arctic Energy World rally team“ komandos lenktynininkas D. Jocius. Visgi nepaisant incidentų greičio ruožuose, sulyg kiekvienu iš jų D. Jocius ir D. Zvicevičius per 2-4 vietas kilo į viršų tiek bendroje įskaitoje, tiek savo klasėje. Po 4 greičio ruožų Lietuvai atstovaujantis tandemas užėmė 13-ą vietą savo klasėje bei 52-ąją bendroje įskaitoje.  Šimtmetis svetur bei atstovaujant Lietuvai Nepaisant rezultato, vieninteliai lietuviai dalyvaujantys Švedijos ralyje labiausiai džiaugėsi, kad Lietuvos valstybės atkūrimo šimtmečio gimtadienį gali minėti svečioje šalyje, važiuodami už savo šalį. „Nuotaika itin pakili dėl kelių priežasčių. Visų prima dėl plazdenančių trispalvių kiekviename greičio ruože. Autosporto aistruolių iš Lietuvos palaikyti mūsų atvyko išties nemažai, tai tą šventinę nuotaiką jie sustiprino dar labiau. Tačiau sau ir visiems lietuviams norėčiau palinkėti, kad savo trispalve džiaugtumėmės bei didžiuotumėmės ne tik ypatingomis progomis, bet ir kiekvieną dieną“, – teigė „Arctic Energy World Rally team“ komandos lenktynininkas. Pasikeitė lyderiai Antrą Švedijos ralio dieną situacija lyderių dešimtuke keitėsi kone kiekviename greičio ruože. Po antrojo greičio ruožo į priekį nežymia persvara išsiveržė ketvirtadienį „Karlstado“ ruožą laimėjęs estas Ottas Tanakas. Tačiau trečiojoje greičio atkarpoje estas, finišuodamas septintas, nukrito į antrąją vietą. Pirmojoje atsidūrė šį greičio ruožą laimėjęs belgas Thierry Neuville‘is. Visgi ketvirtajame greičio ruože estas O. Tanakas dar prasčiau pasirodė ir nukrito bendroje įskaitoje netgi penkiomis pozicijomis žemiau. O ketvirtą greičio ruožą laimėjęs norvegas Andreasas Mikkelsenas pakilo į antrą vietą bendroje čempionato antro etapo įskaitoje, o suomis Esapekka Lappi – į trečiąją. Tuo tarpu čempionui prancūzui Sebastienui Ogier nesėkmė lydėjo ir antrąją Švedijos ralio dieną. Finišuodamas 10-as ar 12-as šios dienos greičio ruožuose čempionas turėjo tenkintis tik 11-a vieta bendroje įskaitoje po keturių greičio ruožų.