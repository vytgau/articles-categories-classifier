„Esu daugiau nei įsitikinęs, jog norinčių varžytis „1000 km Pärnu powered by Hankook“ lenktynėse dar daugės, – sako pagrindinis lenktynių organizatorius Darius Jonušis. – Tačiau skaičius 18 mums daug ką reiškia. Būtent nuo aštuoniolikos ekipų 2000-aisias pradėjome maratoninių lenktynių seriją Palangoje, o šiandien galime džiaugtis, jog sportininkų ir komandų vadovų dėmesys joms tolydžio didėja, o lenktynės tapo žinomos visoje Europoje.“ Kiekvienas organizatorius nori, kad jo renginys būtų kuo masiškesnis. Tačiau pavasarį pasodinę medį, pasak D. Jonušio, rudenį dar nelaukiame jo vaisių. Tą patį galima tvirtinti ir apie automobilių sportą, kurio žavesį lemia ne vien daugybė dalyvių, o didžiąja dalimi – aštri, nenuspėjama iki pat finišo lygiaverčių varžovų kova. Savaitgalį „1000 km Pärnu powered by Hankook“ dalyvių gretas papildė ir dar viena lietuviška – „Greičio akademijos“ komanda, kurios lenktynininkai 38-erių Rimvydas Savickas, metais vyresnis Rokas Kvedaras ir 54-erių Rolandas Salys su „BMW 330“ varžysis A3000 klasėje ir bendrojoje įskaitoje.  Ši ekipa dalyvavo ir liepą vykusiose 1006 km lenktynėse Palangoje, tačiau savo pasirodymo (23-oji bendrosios įskaitos vieta ir 4-oji klasėje) nei komandos vadovai, nei patys lenktynininkai sėkmingu nelaiko. „Maratoninėms varžyboms buvome neblogai pasirengę ir tikėjomės, žinoma, ne tokių rezultatų, tačiau mūsų lūkesčius sujaukė automobilio transmisijos gedimai, o tiksliau – pabirę diferencialai, – sako R. Savickas. – Todėl į Pernu „auto24ring“ vykstame kupini ryžto revanšui ir norėdami sezoną užbaigti kita, gerokai pakilesne nuotaika.“ Kad ši komanda greita, liudija ir pernai Palangoje nuvažiuotas antras pagal spartą greičiausias ratas, kai „Greičio akademija“ pagal šį rodiklį nusileido tik būsimiesiems lenktynių laimėtojams – „General Financing by Pitlane“ ekipai, kurios sportininkai vairavo „Porsche 911 GT3 Cup“ automobilį. „Pernu „auto24ring“ mus vilioja ir todėl, kad ekipos sportininkams ši trasa labai gerai pažįstama, nes būtent čia mes kasmet treniruojamės, testuojame ir remontuojame automobilį, parenkame jo nustatymus lenktynėms,“ – vieno iš ekipos kozirių neslepia R. Savickas. „Greičio akademija“ sezono pabaigtuvėms nekelia konkrečių tikslų, o paskutinės metų lenktynės, pasak sportininkų, turėtų tapti gera investicija į kartu su varžybomis įgyjamą praktiką ir kitų metų startus. Kitus tikslus puoselėja dar viena, visus registracijos „1000 km Pärnu powered by Hankook“ lenktynėms formalumus jau užbaigusi „Orion Racing Team“ komanda. Mat nei ekipos vadovų, nei pačių lenktynininkų netenkina Palangoje – pirmajame ilgų nuotolių lenktynių etape – užimta 8-oji bendrosios įskaitos ir ketvirtoji pajėgioje GT klasėje vietos. „Juolab, kad ji neatspindi nei tikrojo komandos pajėgumo, nei mūsų ambicijų, – sako „Orion Racing Team“ ekipos lenktynininkas Martynas Samuitis. – Palangoje mums koją pakišo mūsų „BMW E92 M3“ pavarų dėžė, kai po pirmos valandos kovų dingo trečia pavara, o lenktynes baigėme turėdami tik dvi – pirmąją ir šeštąją.“ Todėl Martynas drauge su kitais komandos sportininkais Ryčiu Garbaravičiumi ir Marijumi Mazuchu tikisi antrąsyk nebeužlipti ant to paties grėblio. R. Garbaravičius palankiai vertina ilgų nuotolių lenktynių seriją, kurią šiemet sudaro du etapai. Pasak Ryčio, tai puiki proga tobulėti jaunimui, kurį vyresni ir taip jau sunkiai bepaveja... Kita vertus rengti dviejų, o ateityje gal ir dar daugiau etapų lenktynes skatina ne tik didėjantys greičiai ir gerėjanti technika, bet ir vis labiau juntamas noras, ypač jaunimo, varžytis, turiningai praleisti laisvalaikį. „Po pirmojo, ne itin sėkmingo mums etapo turime 12 įskaitinių taškų, tačiau ginklų kovoje dėl prizininkų pakylos dar nesudedame, – sako R. Garbaravičius. – Viliamės pasinaudoti proga, kad šiemet pagal varžybų nuostatus ilgų nuotolių lenktynes sudaro du etapai – jau įvykusios 1006 km Palangoje ir būsimosios 1000 km Estijoje, po kurių bus sumuojami abejose varžybose iškovoti taškai ir paskelbti nugalėtojai ir prizininkai. Taigi, dar turime progą pataisyti padėtį ir kartu su Martynu bei Marijumi tikime, jog iš „auto24ring“ grįšime daug pakilesnės nuotaikos.“ Dviejų etapų ilgų nuotolių lenktynių serijos nugalėtojai ir prizininkai bus pagerbti Vilniuje spalio mėnesį.