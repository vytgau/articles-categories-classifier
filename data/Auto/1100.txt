Per daugiau nei tris savaites truksiantį pasiruošimo bei lenktynių procesą lenktynininkai bei komandos nariai gyvena sutartų taisyklių režimu. Viena iš daugelio „General Financing team Pitlane“ taisyklių – aprangos kodas. Visi komandos nariai nuo skrydžio iš Vilniaus oro uosto iki grįžimo sausio pabaigoje privalo dėvėti komandos aprangą. „Vykstame į sportinę misiją, kurios metu atstovausime Lietuvos komandai. Mums svarbus identitetas, tuo pačiu privalome užtikrinti, kad kolegos galėtų maksimaliai patogiai dirbti, esant pačioms nedėkingiausioms sąlygoms“, – pabrėžia „General Financing team Pitlane“ lyderis Benediktas Vanagas. Į lenktynininko bei komandos gretas įsiliejo naujas pasaulinis prekės ženklas, lydėsiantis komandą į sudėtingiausias pasaulio lenktynes. Benediktas Vanagas pasirašė partnerystės sutartį su amerikiečių aprangos bei ekipuotės gamintojais „5.11 Tactical“ ir tampa šio prekinio ženklo ambasadoriumi. Kaip rašoma pranešime, „5.11 Tactical“ apranga - patogi, funkcionali ir ilgaamžiška. Viso 2018 m. sportinio sezono metu „General Financing team Pitlane” naudos „5.11 Tactical“ aprangą ir avalynę. Komandos serviso sunkvežimyje sumontuota skalbimo bei džiovinimo mašina skirta aprangos higienai. „Tinkama mąstysena, paruošimas ir įranga skiria tuos, kurie pasiruošę, nuo tų, kurie ne. „5.11“ įkūnija pasiruošimo mąstyseną. Mes kuriame aprangą ir įrangą individams, kurie visad pasiruošę bet kuriai misijai, bet kuriam nuotykiui“, - sako Rytų Europos pardavimų direktorius Marius Šulga. „Dakaras – sunkus išbandymas tiek ekipažui, tiek visai komandai. Mus veikia didelis dienos ir nakties temperatūrų skirtumas, sausas ir drėgnas klimatas. Aukštikalnėse neigiama temperatūra ir mažas deguonies kiekis. Žmonės turi daug judėti, todėl tokiomis sąlygomis apranga yra itin svarbi. Esu tikras, kad „5.11 Tactical“ galime pasitikėti“, - teigia komandos šturmanas Sebastianas Rozwadowskis. „General Financing team Pitlane“ ekipažo starto numeris - 323. Iš viso sportininkų laukia 13 greičio ruožų, kurių bendras ilgis apie 9000 kilometrų. 2018 m. Dakaro ralyje startuos 190 motociklų, 105 automobiliai, 42 sunkvežimiai – iš viso 337 transporto priemonės. Varžysis 525 dalyviai iš 54 valstybių.