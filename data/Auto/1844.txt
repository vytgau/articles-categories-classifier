„Pagrindinis faktorius, lemiantis Dakaro finišą, yra automobilio paruošimas prieš ralį“, - teigia patyręs technikas Edvardas Lucevičius, ruošiantis vasarą į Lietuvą atkeliavusį „Toyota Hilux Overdrive“ visureigį artėjančiam Dakaro maratonui. Nors „Agrorodeo“ komandos iš Belgijos įsigytas automobilis buvo neblogos būklės, revizija prieš varžybas – būtina. Pakeitė beveik viską „Toyota Hilux“ visureigis šiuo metu yra Vilniuje, tačiau jo dalys išbarstytos kur kas plačiau. Amortizatoriai išsiųsti apžiūrai į „Reiger“ gamyklą Olandijoje, pavarų dėžę ir reduktorius revizuoja Utenoje įsikūrę „Samsonas Motorsport“ meistrai. Svarbiausios dalies – variklio – keitimu užsiima technikų komanda, keliausianti į Pietų Amerika: Edvardas Lucevičius, Egidijus Janavičius ir Romas Žalnierukynas. „Po kiekvienų varžybų, ruošiant automobilį kitoms, būtina detali jo dalių apžiūra – tam skiriame daug dėmesio. Šio „Toyota Hilux“ variklis jau buvo įveikęs apie 50 tūkst. kilometrų ir nors be problemų atlaikė tris Dakarus, Šilko kelią ir Maroko ralį, saugumo sumetimais jį keičiame. Kitų svarbių automobilio elementų būklė taip pat turi būti įvertinta, o daugelis jų – keičiama naujais. Sakyčiau, kad automobilio paruošimas yra svarbiausias elementas, lemiantis finišą maratoninėse lenktynėse“, - teigė „Agrorodeo“ komandos mechanikas E. Lucevičius. V. Žalos „Toyota Hilux“ bus varomas 5,0 l darbinio tūrio V8 varikliu, kuris montuojamas į „Lexus“ automobilius. 102 oktaninio skaičiaus benzinu jis pasiekia 350 AG ir 560 Nm. Mechanikas juokavo, kad galėtų vardyti ir smulkesnes keičiamas dalis, tačiau šis procesas truktų kelias valandas: stabdžių sistema, pusašiai, įvairios traukės ir kitos dalys, net jeigu nepastebimas ženklus jų nusidėvėjimas, turi būti pakeista naujomis. Jau ruošia atsargines dalis Antras svarbiausias finišo garantas, pasak E. Lucevičiaus, yra atsarginės dalys – pakankamas jų kiekis bei reikiamu metu atliekamas susidėvėjusių detalių keitimas. Kai kurių nusidėvėjimas matomas išoriškai, o kai kurioms yra nustatyta rida – įveikus tam tikrą skaičių kilometrų greičio ruožuose, detalės gedimo tikimybė ženkliai padidėja ir ją rekomenduojama keisti. „Kai kurias detales gaminame Lietuvoje – pavyzdžiui, dugno apsaugas pagamino Utenoje įsikūrusi „Nosted mechanika“. Kai kurios detalės dar komplektuojamos ir iškeliaus kartu su visureigiu. Norėtųsi praktiškai visą mašiną turėti atsarginę, pagal komandos galimybes bandysime įgyvendinti šią užduotį maksimaliai. Ar imsime atsarginį variklį? Dėl jo dar galvojame, bet greičiausiai ne“, - aiškino mechanikas, netrukus plačiau papasakojęs apie pagrindinio automobilio elemento keitimo ypatumus Pietų Amerikoje. Variklio keitimas Dakaro ralio metu yra nepigus malonumas, net ir neskaičiuojant paties agregato kainos. Remiantis varžybų reglamentu, automobilis tuo pačiu varikliu (taisyklė taikoma cilindrų blokui) turi pravažiuoti nuo starto iki finišo, o jeigu to padaryti negali ir maratono viduryje visureigio širdį prireikia pakeisti, ekipažui skiriama 50 valandų bauda, priverčianti atsisveikinti su bet kokiomis pretenzijomis į gerą rezultatą. Be to, pridūrė E. Lucevičius, variklio keitimas nėra toks paprastas: mechanikų komandai tą daryti reikėtų naktį, o bivuako aplinka – nelabai sterili. Tą pačią naktį reikėtų atlikti ir kitus einamuosius visureigio remonto ir peržiūros darbus, tad viską suspėti padaryti kokybiškai – sunkiai išsprendžiamas uždavinys. Pakankamas atsarginių dalių turėjimas yra svarbus ir finansiniu atžvilgiu. Antroje Dakaro pusėje kai kurioms komandoms atsarginių dalių tiesiog pritrūksta, tad jų atstovai neretai ieško, kas jas gali parduoti. Dakaro bivuakuose sportinių visureigių detalių pasiūla nėra didelė, tad ir kainos pašoka į kitą lygį. Pasak E. Lucevičiaus, paprastai vienos detalės kaina padidėja apie 30-50 procentų, tad jeigu dabar vienas sportinis „Toyota Hilux“ pusašis kainuoja 2 800 Eur, tai Dakaro bivuake iš kitos komandos jį būtų galima įsigyti už 3 500 Eur.