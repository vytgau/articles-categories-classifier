Pavojingiausia – miegamuosiuose rajonuose Didelį nelaimingų atsitikimų skaičių perėjose nulemia kelios priežastys. Viena dažniausių – blogas matomumas esant prastam orui ir pėsčiųjų nedėvimi atšvaitai. Daug žmonių sužalojami ir dėl neleistinoje vietoje, tiek prieš pat perėjas, tiek ir už jų, pastatytų transporto priemonių, kurios neleidžia vairuotojams ir pėstiesiems matyti realios situacijos kelyje. Taip pat dažnai nelaimės įvyksta dėl išsiblaškiusių pėsčiųjų, kurie neapsidairo prieš eidami per perėją, bei dėl neblaivių vairuotojų. „Palyginus situaciją didžiuosiuose Lietuvos miestuose ir miesteliuose, daugiausiai pėsčiųjų perėjose sužalojama didmiesčiuose, kur eismas yra daug intensyvesnis. Praktika rodo, kad eismo įvykiai, per kuriuos nukenčia pėstieji, dažniausiai nutinka nereguliuojamose pėsčiųjų perėjose, dėl to didelė dalis jų jau yra naikinama. Tuo tarpu mažesniuose miesteliuose pėstieji dažniau nukenčia kai eina šalia važiuojamosios kelio dalies“, – sako Mindaugas Balinskas, „Compensa Vienna Insurance Group“ žalų departamento vadovas. Minesotos universiteto (JAV) mokslininkas Brendanas Murphy ir jo kolegos 2017 metais atliko tyrimą, kurio metu išanalizavo 448 sankryžas Mineapolio mieste (JAV). Gauti rezultatai leido nustatyti, kad nelaimingi atsitikimai dažniau nutinka kelią kertant tose perėjose, kur pėstieji vaikšto rečiau. Pavyzdžiui, miegamuosiuose rajonuose, o ne centrinėje miesto dalyje, kur paprastai per perėją eina didesni žmonių būriai. M. Balinskas taip pat pastebi tokią tendenciją – ypač pavojingi kelio ruožai, dar vadinami juodosiomis dėmėmis, Vilniuje driekiasi per Žirmūnų, Antakalnio ir Karoliniškių rajonus. Daugiausia eismo įvykių užfiksuojama Savanorių pr., Ukmergės, Geležinio Vilko, Ozo ir Kalvarijų gatvėse. Dažniausiai nukenčia vaikai ir pensinio amžiaus asmenys Ekspertas pažymi, kad per eismo įvykius perėjose dažniausiai sužalojami pensinio amžiaus asmenys ir vaikai. Daugiausia patiriami kūno sumušimai, raumenų ir sausgyslių patempimai ar plyšimai. Tačiau pasitaiko ir įvairių kaulų lūžių, kuriems sutvirtinti reikalingos operacijos, ilgas ir sudėtingas gydymas. Pernai metais apie 7 proc. į eismo įvykius patekusių pėsčiųjų patyrė ypač sunkius sužalojimus, kurie baigėsi mirtimi. „Priklausomai nuo sužalojimo sudėtingumo, praktika rodo, kad gydymas trunka nuo savaitės iki metų ar dar ilgiau. Dėl to ir gydymo kaina gali svyruoti nuo keliolikos eurų, kuomet gydymui reikalingi tik vaistai, iki kelių tūkstančių eurų esant sudėtingiems atvejams, kai reikalinga nuolatinė medikų priežiūra, reabilitacija ar kitos papildomos medicininės paslaugos“, – atkreipia dėmesį M. Balinskas.