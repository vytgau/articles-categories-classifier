Jūsų dėmesiui – keli specialisto patarimai, kaip paruošti automobilį šiltojo sezono kelionėms. 1. Žiemą jūsų automobilis gavo nemažą druskų dozę, tad po žiemos kėbulą būtinai reikia nuplauti. Nuplovus, jį būtina apžiūrėti ir įvertinti, ar nesimato išorinių pažeidimų, per žiemą progresavusios korozijos. Dažniausiai pažeidžiamos kėbulo vietos – variklio dangtis, šoninės automobilio kėbulo dalys, sparnų arkos, slenksčiai, dugnas. Pastebėtus pažeidimus reiktų nedelsiant sutvarkyti. 2. Plaudami automobilį, nepamirškite nuplauti ir variklio. Šiuolaikiniuose varikliuose yra daug elektronikos, jis apraizgytas kontaktais, kurie gavę drėgmės ir druskų per ilgą laiką greičiau nusidėvi. Variklio nuplovimas prailgina jungčių, daviklių gyvavimą, jų „neužtrumpina“. Jei reikia, pakeiskite variklio filtrus. Keisdami juos, vadovaukitės gamintojo rekomendacijomis ir automobilio eksploatacijos sąlygomis – dažniau naudojant automobilį, dažniau reikia keisti ir filtrus. 3. Nepatingėkite atlikti visapusiško salono valymo, gerai išplaukite jį nuo druskų, jei reikia, pakeiskite kilimėlius. Salone žiemą susikaupia drėgmės, į jį prinešama sniego, druskų, purvo. Tad saloną reikia išdžiovinti ir vakuuminiu siurbliu švariai išsiurbti – įjungę kondicionierių, nekvėpuosime smulkiomis nešvarumų dalelėmis. 4. Kol buvo šalta, saloną šildėte, o pavasarį ir vasarą jį teks vėsinti, todėl patikrinkite oro kondicionavimo sistemą, jos šaldymo efektyvumą. Rekomenduojama kas trejus metus išvalyti ją nuo drėgmės – išvengsite ankstyvo sistemos gedimo ir užkirsite kelią kvėpavimo takų alergiją sukeliančių pelėsio bakterijų plitimui. Pradėjus šaldyti orą, sistemoje kondicionuojasi drėgmė, nuo kurios „atgyja“ pelėsis. Jei po žiemos pradėję naudoti kondicionierių, susirgote sloga, žinokite, kad ją sukėlė ne šaltas oras, o atgijusios pelėsio sporos. Profesionaliomis priemonėmis valant, per sistemą praleidžiami garai, kurie panaikina pelėsį ir nemalonius kvapus. Beje, tokiam valymui paprasti purškalai netinka, jie veikia kaip kvepalai. Efektyviai valančių preparatų galima įsigyti profesionaliuose automobilių servisuose. 5. Šiltojo sezono metu nerekomenduojama naudoti žieminių padangų, nes jų guma yra minkštesnė. Oro temperatūrai pakilus iki 5-7 laipsnių šilumos, šios padangos pradeda minkštėti. Tai lemia ne tik daug greitesnį jų nusidėvėjimą, bet ir blogesnį sukibimą su kelio danga. Tad paplitusi praktika vasarą „pribaigti“ nudėvėtas žiemines padangas – mažina keleivių saugumą. Jei jūsų automobilis „apautas“ padangomis, skirtomis visiems metų laikams, būtinai patikrinkite protektoriaus rašto gylį bei padangų išdilimą. Keisdami žiemines padangas į vasarines, nepamirškite įvertinti vasarinių padangų būklės. Esant šlapiai kelio dangai, padangų sukibimas su ja mažėja. Jei protektoriaus gylis mažesnis nei 4 mm, važiuojant apie 50 km per valandą greičiu, sukibimas su keliu yra tik apie 15-30 procentų. 5-7 mm prorektoriaus rašto gylio padangų sukibimas – jau virš 70 proc. Keisdami padangas, nepamirškite patikrinti stabdžių kaladėlių bei diskų. Patikrinkite pakabos bei stabdžių sistemos elementus, nes nuo jų tiesiogiai priklauso stabdymo kelio ilgis. Žiemą į stabdžių sistemą prinešama druskų, purvo. Momentinis jų išvalymas kainuoja daug mažiau, negu remontuoti ilgainiui išlindusius rimtesnius gedimus. Tarkime, jei stringa stabdžių kaladėlės, viena jų greičiau nusidėvi, o netolygiai dėvintis yra pažeidžiamas stabdžių diskas, perkaista stabdžių apkabos ir jas tenka keisti. 6. Tie, kurie nešioja akinius, puikiai žino, kaip atrodo vaizdas, pro nevalytus stiklus. Po žiemos rekomenduojama patikrinti priekinių bei galinių langų valytuvų šluotelių guminių juostelių nusidėvėjimą. Apžiūrėkite, ar neatsirado įtrūkimų, apnašų. Kai kurių gamintojų šluoteles reikia keisti pakitus jų spalvai. Žinoma, reikia atsižvelgti, kokiomis sąlygomis eksploatuojamas automobilis – jei važiuojama retai, tuomet šluoteles reikia rečiau keisti. Įprastai valytuvų šluoteles rekomenduojama keisti bent kartą per metus. 7. Pasibaigus pavasarinių duobių etapui, svarbu patikrinti automobilio važiuoklę, pakabą. Pasitaiko, kad prireikia keisti susidėvėjusias pakabos dalis. Labai dažnai po žiemos tenka reguliuoti automobilio ratų geometriją. Nepasitikrinus ir nesusitvarkius ratų geometrijos, sugadinsite padangas – jos nevienodai dėvėsis. Turėkite omenyje, kad atšilus orams didėja važiavimo greitis, o tai lemia greitesnį padangų dėvėjimąsi. 8. Nepamirškite patikrinti variklio alyvos, aušinimo skysčio, pakeiskite langų ploviklį į vasarinį. Žieminio langų plovimo skysčio naudoti vasarą nerekomenduojama, mat esant aukštai lauko temperatūrai, nuo jo sudėtyje esančio alkoholio, gali suskeldėti šluotelių gumos. Vasarą reiktų naudoti vasarinius langų stiklų ploviklius dar ir todėl, kad į sezoninius ploviklius maišomos skirtingos veikliosios medžiagos. Taip yra todėl, kad žiemą nuvalome purvą ir druskas, o vasarą – dulkes, vabzdžius. Automobilio skysčius, alyvą patikrinkite, kad būtumėte tikri, jog juose nesusikaupė per daug drėgmės. Pavyzdžiui, susikaupus 3 proc. drėgmės, blogai veikia sankaba. Patys drėgmės neišmatuosite, tačiau atvažiavus į servisą tai labai lengvai atliks profesionalai.