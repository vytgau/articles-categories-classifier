Ketvirtadienį visiems žiūrovams duris atversiančioje 88-ojoje tarptautinėje Ženevos parodoje sportinių išskirtinių automobilių gamintojai pristato „Pagani Huayra Roadster“ versiją, skirtą specialiai JAV klientams. Tai rodo gamintojo norą būti globalia kompanija, prisitaikančia prie skirtingų rinkų standartų. Žinoma, kalbant apie superautomobilius visus labai domina ne tik arklio galios ir niutonmetrai, bet ir jų koversija į piniginius vienetus bankų pavedimuose. „Pagani Huayra Roadster“ kaina prasideda nuo 2 mln. 280 tūkst. eurų, prie kurių dar reikėtų atskirai pridėti atitinkamos šalies mokesčius. 1280 kilogramų sveriančiame automobilyje sumontuotas patobulintas 6 litrų darbinio tūrio V12 „Mercedes-AMG“ variklis generuoja 764 AG galią ir prie 2400 aps./min. sūkių išvysto 1000 Nm sukimo momentą. Be šio modelio parodos stende pristatoma ir „Pagani Zonda HP Barchetta“, kuris demonstruoja kompanijos įkūrėjo ir dizaino vadovo argentiniečio Horacio Pagani tobulos „Zonda“ viziją. Kaip teigiama įmonės pristatyme, iš viso bus pagaminti tik trys tokie automobiliai, kurie, suprantama, iš karto iškeliaus į privačių kolekcionierių rankas. 