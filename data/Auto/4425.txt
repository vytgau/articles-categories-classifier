Kaip rašoma pranešime žiniasklaidai, planuojama, kad pirmieji BMW 5 serijos sedanai salonuose pasirodys 2017 m. vasario mėnesį. Įkraunamas hibridas „BMW 530e iPerformance“ Naujasis BMW 5-osios serijos sedanas „BMW 530e iPerformance“, naudodamas vien elektrą, galės įveikti iki 50 km atstumą ir pasiekti maksimalų 140 km/val. greitį. Šis sedanas išsiskiria itin mažomis degalų sąnaudomis, kurios sudaro vos 1,9 l/100 km, ir maža anglies dvideginio emisija – 44 g/km. Šiame sedane panaudota elektrinė pavara išvysto 70 kW/95 AG galią ir 250 Nm jėgos sukimo momentą. Tuo metu 2 litrų darbinio tūrio keturių cilindrų benzininis variklis su turbina išvysto 135 kW/184 AG galią ir 320 Nm jėgos sukimo momentą. Bendra šio sedano hibridinės sistemos galia siekia 185 kW/252 AG, jėgos sukimo momentas – 420 Nm. Tai leidžia 100 km/val. greitį pasiekti per 6,2 sekundės ir išvystyti maksimalų 235 km/val. Greitį. „BMW 530e iPerformance“ sedanas turi 9,2 kWh talpos bateriją, įrengtą po galinių sėdynių eile. Naudojant įprastą elektros tinklo jungtį šią bateriją galima įkrauti per 5 valandas, o pasitelkus didelės įtampos įkroviklį – per mažiau negu 3 valandas. Šiame sedane yra įprasti BMW skirtingų važiavimo režimų pasirinkimai „Sport“, „Comfort“, „Eco Pro“ ir hibridinis sistemos darbui kontroliuoti skirtas mygtukas „eDrive“. Jis vairuotojui leidžia pasirinkti pageidaujamą hibridinės sistemos veiksenos režimą: nustatymą „Auto eDrive“ (optimalus važiavimas), „Max eDrive“ (važiavimas tik elektra) arba „Battery Control“ (važiavimas taupant ir įkraunant bateriją). „BMW 530e iPerformance“ nuo kitų 5 serijos sedanų skiriasi ir keliais stilistiniais akcentais, tarp kurių –mėlynos spalvos ratlankių vidurio dangtelis, ženkliukas „eDrive“ ant galinių statramsčių ir ženkliukas „530e“ ant bagažinės dangčio. Atidarius sedano dureles vairuotoją ir keleivius pasitinka slenksčiuose įsižiebiantis „eDrive“ užrašas. Galingasis penktukas „BMW M550i xDrive“ Naujasis „BMW M550i xDrive“ tampa šiuo metu galingiausiu BMW 5-osios serijos modeliu, kuriame naudojamas 4,4 litro darbinio tūrio V8 benzininis variklis „M Performance TwinPower Turbo“. Šis inovatyvus variklis su dviem turbinomis išvysto 340 kW/462 AG galią ir 650 Nm jėgos sukimo momentą. Šiame 5 serijos sedane standartiškai naudojama aštuonių laipsnių automatinė greičių dėžė „Steptronic Sport“. Greičių dėžė priderinta prie V8 variklio charakteristikų, o dinamiškoms važiavimo ypatybėms paryškinti sutrumpintas pavarų perjungimo laikas, pagreitintas pavarų „numetimas“. Pavaras taip pat galima perjungti ant vairo kolonėlės įrengtomis svirtelėmis.  Tuo metu keturių varančiųjų ratų sistema „xDrive“, priklausomai nuo situacijos, paskirsto galią į visus keturis ratus prioretizuojant galinę ašį. Tai užtikrina nepriekaištingą automobilio sukibimą ant įvairios kelio dangos ir suteikia galimybę vairuotojui jį itin tiksliai valdyti. Minėti variklio parametrai, „Steptronic Sport“ greičių dėžė ir keturių varančiųjų ratų sistema leidžia „BMW M550i xDrive“ iki 100 km/val. greičio įsibėgėti vos per 4 sekundes. Sedanas išvysto elektroniniu būdu ribojamą maksimalų 250 km/val. greitį. Vidutinės jo degalų sąnaudos sudaro 8,9 l/100 km, anglies dvideginio emisija – 204 g/km. Šis sedanas taip pat aprūpintas adaptyviąja „M Sport“ pakaba, kuri pažemina kėbulo aukštį 10 mm, taip pat standartiniais 19 colių M serijos lengvo lydinio ratlankiais, „M Sport“ stabdžių sistema su mėlynos spalvos suportais. Automobilyje taip pat panaudota „M Sport“ išmetimo sistema, užtikrinanti M serijos modeliams būdingą garsą. Sedano kėbulas aprūpintas M serijos aerodinaminiu paketu su išskirtiniais kėbulo dizaino akcentais įskaitant galinio sparno kontūrą, priekinius ortakius su chromo linijomis, pilko atspalvio veidrodėlius, chromo spalvos priekinių sparnų apdailos elementus. Salono viduje galima rasti sportinio tipo vairą ir krėslus su M ženkliukais, specialius kilimėlius ir pedalus su aliuminio apdaila. Naujų variklių gama ir autonomiško važiavimo funkcijos Nuo 2017 m. vasario rinkoje pasirodys 5 serijos modeliai su keturiais naujais benzininiais ir dyzeliniais varikliais: „BMW 530i“, „BMW 540i“, „BMW 520d“ ir „BMW 530d“. Palyginti su ankstesniaisiais modeliais, naujų variklių našumas padidėjęs iki 11 proc. Naujos BMW 5-osios serijos sedanų kėbulas kurtas vadovaujantis „BMW EfficientLightweight“ koncepcija, pagal kurią gamyboje naudojamos lengvasvorės konstrukcijos iš aliuminio ir grūdinto plieno. Dėl to naujos kartos sedano svoris, palyginti su ankstesniąja versija, sumažėjęs maždaug 100 kg. Naujasis sedanas taip pat išsiskiria naujos konstrukcijos važiuokle, žemesniu svorio centru, tolygiai paskirstytu svoriu tarp ašių ir itin dideliu kėbulo standumu. Be to, 5-oji serija nuo šiol turi ir geriausias savo klasėje aerodinamines charakteristikas – mažiausią automobilio pasipriešinimo orui koeficientą (Cd=0,22). Naujos kartos BMW 5-os serijos sedanuose vairuotojui į pagalbą bus galima pasitelkti platų sąrašą asistavimo sistemų. Iš dalies gebėdamos perimti automobilio valdymą, jos pravers ne tik kritinėse situacijose, bet ir suteiks galimybę labiau atsipalaiduoti kasdienėse situacijose, pavyzdžiui, transporto spūstyse, lėtai judančiame eismo sraute ar monotoniškose greitkelio atkarpose.