„Visiems reikėtų mandagiai kalbėti. <...> Pats stengiuosi važiuodamas gražiai signalizuoti, pasakyti „ačiū“ ar „pasitraukite, mes ir taip neturime kur važiuoti“. Žmonės tai vertina ir tada pasitraukia, nereikia rėkti“, – konstatuoja A. Valiauga. Dviračių ekspertas pripažįsta, kad dviratininkai patys daro klaidų, todėl reikėtų nuolat prisiminti esminius patarimus. „Būtina dėvėti liemenę arba mirksiukus, jeigu važiuojate važiuojamąja kelio dalimi, net ir šviesiu paros metu. <...> Reikia laikytis visų taisyklių, paisyti raudonos šviesos signalo, laikytis arčiau dešinio krašto. <...> Jei yra dviračių takas, važiuokite juo. Jei nėra dviračių tako, nėra kelio, tada važiuokite šaligatviais, bet tik pėstiesiems saugiu greičiu, kad nekliudytumėte jų“, – LRT sako A. Valiauga. Dviračių meistrą labiausiai stebina automobilių vairuotojai, anot jo, neretai sukeliantys avarines situacijas. „Žmonės, kur jūs skubat? <...> Esame eismo dalyviai. Važiuokite saugiu greičiu, tada lenkite, o ne tada, kada norite. Mūsų gyvybės irgi kažką reiškia“, – sako A. Valiauga.