Atsižvelgiant į pastarąją bendrovės veiklą, tarsi peršasi išvada, kad „Tesla“ vadovybė apie tai žino ir imasi reikiamų prevencinių priemonių. Pavyzdžiui, norėdama pasirūpinti, kad nenusidriektų ilgos eilės prie baterijų įkrovimo stotelių „Superchargers“, ketinama klientams, įsigijusiems automobilius po 2017 metų sausio 1 dienos, nebesuteikti privilegijos automobilių baterijas įkrauti nemokamai. Bus imta naudoti „Supercharger Credit“ mokėjimo sistema, kuri turėtų paskatinti klientus savo automobilius dažniau įkrauti namuose ar darbe. Deja, pasirūpinti, kad nenutįstų eilės prie „Supercharger“ stotelių – išspręsti mažiau nei pusę galimų problemų. Kita ne mažiau svarbi problema – techninio aptarnavimo galimybės. Prieš pristatant „Model 3“ situacija jau itin įtempta. Šiuo metu „Tesla“ Jungtinėse Valstijose turi 61 techninio aptarnavimo centrą, netrukus bus atidaryta dar 10 tokių, skelbiama įmonės puslapyje internete. Nepaisant to, jų per mažai, todėl kai kuriems klientams techninės pagalbos tenka laukti kelias dienas, o kartais net kelias savaites. „Automotive News“ jau seniau rašė apie vieno Majamio, JAV Floridos valstijos, gyventojo problemas – jis buvo priverstas net dešimt dienų važinėti su sudegusiu elektriniu langu, kuris iki galo neužsidarydavęs, nes techninio aptarnavimo servisas neturėjo galimybių jo priimti. „Už tą „Model X“ mokėjau 130 tūkst. dolerių – kažkokia nesąmonė“, – piktinosi vyras. „Tesla“ teigia, kad bendrovės pagaminti automobiliai techniniu požiūriu itin sudėtingi, todėl jie nerekomenduoja jų taisyti kituose servisuose. Greičiausiai, kai bus pristatytas „Model 3“, situacija pasikeis. Šio sedano pristatymas planuojamas 2017 metų viduryje, tad pirmieji tokie automobiliai į gatves išriedės jau 2017 metų pabaigoje. Gamybai įgavus pagreitį, pastebimai išaugs per metus pagaminamų automobilių skaičius, tad išaugs ir techninio aptarnavimo poreikiai. Šią problemą „Tesla“ bendrovei teks neišvengiamai spręsti – ir kuo greičiau, tuo geriau.