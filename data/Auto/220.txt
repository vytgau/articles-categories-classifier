Kaip rašoma pranešime žiniasklaidai, savo klasikiniu BMW britus A. Vaškelis džiugina jau antrąjį sezoną. Apie 700 arklio galių išvystanti V formos aštuonių cilindrų jėgainė praturtinta turbokompresoriumi, kuris leidžia lietuviui padangas versti į debesis. Dar pernai savo jėgas išbandyti nusprendęs A. Vaškelis netruko tapti žiūrovų ir organizatorių favoritu – itin agresyvus vairavimo stilius sujungtas su tėviškės varžybose surinkta patirtimi leido lietuviui demonstruoti pavydėtinus rezultatus, kuriuos aptemdydavo tik techninės bėdos. Šią žiemą skyręs automobilio atnaujinimui ir technologinių sprendimų paieškai, A. Vaškelis tikėjosi, jog pagaliau pavyks užtikrintai pasiekti varžybų finalą, tačiau, nusisukus sėkmei, teko dar kartą susitaikyti su šio techninio sporto ypatybėmis. Tačiau A. Vaškelis nenuleidžia nosies: pakalbintas vakare po varžybų sportininkas teigė, jog jau rado iškilusią problemą ir netgi spėjo kreiptis į meistrus Lietuvoje bei užsakyti reikiamas dalis. Kaip jis pats įvardino, dažniausia jį ištinkanti bėda yra pusašių gedimai – būtent toks nutiko ir šv. Velykų sekmadienį, tad šįkart detalės užsakytos iš „žvaigždžių metalo“ ir jei nelaikys toks, nebelaikys niekas.  Sportininkas taip pat svarstė ir galios sumažinimo galimybę – tai padėtų pakelti automobilio patikimumą, tačiau žvelgiant į per metus gerokai į priekį pažengusį britų autoparką, ši išeitis gali baigtis pražūtingai. Gerokai didesniais biudžetais pasigirti galintys varžovai prie starto linijos stoja tokiais egzotiškais superautomobiliais kaip „Nissan GTR“, tad mažinti savo šansus juos pavyti būtų strategiškai trumparegiška. Antrasis Didžiosios Britanijos „drifto“ čempionato etapas įvyks „Teeside“ autodrome birželio 2-3 dienomis.