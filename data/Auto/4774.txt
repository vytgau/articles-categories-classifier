Artimiausiu metu „Euromaster“ Lietuvoje planuoja vykdyti aktyvią tinklo ir paslaugų plėtrą. „Euromaster“ generalinis direktorius Krzysztofas Sasas teigia, jog žengti į Lietuvos rinką didžiausia paskata tapo įžvelgiamas didžiulis jos potencialas. „Lietuvos rinka yra labai patraukli, stebime spartų jos vystymąsi ir matome didelį potencialą padangų pardavimo, aptarnavimo bei smulkiosios mechanikos autoservisų srityje. Jau kurį laiką stebime, kaip keičiasi vartotojų lūkesčiai. Jie vis dažniau iš servisų tikisi kompleksinių paslaugų. Pavyzdžiui, perkantieji padangas nori ne tik jas įsigyti, remontuoti, bet ir palikti tinkamam saugojimui. Be to, to paties apsilankymo metu išsispręsti ir smulkiosios mechanikos problemas – papildyti oro kondicionierių, patikrinti geometriją, stabdžius, pakeisti stabdžių kaladėles, tepalus ar sureguliuoti apšvietimą. Čia matome dideles sinergijos galimybes. Mes turime žinias ir patirtį („know-how“), tuo tarpu Lietuvos verslininkai – techninę bazę bei norą įgyvendinti pokyčius, kurie išskirs juos iš kitų servisų rinkoje. Remiantis patirtimi kitose šalyse, toks bendradarbiavimo modelis yra sėkmingas ir rezultatyvus visoms pusėms: ir verslui, ir klientams“, – pranešime cituojamas K. Sasas. „Euromaster“ vadovas teigia, kad Lietuva išskirtinė tuo, jog yra viena didžiausių krovinių pervežimo sunkvežimiais paslaugų teikėjų Europoje. „Lietuvoje yra tūkstančiai sunkiasvorių sunkvežimių, kuriems reikalinga nuolatinė padangų kontrolė, jų atnaujinimas. „Euromaster“ verslui itin svarbi kryptis Lietuvoje bus darbas su transporto sektoriumi. Šis segmentas išloš iš didesnės konkurencijos rinkoje“, – atkreipia dėmesį K. Sasas. Šiuo metu Lietuvoje jau veikia septyni „Euromaster“ servisai: du Vilniuje, po vieną Kaune, Klaipėdoje, Šiauliuose, Marijampolėje ir Mažeikiuose. Juose aptarnaujami tiek lengvieji automobiliai, tiek sunkvežimiai. Pirmosios franšizės sutartys pasirašytos su UAB „Autotrekas“, UAB „Ratainė“ ir UAB „Motorida“. Servisai specializuojasi padangų ir ratlankių pardavime, teikia padangų priežiūros, remonto, saugojimo ir kitas paslaugas. „Euromaster“ partnerių tinklo Europoje dalimi tapo iki šiol Lietuvoje veikę automobilių servisai, autorizuoti būtent kaip „Michelin“ partneriai. Be „Michelin“ „Euromaster“ taip pat tiesiogiai bendradarbiauja ir su kitais padangų gamintojais, todėl Lietuvos vairuotojams taps prieinamas platus padangų ir ratlankių asortimentas. Įmonės franšizės plėtra reiškia ir aiškias kokybės garantijas klientui: servisuose diegiami ir užtikrinami „Euromaster“ standartai, servisų teikiamų paslaugų kokybės kontrolei atliekami periodiniai auditai. K. Sasas kalbėdamas apie 2017 m. teigia, jog planuose numatyta aktyvi „Euromaster“ plėtra Lietuvoje. Ketinama plėsti tiek servisų skaičių, tiek plėtoti paslaugas. Tarp prioritetų, siūlant naujas paslaugas – smulkiosios mechanikos remontas ir techninė pagalba kelyje transporto paslaugų įmonėms. „Euromaster“ pagalbos Vakarų Europos ir Lenkijos keliuose paslaugą Lietuvos įmonėms siūlo jau dabar. Šiuo metu taip pat aktyviai ieškoma galimybių Lietuvos rinkoje sukurti ir mobilių servisų tinklą.