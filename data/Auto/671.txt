Pernai sostinėje už trumpalaikį transporto priemonių statymą iš viso buvo surinkta 8,7 mln. Eur. Daugiausia rinkliavų gauta už automobilius, pastatytus brangiausiose, pačiame miesto centre esančiose, zonose – mėlynojoje ir raudonojoje. Ten automobilio stovėjimo valanda kainuoja atitinkamai 2,5 ir 1,5 Eur. Taigi vos viena išvyka automobiliu į poros valandų trukmės apsilankymą miesto centre esantį teatrą ar susitikimą kavinėje gali papildomai atsieiti nuo 3 iki 5 Eur. Priklauso nuo to, kurioje zonoje paliksite automobilį. Nesinori tiek išleisti? Štai 6 patarimai, kurie gali tapti išsigelbėjimu ir padėti sutaupyti automobilio stovėjimui išleidžiamus pinigus. Naudokitės viešuoju transportu. Ypač tinka, jei niekur neskubate, keliaujate vienas ir galite apsieiti be automobilio teikiamo patogumo. Nuvykti į reikiamą vietą autobusu ar troleibusu galima itin pigiai, o kartais net ir greičiau nei automobiliu. Įsigykite elektrinį paspirtuką. Įsivaizduokite, automobilį pastatote nemokamoje zonoje, iš bagažinės išsitraukiate elektra varomą paspirtuką ir toliau be didelių pastangų tęsiate kelionę. Atvykę į susitikimą ar darbą paspirtuką tiesiog nusinešate. Operatyvu ir jokio streso. Tiesa, vertėtų neužmiršti, kad paspirtuku ir panašiomis transporto priemonėmis patogiausia naudotis šiltuoju metų laiku. Pasitelkite automobilių dalijimosi paslaugas. Tai yra puiki alternatyva norintiems nukakti automobiliu, pavyzdžiui, į pačią Vilniaus širdį ir ten palikus transporto priemonę nesirūpinti mokėjimu už jos stovėjimą. Sostinėje dirba du automobilių dalijimosi operatoriai. Naudokitės „Statyk ir važiuok“ aikštelėmis. Dar pernai vasarą pagrindinėse privažiavimo į centrinę Vilniaus dalį vietose buvo atidaryta aikštelių, kuriose vairuotojai gali palikti savo automobilį ir kelionę tęsti netoliese kursuojančiu viešuoju transportu. „Statyk ir važiuok“ aikštelės netapo spūsčių mažinimo išeitimi, tačiau į tam tikras vietas vykti taip išties gana patogu. Kooperuokitės. Kai kurios įmonės savo darbuotojus skatina tartis tarpusavyje ir į darbą važiuoti po kelis viename automobilyje. Gal ir jūsų bendrovė galėtų pasukti tuo keliu? Jei ne – pakeleivių pavėžėjimo bendruomenė Lietuvoje gana aktyvi socialiniuose tinkluose. Persėskite į elektromobilį. Įsigiję elektromobilį, gausite įspūdingą nuolaidą automobilio statymui. Pavyzdžiui, Vilniuje sumokėję 40 Eur, metus galėsite statyti automobilį bet kurioje mokėjimo zonoje. Automobiliai, turintys specialius valstybinius numerius (prasidedančius raidėmis EV), išduodamus tik elektra varomiems automobiliams, gali būti statomi apskritai nemokamai. Argi ne puiku? Taip! Tačiau elektromobilis kainuoja maždaug dvigubai daugiau nei įprastas. Tad kol kas daugeliui tai, matyt, yra labiau prabanga nei tikra alternatyva.