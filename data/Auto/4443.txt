Komandos šturmanas Saulius Jurgelėnas, kuriam tai bus trečios Dakaro lenktynės, tradiciškai nestokojo geros nuotaikos: „Kelionė komandai neprailgo – vienas kitą pamaitinome geros nuotaikos doze ir juokeliais. Pietų Amerika mus pasitiko karščiu. Nors Lietuvoje daug kas reiškia nepasitenkinimą nežiemiškai šiltu gruodžiu, o Argentinoje šis mėnuo – tiesiog karštas. Su pirmaisiais prakaito lašais pradėjome aklimatizaciją. Gerai, kad startas dar negreitai – tikimės priprasti prie karščio, kad per lenktynes būtų lengviau. Dakaro traukinys pajudėjo ir mes – kartu su juo“. Ne juokai galvoje Dariui Biesevičiui. Pagrindinis „Agrorodeo“ komandos mechanikas ir visureigio konstruktorius kruopščiai apžiūrinėjo, kaip bemaž mėnesio kelionę per Atlantą atlaikė technika. „Mums pasisekė. Panašu, kad su pagrindine lenktynininkų „banga“ nepataikėme, todėl oro uoste technikos atsiėmimo formalumus susitvarkėme nerealiai greitai – užtrukome mažiau nei pusvalandį. Tačiau streso dozę gavau, nes iš pradžių uoste neradau mūsų sportinio automobilio. Pareigūnai man parodė pastatą, kuriame turėjo būti mūsų technika – ten buvo gal penki sportiniai automobiliai, tarp jų – ir Benedikto Vanago visureigis, tačiau mūsų „bitutės“ nebuvo. Pakėliau triukšmą – tada paaiškėjo, kad yra dar vienas panašus pastatas uoste: būtent jame ir buvo mūsų „bitutė“. Viskas vietoje – niekas nesugadinta, niekas nesulaužyta. Dabar jau mes patys ir automobilis pratinsis prie Pietų Amerikos“, – pasakojo D. Biesevičius. Jam pritarė ir S. Jurgelėnas: „Šiandien stengsimės nuvažiuoti kuo daugiau Paragvajaus link. Rytoj ryte laukia lipdukų klijavimas, kolegų visureigininkų dovanotos laimės pasagos pritvirtinimas ir likusi kelio dalis iki Asunsjono. Tikiuosi, kad oras leis ir komandos mechanikams atlikti savotiškus testus – pakeliui Darius dar kartą tikrins „bitutės“ elgesį, kai oro temperatūra pakyla iki tikram Dakarui būdingų karščių. Atsarga tokiose lenktynėse gėdos tikrai nedaro“, – iš Pietų Amerikos pirmaisiais įspūdžiais dalijosi S. Jurgelėnas. Dakaro ralis Paragvajaus sostinėje Asunsjone prasidės 2017 m. sausio 2 dieną. Finišuoti po dviejų savaičių alinančių etapų ekipažai turės Argentinoje, Buenos Airėse. Savo techniką antradienį pirmieji atsiėmė Antano Juknevičiaus komandos vyrai, tačiau jų veiduosi šypsenų buvo mažiau. B. Vanagas su komanda į Argentiną atvyks trečiadienį.