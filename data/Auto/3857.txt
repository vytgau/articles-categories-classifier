Kaip teigiama pranešime, per pokalbį buvo svarstomi tokie klausimai kaip „automobilių logistikos tinklo Jungtinėje Karalystėje stiprinimas“ ir apskritai gamybos palaikymas. Trečiadienį paaiškėjo, kad Prancūzijos vyriausybė palaiko Prancūzijos koncerno planus įsigyti „General Motors“ priklausančius „Opel“ ir „Vauxhall“ prekinius ženklus. „Ministrai išsakė savo paramą tokiam sandoriui“, – šalies Finansų ministerijos pareiškimą citavo agentūra AFP. Vasario 14 d. AFP pranešė, kad „PSA Peugeot-Citroen“ svarsto galimybę išpirkti JAV milžinės „General Motors“ Europos padalinius, įskaitant Vokietijos „Opel“ ir Didžiosios Britanijos „Vauxhall“. GM paskelbė, kad koncerno Europos padaliniai 2016 metais patyrė 257 mln. dolerių nuostolių. Bendrovė nesitiki, kad artimiausiu metu padėtis pagerės, atsižvelgdama į neigiamus Jungtinės Karalystės planuojamo pasitraukimo iš Europos Sąjungos padarinius ir krintančią svaro vertę. Kaip patikslino naujienų agentūra „Bloomberg“, sandoris gali būti įvertintas apie 2 mlrd. dolerių. Svarstoma, kad Prancūzijos bendrovė gali sumokėti JAV koncernui apie 1 milijardą dolerių pinigais, taip pat prisiimti 1 mlrd. dolerių vertės „Opel“ įsiskolinimus.