Nemokamas dviračių vežimas Kodėl verta keliauti prie jūros autobusu, teiraujamės nuolatinio keleivio ir Lietuvos dviratininkų bendrijos Tarybos nario Lino Vainiaus. „Kelionė dviračiu ir autobusu tarsi viena kitą papildo. Tai transporto priemonės, kurios leidžia keliaujant ilsėtis fiziškai ar protiškai, kurios yra ekologiškos ir modernios. O kur geriau keliauti Lietuvoje dviračiu jei ne pajūryje“, – svarsto dviratininkas. Pasivažinėjimai dviračiais pajūryje kasmet vis labiau populiarėja, tačiau dviratininkams tenka pasukti galvą, kaip iki norimos vietos nusigabenti savo dviratį. „Vienas variantas – automobilis, tačiau retai kuris turi įsigijęs brangius dviračių laikiklius. Tad ieškome įvairių alternatyvų. Geriausiai dviratininkai atsiliepia apie dviračių vežimą autobusais. Puiku, kad tokia paslauga nemokama. Patinka, nes paprasta ir patogu. Atvažiuoji iki stoties ir ramiai keliauji iki kelionės tikslo“, – sakė L. Vainius. Keliaujant iš Kauno į pajūrį autobusu, dviračių vežimas keleiviams papildomai nekainuoja. Nemokamai dviračius Lietuvoje autobusais ant specialių laikiklių kol kas veža tik du vežėjai – Kauno „Kautra“ ir Vilniaus TOKS. „Šiuo metu įmonėje turime per 70 autobusų, kuriuose sumontuoti dviračių laikikliai. Kiekvienais metais vis įsigyjame naujų, norime dviratininkams suteikti galimybę keliauti po visą Lietuvą. Didžiausi dviratininkų srautai sezono metu, be abejo, keliauja į pajūrį“, – kalbėjo „Kautros“ rinkodaros direktorius Gintautas Pakusas. Šeimos keliauja pigiau Visi keliaujantys į pajūrį autobusu su šeimomis gali tai daryti gerokai pigiau. „Didelė dalis dviratininkų bendruomenės turi vaikus ir mielai keliauja dviračiais su šeimomis. Vaikams įdomu keliauti autobusu. Svarbu, kad jame būtų internetas. O ir vežėjai pritaiko specialius pasiūlymus šeimoms, tad kaina tampa labai patraukli. Dažnai taip keliauti pigiau nei automobiliu“, – kalbėjo L. Vainius. Kelionė autobusu iš Kauno į Palangą keturių asmenų šeimai su mažamečiais vaikais įsigijus „Šeimos bilietą“ į vieną pusę kainuoja 22 eurus. Įsigyjant bilietą pirmyn ir atgal, kelionė kainuoja vos 40 eurų. „Kiekvienais metais Kauno autobusų stotyje pastebime vis daugiau jaunų veidų. Jų ypač padaugėja vasarą, kuomet šeimos traukia atostogauti. Autobusais tėvai keliauja ne tik su paaugliais, bet ir su kūdikiais“, – kalbėjo Kauno autobusų stoties vadovė Laima Pakusienė. Poilsis ir pramogos prieš nuovargį vairuojant Dar vienas kelionės autobusu privalumas, kurį įvardija pašnekovas – poilsis autobuse. „Keliaujant autobusu nereikia vairuoti dvi ar tris valandas. Natūralu: jei planuoji kelionę dviračiu, nesinori prieš tai vargti monotoniškai vairuojant. Be to, smagu ištiesti kojas autobuse, prieš tai numynus keliasdešimt kilometrų“, – kalbėjo L. Vainius.  Keleiviai tarpmiestiniuose autobusuose gali naudotis įvairiomis pramogomis. Nuo jau įprastu tampančio nemokamo interneto, iki nemokamų filmų bei muzikos. „Aš mėgstu dar prieš keliaudamas internete pasiskaityti apie būsimą maršrutą, stebėti orų prognozes. Su kolegomis dviratininkais, taip pat dažnai susirašome apie būsimą kelionės eigą per „skype’ą“. Taip pat visuomet autobuse būtinai įsikraunu telefoną. O žmona tuo metu žiūri filmus. Svarbu, kad media centre būtų romantinių komedijų. Jei tokių yra – daugiau nieko nereikia“, – juokėsi L. Vainius. Į Kuršių neriją – pigiau ir greičiau Dauguma keliaujančių į Kuršių neriją jau žino, kad vykstant autobusu nereikės mokėti nei kelto, nei ekologijos mokesčių. „Ką šiais laikais mėgstame labiausiai? Kad būtų pigu ir būtų greita. Keliaujant autobusu į Kuršių neriją, taip ir yra. Dviratis eilinį kartą man sutaupo pinigus“, – pasakojo dviratininkas. Rinkliava už įvažiavimą į Kuršių neriją sezono metu lengvajam automobiliui siekia 20 eurų. Keliantis keltu į Kuršių neriją nuosavu automobiliu, už šią paslaugą tenka pakloti 11 eurų. Jei vykstama autobusu, nereikia mokėti ir už automobilio statymą aikštelėse. Tai aktualu apsistojus bet kuriame pajūrio mieste. „Dažnai mėgstame keliauti iš Kauno iki Smiltynės, persikelti keltu ir tuomet minti iki pat Nidos. Vėjas, kopos, jūros ir marių vaizdai užburia. Antrą kelionės dieną dažnai grįžtame jau autobusu. Labai patinka nelaukiant eilėje pravažiuoti pro kilometrinę automobilių eilę iki kelto“, – kvatojosi L. Vainius. Visuomeninis transportas turi pirmenybę įvažiuojant į keltą, tad keleiviams nereikia laukti susidariusiose automobilių eilėse. Saugesnė kelionė – keleiviai yra apdrausti Kelionės autobusu yra ne tik įdomios, bet ir saugios. Autobusų keleiviai ir jų daiktai kelionėje yra apdraudžiami. „Bendradarbiaujame su keleivių vežėju „Kautra“. Žinome, kad autobuso keleivių sveikata bei gyvybė visos kelionės metu yra apdrausta 5 mln. Eur suma. Jei nukentėtų asmeniniai daiktai, keleiviams draudimas atlygintų žalą, siekiančią iki milijono eurų. Be to, atsitikus nelaimei važiuojant autobusu, keleivio patirta neturtinė žala apdrausta net 60 000 eurų. Važiuojant lengvuoju automobiliu, įprastai draudimas atlygina tik 5 000 Eur siekiančią neturtinę žalą. Tad keliauti autobusu ne tik patogu ar įdomu, bet ir saugu“, – kalbėjo draudimo įmonės atstovas Artūras Ūsaitis.