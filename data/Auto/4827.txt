„Iškalbinga mūsų praėjusių metų statistika, kuomet pasikeitus oro sąlygoms eismo įvykių skaičius dėl slidžios dangos per mėnesį išaugo net 8 kartus, o išmokos už įvykius padidėjo net 26 kartus. Praėjusių metų lapkritį dėl slidžios kelios dangos fiksavome 7 įvykius, o gruodį – jau 57. Atitinkamai draudimo išmokos sudarė 5,2 ir 134,7 tūkst. eurų – didžiausia suma gruodį siekė net 18,3 tūkst. eurų“, – teigia Raimondas Bieliauskas, Europos bendrovės „ERGO Insurance“ Lietuvoje Transporto priemonių žalų administravimo skyriaus vadovas. Ekspertas kartu su vienu žinomiausių šalies lenktynininkų, „BMW vairavimo akademijos“ instruktoriumi Dariumi Jonušiu dalinasi dažniausiai pasitaikančiomis vairuotojų klaidomis važiuojant slidžia kelio danga ir pataria, kaip jų išvengti. Pernelyg didelis greitis. „Slidžiame kelyje yra labai sunku važiuoti optimaliu greičiu. Dažniausiai vairuotojai pernelyg greitai juda kelyje, kuris yra slidus – 9 atvejais iš 10-ies vairuojantys pernelyg optimistiškai vertina eismo sąlygas“, – pagrindinę klaidą įvardina D. Jonušis. R. Bieliauskas pataria visada žiūrėti į ženklus, kurie nurodo, koks yra saugus greitis. „Verta ir išbandyti, ar saugus greitis yra optimalus – pabandykite silpnai pastabdyti, tuomet galėsite įvertinti, kokio slidumo yra kelias“, – pataria ekspertas. Neatidumas. „Vienas didžiausių pavojų – neatidumas kelyje. Važiuojant visą laiką reikia būti sukoncentravus dėmesį į kelią, tačiau slidžiame kelyje koncentracija turi būti maksimali, ypač tamsiu paros metu“, – nurodo lenktynininkas. Draudimo specialistasrekomenduoja laikytis didesnio nei įprastai atstumo nuo kito automobilio. „Esant itin slidžiam keliui, specialistai rekomenduoja laikytis keturių automobilių atstumo“, – sako jis. Per vėlus stabdymas. D. Jonušis teigia, kad slidaus kelio prakeiksmas – staigus stabdymas. „Jeigu įtariate, kad kelias tapo slidus, geriau iš anksto sumažinkite greitį, o ne tada, kai pradėjote stabdyti ir automobilis net nesiruošia sustoti“, – dalinasi patirtimi žinomas lenktynininkas. Draudimo ekspertas R. Bieliauskas atkreipia dėmesį, kad saugiausia slidžiame kelyje vairuoti keturiais ratais varomą automobilį – jis stabilesnis, todėl vairuotojui lengviau įveikti posūkius. „Tačiau viena taisyklė galioja bet kokio automobilio savininkams – jokiu būdu negalima stabdant užblokuoti ratų, nes kuo ilgiau automobilis išlaikomas neslystantis, tuo efektyvesnis būna stabdymo kelias“, – teigia specialistas. Akseleratoriaus pamiršimas. Jei automobilis jau pradėjo slysti, tai dažniausiai pasitaikanti vairuotojų klaida – staigus kojos atitraukimas nuo greičio pedalo ir staigus stabdymas. „Jei pradėjote slysti, stabdykite varikliu, perjungdami pavarą į žemesnę – tai sulėtins jūsų automobilį. Staigus stabdymas spaudžiant stabdžių pedalą tik padidina tikimybę apsisukti ir nuvažiuoti nuo kelio, todėl venkite jo“, – pataria draudikų atstovas. Blogas matomumas. Vairuotojai patys padaro sau meškos paslaugą, kai iš vietos pajuda neužsitikrinę gero kelio matomumo. „Prieš važiuodami paruoškite savo automobilį – nusivalykite nuo sniego visus langus, veidrodėlius, o taip pat ir stogą – nuo stogo ant priekinio stiklo nukritęs sniegas gali jums sutrikdyti matomumą“, – pataria R. Bieliauskas. Nepakankamas automobilio paruošimas žiemai. D. Jonušis nukerta kaip kirviu: „Automobilis turi būti techniškai tvarkingas, kaip įmanoma kokybiškesnėmis padangomis. Skirtumas nuo šiltojo sezono tik tas, kad nenumatytos situacijos įvyksta esant gerokai mažesniam greičiui“. Jis pataria automobilyje laikyti papildomą įrangą, tokią kaip šilti rūbai, kastuvas, tempimo lynas – ekspertas šiuos daiktus pataria įsidėti, kai vykstama kur nors toliau ir kelionė trunka ilgesnį laiką. Draudimo ekspertas atkreipia dėmesį, kad vairuotojai patys sau nepridarytų bėdų šaltuoju periodu, nes ne visur įvykęs eismo įvykis yra laikomas draudiminiu. Jei draudžiamasis įvykis nutiko automobilių eismui ar vairavimo įgūdžių tobulinimui skirtoje teritorijoje, pavyzdžiui, aikštelėje, įvykio metu patirta žala klientui bus atlyginta. Jei eismo įvykis fiksuotas lenktynių trasoje, kuri nėra laikoma kelių eismui skirta teritorija, ar atliekant, pavyzdžiui, šonaslydžio triukus, toks įvykis bus laikomas nedraudžiamuoju ir draudimo išmoka nebus mokama.