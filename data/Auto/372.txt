Laiptai į profesionalų sportą Gegužės 6 dieną, sekmadienį Kačerginės Nemuno žiede vyksiantis „Ring Challenge“ – visiškai naujos lenktynės Lietuvos automobilių sporto padangėje. Tačiau automobilistams nebūtina žiūrėti į jas skersu žvilgsniu: tai jau ne pirmasis organizatorių blynas, bet to, jo formatas nenutols nuo kitų žiedinių lenktynių renginių: mėgėjai suks ratus trasoje bandydami ją įveikti kuo greičiau, geriau pasiruošę automobilius kausis tiesioginėse lenktynėse. „Savo renginyje mes norime auginti jaunus sportininkus. Mes jiems pakišime po kojomis laiptelį, leisiantį mėgėjams žengti žingsnį į profesionalų sportą. Pas mus dalyvis gali neturėti licencijos, gali atvažiuoti tik pasibandyti, kaip jam seksis trasoje, jis sumokės startinį mokestį ir mes viskuo pasirūpinsime, kad jam būtų kuo mažiau galvos skausmo. Jis gaus licenciją, atsakysime į visus kylančius klausimus ir, jei tik panorės, pasidalinsime visa aktualia ir naudinga informacija būsimam lenktynininkui, mat organizaciniame komitete turime net 4 profesionaliai lenktyniaujančius asmenis“, – sakė organizatorė Ugnė Rukšėnaitė. „Organizuodami „Ring Challenge“ vadovaujamės tokia pačia idėja, kokia kadaise vadovavosi „Fast Lap“ lenktynės. Tik jos iš šios idėjos išaugo, tapo per daug profesionalios, tad mes norime užpildyti šią atsiradusią nišą ir pasiūlyti profesionaliai lenktynėms ruoštoje trasoje, kurioje bus profesionalūs teisėjai, profesionali laiko matavimo įranga, saugumo infrastruktūra, išbandyti savo jėgas mėgėjams. Pas mus jie galės išsilaikyti aukštesnės kategorijos licencijas“, – sakė renginį organizuojantis „Dynami:t Energy“ komandos lenktynininkas Mantas Matukaitis. Tiesioginės lenktynės Automobilių sporto mėgėjams, pradedantiesiems sportininkams dedikuotas renginys pasižymės neeiliniu kainos ir kokybės santykiu. Ne veltui organizatoriai lenktynių dienos grafiką planuoja vadovaudamiesi moto: „Daugiausiai laiko trasoje už kiekvieną išleistą eurą“. „Ring Challenge“ šiemet vyks du kartus – pavasarį pradės lenktynių sezoną, rudenį – pabaigs. Ir tai bus oficialus Lietuvos automobilių sporto federacijos žiedinių lenktynių mėgėjų čempionatas, taigi greičiausieji metų pabaigoje galės džiaugtis čempionų titulais.  „Ring Challenge“ metu vyks ne tik lenktynės laikui, tačiau ir tiesioginės lenktynės. Tiesa, kadangi tai mėgėjų čempionatas, dalyviams Kačerginės Nemuno žiedo trasoje bus įrengtos papildomos greičio gesinimo zonos. „Time attack“ tipo važiavimai įdomu, jie labai geri pradedantiesiems. Tačiau lenktynės įdomu ne tik jų dalyviams, bet ir žiūrovams. Su LASF sutarėme, kad tokio dalyko reikia. Stebėti jas bus labai įdomu, mat esame apgalvoję kiek kitokį formatą“, – intriguojančią užuominą davė M. Matukaitis. Automobilių sporto gerbėjai, nors kartą lankęsi „Trackday.lt“ renginyje žino, kad organizatoriai niekada nepamiršta žiūrovų. Kadangi prie naujo „Ring Challenge“ dirba tas pats „Trackday“ renginio sumanytojų branduolys, jis žiūrovams žada itin daug pramogų. Tarp jų – pirmą kartą Kačerginės Nemuno žiedo vidinėje kroso trasoje vyks „Fakin Race 200“ lenktynės, kuriose galės sudalyvauti visi norintys, su automobiliu, kurio vertė ne didesnė nei 200 eurų. Prioritetas – pradedantieji lenktynininkai „Ring Challenge“ orientuotas ne į lenktynių profesionalus, o mėgėjus, kurie tik pradeda savo karjerą. Nepaisant to, renginio kokybė, startinių mokesčių kainodara ir data prie starto linijos pritrauks ne vieną profesionalų lenktynininką, norintį pasitreniruoti prieš sezoną. Organizatoriai sako, kad profesionalų antplūdžio nesibaimina ir į lenktynes priims visus norinčius pasivažinėti trasoje. „Mes pakankamai anksti skelbiame renginio planus, informaciją apie registraciją. Patirtis byloja, kad pirmiausia registruojasi naujokai, kurie dar nėra važiavę trasoje ir nori išbandyti savo jėgas. Jie pirmieji siunčia paraiškas, jie dažniausiai skambina, klausinėja įvairių dalykų. Žinoma, profesionalų taip pat nemažas procentas atsiranda. Ir jeigu bėgant laikui dalyvių skaičius tik didės, prioritetą vis vien skirsime pradedantiesiems, galbūt net suorganizuosime dviejų dienų lenktynes“, – sakė U. Rukšėnaitė.