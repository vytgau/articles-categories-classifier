Po dviejų savaičių startuosiantis pirmasis šių metų Pasaulio ralio čempionato etapas – Monte Karlo ralis – yra vienas seniausių ralių pasaulyje. Jį globoja pats Monako princas Albertas I. Ralio organizatoriai paprašė atsiųsti daugiau informacijos apie lietuvių ekipažą. „Mes papasakojome organizatoriams apie tai, kad šiais metais lietuviai važiuos po 80 metų pertraukos ir tai juos labai sudomino. Be to, pasakiau, kad simboliška, jog mes važiuojame būtent šiame ralyje, nes Lietuvos automobilių sportui šiemet sukanka 85 metai, o Monte Karlo ralis šiemet irgi vyks 85 kartą“, – pasakoja „MVP Racing“ komandos lenktynininkas D. Jocius. FIA patvirtino dalyvių sąrašą ir D. Jociaus bei D. Zvicevičiaus ekipažui skyrė 90 startinį numerį. Iš viso lenktynėse dalyvaus 77 ekipažai iš 27 pasaulio šalių. Lietuviai startuos 50-i.  Šiais metais, iš Pasaulio ralio čempionato pasitraukus gamyklinei „Volkswagen“ komandai, čempionate nebeliko vieno lyderio. Be to, į lenktynes grįžta „Toyota“ ir „Citroen“ komandos. WRC kategorijos automobiliai nuo šių metų taps gerokai galingesni ir greitesni, todėl susidomėjimas raliu turėtų gerokai padidėti. Jau dabar specialistai sako, kad šių metų WRC bolidai turėtų tapti greitesni už legendinius B grupės automobilius. Lietuviai šiame ralyje lenktyniaus tuo pačiu automobiliu, kokiu važiavo Europos vicečempionas, rusas Aleksejus Lukjaniukas – „Mitsubishi Lancer Evo X“. Šiemet Monte Karlo ralis – tai 17 greičio ruožų per keturias lenktynių dienas. Sportininkai iš viso turės įveikti net 1430 km, iš kurių greičio ruožų – net 383,5 km. „Tai beveik visas Lietuvos ralio čempionatas per keturias dienas“, – juokiasi D. Jocius. Sportininkai šį savaitgalį testuoja naują automobilį ir naujas, visiškai jiems nepažįstamas padangas, mat Monte Karlo raliui naudojamos specialios, tik šioms lenktynėms gaminamos padangos. „Tai bus didžiausias iššūkis mano gyvenime. Tokio prestižo lenktynėse nesu dalyvavęs, todėl pasiruošti norime kuo geriau. Su mumis važiuoja daugiau kaip dvidešimties žmonių komanda, nenorime būti turistais – norime kautis su geriausiais“, – optimizmo nestokoja D. Jocius.