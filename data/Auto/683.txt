Šeštadienį vakare į Valansą iš šešių skirtingų Europos miestų – Oslo, Glazgo, Barselonos, Bad Homburgo, Reimso ir Monte Karlo suvažiavo daugiau kaip 300 istorinio Monte Karlo ralio mašinų. Nuo ankstyvo ryto sekmadienį startuojantys ralistai didžiausio Prancūzijos senų kalnų masyvo keliais turės įveiks beveik 500 kilometrų. Tarp jų bus ir dar keturi greičio ruožai. Pirmadienį kitu maršrutu iš Valanso miesto išvažiavę lenktynininkai jau startuos pergrupuoti pagal pirmųjų trijų greičio ruožų rezultatus. „Prisižaidėme su skaičiumi 65 – mūsų „MGB Roadster“ yra pagamintas 1965 metais, 1965 metais Monte Karlo ralyje toks pats modelis nugalėjo savo grupėje, o dabar su 65 vieta lentelėje uždirbome Lietuvai rekordą – aukščiausią iki šiol „Rallye Monte Carlo Historique“ lietuvių pasiektą rezultatą“, – juokavo „Flameris Racing“ komandos lenktyninkas K. Raišys. Antrus metus iš eilės prestižinėse Europos klasikinių automobilių lenktynėse dalyvaujantis vienintelis ekipažas iš Lietuvos pernai į pirmosios paros finišą dėl gedimo vėlavo pusvalandžiu, todėl ralį baigė jau be laiko įskaitos. Už sekundę – 10 taškų Monte Karlo ralį laimi mažiausiai baudos taškų surinkusi komanda. Baudos skiriamos už visas į nustatytą vidutinį atvažiavimo laiką netelpančias sekundes – po 10 taškų už kiekvieną. 2017 m. nugalėtojai iš Belgijos Belas ir Michaelis Decremer su savo „Opel Ascona 2000“ pernai per 5 ralio dienas surinko 1400 baudos taškų. „Analizuojame pasiektus rezultatus, kurie mums yra nauji dar ir tuo, kad realiai pirmą kartą kalnų keliuose galime įvertinti savo važiavimo tikslumą, įrangos veikimą ir per likusius 13 sportinių greičio ruožų pagerinti savo rezultatą“, – kalbėjo komandos šturmanas V. Gečiauskas.  Šiuo metu lietuvių ekipažas po dviejų greičio ruožų yra surinkęs 240 baudos taškų ir nuo pirmąją vietą rezultatų lentelėje užimančio vokiečių Michaelio Mullerio ir Gerhardo Spiesbergerio dueto, važiuojančio 1977 m. „Saab 99EMS, atsilieka 160 taškų. Pernykščiai čempionai yra tik viena pozicija aukščiau nei lietuvių „Flameris Racing“. Ne pirmus metus ralyje su 1977 m. „Lada 1500“ važiuojanti latvių Agrio Stanevičiaus ir Janio Kirkovaldžio komanda yra 212 vietoje. „Tai yra tik pati ralio pradžia ir jo rezultatai dar labai keisis. Tačiau mus, kaip vis dar Monte Karlo ralio naujokus, džiugina rezultatas ir tai, kad pakliūvame prie „stiprių vidutiniokų“, tarp kurių yra tikrai daug šio ralio veteranų ir laimėtojų“, – sakė K. Raišys. Galingos mašinos įgijo privalumą Pirmąją ralio dieną lenktynių organizatoriai dėl sudėtingų oro sąlygų kalnuose nusprendė visiems ralio dalyviams skirti vienodą mažesnį vidutinį greitį. Tai reiškia, kad komandos, kurios važiuoja galingesnėmis mašinomis, šiuo atveju įgyja pranašumą, nes jų variklių suteikiama galia kylant į kalnus duota papildomų galimybių sutaupyti laiko poilsiui ar mašinų remontui. Paprastai prieš registruojantis į ralį lenktynininkai iš karto pasirenka vieną iš trijų greičio kategorijų, joms duodamas skirtingas vidutinis laikas. „Pagal MGB galimybes strategiškai rinkomės vidutinio greičio grupę, už tai sumokėdami žemesnės startinės pozicijos kaina. Dabar gali būti kad reikės lenkti galingiausių variklių grupės uodegoje važiuojančius ralistus. Jie yra gana lėti, bet nenuspėjami posūkiuose, kur techniškai galėčiau juos aplenkti, bet išnaudoja savo galingesnių variklių privalumą tiesiojoje trasos dalyje“, – sakė K. Raišys. Ralyje dalyvaujančios mašinos taip pat skirstomos į keturias kategorijas pagal gamybos metus: pirmoji – iki 1961 metų, antroji – nuo 1962 iki 1965 metų pabaigos, trečioji – nuo 1966 iki 1971 metų pabaigos ir jaunausioji, ketvirtoji, apima mašinas nuo 1972 iki 1979 metų pabaigos. Kiekviena iš amžiaus kategorijų dar skirstoma į tris klases pagal automobilio variklio darbinį tūrį: iki 1300 kubinių centimetrų (cc), nuo 1301 iki 2000 cc ir galingiausios su – daugiau kaip 2000 cc turinčiais varikliais. Antrą kartą „Orlen Lietuvos“ remiama „Flameris Racing“ komanda istorinėse Monte Karlo lenktynėse važiuoja „MGB Roadster“, kuris pagal amžių ir galią yra priskiriamas II kategorijos ir II klasės mašinoms. Ralyje gali važiuoti tik tie automobilių modeliai, kurie yra pagaminti nuo 1955 iki 1980 metų. Į lenktynes atrenkamos tik tos mašinos, kurių gamybos metais identiškas modelis dalyvavo Monte Karlo ralyje.