Jame teigiama, kad „Ford Kuga“ prikimštas naujų funkcijų ir technologijų, padėsiančių vairuotojui jaustis patikimai, komfortiškai bei saugiai, automobilis pasižymės ir naujais išorės bei interjero dizaino pokyčiais. Atnaujintas „Kuga“ įkūnija naujausią „Ford“ dizaino sportišką ir dinamišką kryptį. Masyvios trapecijos formos viršutinės grotelės ir mažesnės apatinės grotelės yra įrėmintos elegantiškų naujų priekinių žibintų su LED dieniniais žibintais bei papildomų rūko žibintų. Sportišką išvaizdą užbaigia atnaujintas galinis buferis ir galiniai žibintai. Pasiūlytos ir dvi naujos kėbulo spalvos – pilkoji „Guard Grey“ ir vario „Copper Pulse“. Gamintojo tikinimu, automobilio salonas yra erdvus ir praktiškas, o keleiviai gali mėgautis dosnia erdve kojoms priekyje ir gale. Pirkėjai galės įsigyti 17, 18 ar 19 colių skersmens lengvojo lydinio ratlankius. „Kuga“ įmontuota naujos kartos balsu valdoma komunikacijos sistema SYNC3, leis vairuotojui valdyti automobilio navigacijos, pramogų, aplinkos temperatūros palaikymo sistemas ir išmaniuosius įrenginius beveik neprisiliečiant prie SYNC3 valdymo įrankių. Naujos kartos SYNC supranta kur kas daugiau komandų balsu, yra kur kas greitesnė ir veikia patogesnėje aplinkoje.  Ultragarso jutiklių pagalba vairuotojas automobilį priparkuos lygiagrečiai ir tiksliai tarp kitų automobilių, reiks tik paspausti specialų mygtuką ir valdyti stabdžių bei akceleratoriaus pedalus. Papildomi jutikliai padės ne tik pastatyti automobilį, bet ir pajudėti iš vietos: trijų skirtingų signalų pagalba sistema įspės vairuotoją apie netoliese esantį ar ką tik pasirodžiusį objektą. Atnaujintas „Kuga“ aprūpintas nauju 120 AG 1,5 litro darbinio tūrio TDCi dyzeliniu varikliu. Variklis 5 proc. ekonomiškesnis nei jo tokios pat galios 2 litrų darbinio tūrio pirmtakas ir sunaudoja vidutiniškai 4,4 l degalų šimtui kilometrų, CO2 emisija sudaro 115 g/km. Bus siūlomos ir dvi 2,0 litro TDCi dyzelinio variklio versijos: viena 150 AG, 4,7 l/100 km kuro sąnaudomis ir 122 g/km CO2, o kita versija – 180 AG, naudojanti 5,2 l kuro 100 km su 135 g/km CO2 emisija. Taip pat – 1,5 litro „EcoBoost“ benzininiai varikliai: 120 AG ir 150 AG, priekinių ratų pavara, 6,2 l kuro sąnaudomis šimtui kilometrų ir 143 g / km CO2 bei 182 AG su 7,4 l/100 km ir 171 g/km CO2. „Ford“ patobulino Lietuvoje veikiančią pagalbos kelyje sistemą „Emergency Assistant“, kuri, suveikus oro pagalvių mechanizmui, per vairuotojo mobilųjį telefoną susisiekia su Bendruoju pagalbos centru ir persiunčia tikslias automobilio koordinates. Prisitaikančio priekinio apšvietimo sistema „Adaptive Front Lighting System“ yra naujovė, ankstesnėse automobilio versijose šios sistemos nebuvo. Ji reaguoja į aplinkos apšvietimą ir automatiškai koreguoja žibintų šviesos spindulio kampą, pagerindama vairuotojui matomumą. Kita naujovė – išmani visų varančiųjų ratų sistema „Intelligent All Wheel Drive“ per mažiau nei 20 milisekundžių (20 kartų greičiau nei trunka sumirksėti) sureguliuoja kiekvieno rato sukimo momentą, optimizuoja valdymą ir padangų sukibimą su kelio danga. Lenkimo kreivės kontrolė „Vectoring Control“ užtikrina ratų sukibimą su kelio paviršiumi ir stabilumą posūkiuose, jei vairuotojas lenktų nesilaikydamas saugaus greičio. Išskirtinė naujiena – patobulinta „Active City Stop“ versija. Tai susidūrimo išvengimo sistema, veikianti važiuojant iki 50 km/h greičiu (prieš tai veikė važiuojant iki 30 km/h). „Active City Stop“ sistema specialių jutiklių, įmontuotų automobilio priekyje, pagalba kelyje ieško objektų ir stabdo automobilį, jeigu transporto priemonė prie objekto artėja per greitai. Vairuotojui ir toliau nereaguojant, sistema sumažina variklio sukimo momentą ir automatiškai įjungia stabdžius, kad būtų sumažintas susidūrimo poveikis arba jo būtų išvengta. „MyKey“ technologija neįgudusiems vairuotojams suteiks galimybę užrakinti įeinančius telefono skambučius, apriboti maksimalų greitį, išvengti vairuotojo pagalbos ir saugos funkcijų deaktyvavimo, sumažinti garso sistemą ar ją išjungti, jei, tarkime, keleiviai nenaudoja saugos diržų. Pirkėjų patogumui suformuoti įvairūs eksterjero, interjero bei technologijų pasirinkimo paketai, kuriuose – apšvietimo, garso sistemų bei vaizdo kamerų, navigacijos, laisvų rankų, prietaisų įkrovimo lizdų, lengvojo lydinio ratlankių, sėdynių reguliavimo ir jų šildymo, interjero spalvų ir moderniausių technologijų pasirinkimo galimybės pagal kliento poreikius. Tarkime, „Dizaino pakete 3“ siūlomas „Salemo“ odinis salonas ir panoraminis stogas, „Dizaino pakete 5“ – galinis aerodinaminis sparnas, tonuoti stiklai bei „bi-xenon“ žibintai, „Šeimos pakete“ – galinių durų užraktas, o „Žiemos pakete“ – šildomos sėdynės, stiklas ir vairas bei priekinių žibintų plovimo sistema. Prekyba naujuoju „Kuga“ Lietuvoje jau prasidėjo. Kaina pardavėjo salonuose – nuo 19 tūkst. 990 eurų. Vilniaus, Kauno ir Klaipėdos salonus automobiliai pasieks gruodžio mėnesį.