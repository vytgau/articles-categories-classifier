Vairuotojas buvo sustabdytas Lavalio mieste Majeno departamente Luaros regione, kuris pagal ančių kepenėlių pašteto gamybą Prancūzijoje užima ne paskutinę vietą. Dėl šios priežasties policininkai galėjo atlaidžiau žiūrėti į vairuojantį gurmaną iš tolimos ir šaltos Rusijos. Maža to, kelių eismo taisyklės niekaip nereglamentuoja valgymo prie vairo. Tačiau skrebutis su ančių kepenėlių paštetu buvo ne vienintelė ruso nuodėmė. Be to, kad vairuodamas užkandžiavo, Rusijos pilietis per savo kompiuterį dar žiūrėjo kino filmą. Kompiuterį jis buvo pasidėjęs ant prietaisų skydelio viršaus. Tokia malonumų ir pramogų kombinacija privertė policijos pareigūnus padaryti išvadą, kad vairuotojas kėlė grėsmę saugumui kelyje ir galėjo sukelti avariją. Policininkams teko skirti baudą, kurios dydis rusą nemaloniai nustebino – 750 eurų. Įteikę nutarimą, policininkai pažeidėją paleido. Kaip rašo „The Local“, Prancūzijos valdžia neseniai įvedė naujas, sugriežtintas priemones vairuotojams, kurie prie vairo naudojasi mobiliaisiais ar išmaniaisiais telefonais bei kitais dėmesį blaškančiais prietaisais. Tačiau dabar, panašu, kad šį įstatymą teks papildyti dar vienu punktu – draudimu mėgautis delikatesais. Juk iš malonumo užmerkęs akis, vairuotojas praranda padėties kelyje kontrolę. Žinoma, ironizuoja „The Local“, taip su ančių kepenėlių paštetu galėjo pasielgti tik užsienietis: juk prancūzai savo gimtajam delikatesui niekada negalėtų parodyti tokios nepagarbos – tepti jį ant skrudintos duonos.