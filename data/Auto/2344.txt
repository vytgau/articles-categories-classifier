Pasak Kauno apskrities VPK Kelių policijos valdybos Administracinės veiklos skyriaus viršininko, atliekančio Kelių policijos valdybos viršininko funkcijas Andriaus Bubulio, imantis tokių priemonių kaip šiandien, gaunami geresni rezultatai, nes kitais atvejais vairuotojai esą gudrauja – pamatę prie kelio stovintį pareigūną, padeda telefoną, ar vaidina, jog kasosi galvą. Kai kurie, jo teigimu, vežiojasi su savimi statybinę mobilaus telefono dydžio plytelę ir sustabdyti tikina, kad apžiūrinėjo būtent ją. Dirbama naujovišku būdu, kai vaizdo stebėjimo kamera filmuojant visą automobilių srautą, vėliau peržiūrimas įrašas ir atrenkami pažeidėjai, jiems išsiunčiami protokolai. Esą nereikia stabdyti, tikrinti ir pildyti dokumentų. Nėra ir jokio kontakto ar galimybės susitarti, pasiūlyti kyšį, tikina A. Bubulis. Pasak jo, su šia mobilia kamera pareigūnai gali vykdyti reidą bet kurioje vietoje: išlipę iš automobilio arba ne. „Jei pažeidimo nustatymo metu automobilį vairavo ne jo savininkas, jis, gavęs administracinio nusižengimo protokolą, turi pranešti, kas vairavo iš tikrųjų. Jei nepraneša, gresia nuobauda už duomenų nepateikimą policijai“, – sakė A. Bubulis. Pėsčiųjų tiltas į Nemuno salą reidui pasirinktas pirmą, tačiau ne paskutinį, kartą. Šioje vietoje didelis tiek automobilių, tiek pėsčiųjų srautas. Už kalbėjimąsi telefonu vairuojant gresia bauda nuo 60 iki 90 eurų. Už diržų nesegėjimą – nuo 30 iki 50 eurų. Po reido pareigūnai pranešė, kad mažiau nei per keletą valandų buvo užfiksuotas 21 pažeidimas: 4 vairuotojai, persirikiuodami į kitą eismo juostą, nerodė posūkio signalo, 6 vairuotojai užfiksuoti nesegėję saugos diržų, dar 11 vairuotojų naudojosi mobiliojo ryšio telefonu. „Artėja rugsėjis, kuomet į ugdymo įstaigas sugrįš vaikai, o atostogaujantys – į darbus. Gatvėse ženkliai padaugės ne tik vairuotojų, bet ir pėsčiųjų, eismas tikrai taps intensyvesnis. Tad tokias ir panašias priemones vykdysime ir toliau, siekdami, kad keliuose mažėtų eismo įvykių, žuvusiųjų ir sužeistųjų skaičius“, – ragindami vairuotojus laikytis Kelių eismo taisyklių, pabrėžia Kauno apskr. VPK pareigūnai.