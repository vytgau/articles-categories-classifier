„Vyriškas etapas. Vyriškas. Pradžioje neradome vėl kelių taškų. Sąžiningai sakant, kelio knyga su naujomis taisyklėmis yra tikrai nekorektiška. Labai nekorektiška knyga, tiek daug visi klaidžiojo. Visi dalyviai buvo pasimetę, vienu metu net buvome tarp kelių „Mini“ bolidų ir Ginielio De Villierso – visi, net lyderiai, sunkiai ieškojo to punkto. Vėliau išsivadavę jau bandėm atsikovot ir spaudėm ir po vieno nemažo šuolio nusisuko priekinės ašies kardanas. Turėjome sustoti, bandėme remontuoti, bet priėmėm sprendimą važiuoti tik galine ašimi. Tokioje trasoje važiuoti galu per kopas žiauriai sunku. Bet čia yra Dakaras, ką jis mums duoda – mes priimam ir važiuojam pirmyn. Neturime kitos išeities, kaip tik kovoti toliau atstovaujant Lietuvai“, – iškart po etapo sakė A. Juknevičius. A. Juknevičius etapą baigė 47-oje vietoje, bet kaip minėjo pats lenktynininkas, ne vienas jo varžovas praleido patikros punktus, dėl to jiems bus skiriamos baudos. Vis dėlto ir po jų Lietuvos ekipažo pozicija išliko nepakitusi. Bendroje įskaitoje A. Juknevičius šiuo metu yra 27-as. Lyderiui Stephane'ui Peterhanseliui jis pralaimi 6 val. 41 min. 43 sek. Po penktadienio bendroje įskaitoje klasifikuojami 58 ekipažai.   Etapo trasa penktadienį vėl driekėsi aukštikalnėse. Šį kartą sportininkai iš Tupisos į Orūrą turėjo įveikti 692 kilometrus, iš kurių greičio ruožą sudarė 447 km., tačiau varžybų organizatoriai prieš pat startą pranešė, kad dėl prastų oro sąlygų ir smarkios liūties šiandienos etapas sutrumpintas per pusę. Bolivijoje esančio DELFI žurnalisto Pauliaus Garkausko teigimu, oro sąlygos neatrodė labai blogos, tačiau kai kurios vietos buvo smarkiai patvinusios. Penktadienį automobiliai pajudėjo nuo 15.21 val. Lietuvos laiku. A. Juknevičiaus ekipažas startavo iš 30-os vietos 16.18 val. mūsų šalies laiku. Po antrojo patikros punkto A. Juknevičius demonstravo puikų tempą, jis buvo pakilęs į 26-ąją poziciją. Tačiau po to lenktynininkas vėl susidūrė su nesklandumais. Ilgai nepasirodęs trečiajame patikros punkte jis pagaliau jį kirto nukritęs į 35-ąją vietą. Tuo tarpu ketvirtąjį patikros punktą jis įveikė sugaišęs dar daugiau laiko ir nusiritęs iki 46-osios vietos. Galų gale A. Juknevičiui pavyko įveikti trasą. Jis etapą baigė 47-oje vietoje. Automobiliai Penktadienio etapą laimėjo Sebastienas Loebas. Užtikrintai pirmavęs lenktynininkas etapo viduryje padarė navigacinę klaidą ir išbarstė turėtą persvarą prieš antroje vietoje finišavusį Nani Romą, kuris nuo lyderio finiše atsiliko vos 44 sek. Navigacijos problemų šiame Dakare turi ne tik A. Juknevičius. Čempiono titulą ginantis Stephanas Peterhanselis taip pat pasimetė jau pačioje etapo pradžioje, tačiau vėliau paspaudė greičio pedalą ir sugebėjo finišuoti trečioje vietoje bei išsiveržti į lyderio poziciją bendroje įskaitoje. Tuo tarpu iš pirmos vietos startavęs Cyrilis Despres lenktynes baigė ketvirtas, o nuo lyderio atsiliko net 10 min. 33 sek. Penktojo automobilių etapo rezultatai  Bendra automobilių įskaita po penkių etapų   Motociklai Samas Sunderlandas penktadienį laimėjo Dakaro ralio etapą, tuo tarpu jo pagrindiniai varžovai pasiklydo. Po skaudaus smūgio vakar, kai bendrosios įskaitos lyderis Joanas Barreda Bortas gavo valandos baudą ir nukrito į tryliktą vietą, šiandien atrodė, kad jam pavyks atsitiesti. Jis antrąjį patikros punktą įveikė rodydamas puikų tempą ir nedaug atsilikdamas nuo S. Sunderlando, tačiau po to pasiklydo ir finišavo vos 26-as. J. Barredo Borto klaida brangiai kainavo ir kitiems lyderiams, nes šie nuvažiavo paskui ispaną ir taip pat prarado daugybę laiko. Tarp jų buvo Pablo Quintanillas, finišavęs septintoje vietoje, ir Stefanas Svitko, kuris etapą baigė 35-as, o Xavier de Soultrait liko 16-as. Vienas iš motociklininkų, išvengęs šių spąstų, buvo Matthiasas Walkneris, kuris pasuko kitu keliu nei J. Barreda Bortas, tačiau vėliau vis tiek pasimetė trasoje. Šiomis lyderių klaidomis pasinaudojo antras finišavęs Paulo Goncalvesas ir trečioje vietoje likęs Adrienas van Beverenas. Penktojo motociklų etapo rezultatai Bendroji motociklų įskaita po penkių etapų Sunkvežimiai Gerardas de Rooy'is išsiveržė į priekį bendrojoje sunkvežimių įskaitoje po to, kai penktadienio etape tiesiog dominavo. Pradžioje į priekį buvo išsiveržęs Martinas Kolomy, tačiau G. de Rooy'is greit perėmė iniciatyvą ir už antroje vietoje likusį Eduardą Nikolajevą buvo greitesnis beveik 12 min. Penktojo sunkvežimių etapo rezultatai Bendra sunkvežimių įskaita po penkių etapų Keturračiai Keturračių įskaitoje užtikrintai laimėjo olandas Keesas Koolenas, kuris antroje vietoje likusį Gustavo Gallego aplenkė 7 min. 6 sek. Bendroje įskaitoje lyderiauja Simonas Vitse, kuris penktadienio etape liko trečias. Penktojo keturračių etapo rezultatai Bendra keturračių įskaita po penkių etapų