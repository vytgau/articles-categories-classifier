Naujasis penktos kartos modelis gerokai skiriasi nuo automobilio, kurį jis pakeičia. Naujoji „Micra“ yra ilgesnė, platesnė ir žemesnė nei ankstesni modeliai, kurta Europinio „Nissan“ dizaino padalinio ir skirta užkariauti būtent Senojo žemyno pirkėjų širdis. Svarbiausiais akcentais vadinami automobilio sportiškas ir ekspresyvus išorės dizainas bei šiuolaikiška išvaizda ir kokybės įspūdis salone. Čia dominuoja dviejų atspalvių aukštos kokybės minkštos medžiagos jau nuo bazinės „Micra“ komplektacijos. Baltijos šalyse parduodamuose „Micra“ modeliuose standartiškai montuojamas saugos priemonių paketas („Safety Pack“), į kurį įeina išmanioji apsaugos nuo atsitiktinio išvažiavimo iš eismo juostos sistema, išmanusis avarinis stabdys su pėsčiųjų atpažinimo sistema ir automatiniai priekiniai žibintai.  Nedidelės kubatūros varikliai, susieti su pažangiomis degalų taupymo technologijomis, pvz., su „Stop/Start“ sistema, kuri sumažina degalų sąnaudas automobiliui stovint spūstyje, yra eksploatavimo išlaidų sumažinimo pagrindas – vienas svarbiausių pardavimo veiksnių B klasės hečbekų segmente. Du iš trijų variklių, siūlomų su naująja „Micra“, galimi su šia sistema. Visi varikliai komplektuojami su mechanine penkių pavarų transmisija. Kitus variklius ir automatinę transmisiją planuojama pristatyti vėliau. Naujoji „Nissan Micra“ gaminama „Renault-Nissan“ aljansui priklausančioje Flins gamykloje Prancūzijoje. Tai yra pirmasis „Nissan“ lengvasis automobilis, kuris išriedės pro aljanso gamyklos duris ir po septynerių metų pertraukos „Micra“ gamyba bus grąžinta į Europą, t. y. arčiau jo pagrindinio kliento. Naujosios „Nissan Micra“ apžvalgą galite skaityti paspaudę čia.