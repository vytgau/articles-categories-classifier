Prieš Niujorko automobilių parodą didžiausias pasaulyje gamintojas teigė suteiksiantis 6 metų 72 tūkst. mylių (apie 116 tūkst. kilometrų) garantiją 2018 m. modelio „Atlas“ ir „Tiguan“ automobiliams. „Volkswagen“ teigia, kad dauguma konkurentų savo automobiliams siūlo 3 metų 36 tūkst. mylių (58 tūkst. kilometrų) garantijas. Būtent tokia garantija dabar taikoma „Tiguan“ automobiliams. Vokietijos automobilių milžinę Jungtinėse Valstijose skaudžiai pakirto 2015 m. į viešumą iškilęs emisijų skandalas. Tada paaiškėjo, kad į dyzelinius „Volkswagen“ automobilius buvo diegiama programinė įranga, skirta apeiti emisijų testus. Dar 2015 m. „Volkswagen“ pardavimai JAV krito 5 proc., o 2016-aisiais – 8 proc. Tuo tarpu šių metų pradžia „Volkswagen“ automobiliams Jungtinėse Valstijose yra sėkmingesnė – gamintojo prekės ženklo automobilių parduota 10 proc. daugiau.