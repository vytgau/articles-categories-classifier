Tyrimą skelbia „Journal of the American College of Cardiology“. Jame teigiama, kad automobilių keliamas triukšmas (pavyzdžiui, duslintuvų garsai ar garso signalai bei signalizacijos) žmonių sveikatai kelia labai rimtą pavojų. Tyrimo autoriai, tyrę triukšmo taršos poveikį ir širdies ligas, tvirtina, kad garsus triukšmas ne tik sutrikdo miegą (ir taip gali pridaryti rimtų sveikatos bėdų), bet ir aktyvuoja vadinamąją streso reakciją, išskirdamas streso hormonus, kurių perteklius žaloja širdį. „Prieš dešimt metų žmonės sakydavo, kad triukšmas tiesiog erzina, bet dabar netrūksta įrodymų, kad triukšmas sargdina, o vienas iš dažniausių jo sukeltų negalavimų – širdies ir kraujagyslių ligas“, – antradienį telefonu „The Washinton Post“ sako vienas iš tyrimo vadovų Thomas Munzelis. Nors triukšmas tiesiogiai širdies ligų ir nesukelia, tyrimo autoriai sako, kad triukšmo tarša turėtų būti priskiriama rizikos veiksniams, kaip pavyzdžiui, cholesterolis ir antsvoris. Th. Munzelis „ABC News“ sakė, kad netikėti ir gąsdinantys garsai skatina streso hormono išsiskyrimą organizme, o didesnis nei 60 decibelų triukšmas padidina širdies ligų riziką. „ABC News“ skelbiama, kad automobilio keliamas triukšmas siekia apie 70 decibelų. Dar šiek tiek informacijos iš „The Post“: „(„Mayo“ klinikos atstovas Steve‘as Kopecky) sako, kaip veikia ši automobilių triukšmo žalos schema. Streso hormonas priverčia arterijas susitraukti, o tai gali pakenkti arterijų vidiniam dangalui ir paskatinti širdies ligas. Taip pat gali padidėti kraujospūdis, kraujas gali sutirštėti ir imti formuotis krešuliai, o tai viena iš širdies smūgio priežasčių“. Mokslininkai siūlo trukdžių miegant vengti pasitelkus vadinamojo baltojo triukšmo mašiną, tačiau pripažįsta, kad iš tikrųjų veiksmingiausiai problemą išspręstų valdžia, nusprendusi triukšmo taršą pažaboti teisės aktais. Straipsnio autoriai pabrėžia esantys tikri, kad stresas, siejamas su automobiliais, tikrai neapsiriboja jų keliamu triukšmu, tačiau pripažįsta: tai, kad mokslininkai triukšmo taršą įvardija kaip grėsmę sveikatai, kelia nerimą.