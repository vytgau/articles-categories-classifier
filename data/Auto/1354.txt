Šių metų pradžioje pirmą kartą „Rallye Monte Carlo Historique“ dalyvavęs ekipažas iš Lietuvos grąžino trispalvę į Europos ralių motina laikomą automobilių sporto renginį. Ir tuo pačiu atidavė Lietuvai moralinę skolą už tai, kad mūsų šaliai niekas neatstovavo, kai Monte Karle auksinę ralio epochą kūrė tokios automobilių sporto legendos kaip Erikas Carlssonas, Paddy Hopkirkas ar Walteris Roehrlas. 2017 metų Monte Karlo ralį Vokietijos Bad Homburgo mieste pradėjęs „Flameris Racing“ ekipažas lenktynes baigė ne laiko įskaitai dėl „MGB Roadster“ degalų sistemos gedimo, tačiau prieš 2018 metų startą lenktynininkas K. Raišys nusiteikęs ypač ambicingai. „Grįžtu į Monte Karlą su praėjusių metų patirtimi tam, kad ją paversčiau pergale. Šįkart startuosime iš ralio dalyvių geidžiamo miesto – Reimso Šiaurės Prancūzijoje. Beveik 2500 kilometrų trasą iki finalo Monake pradėsime vasario 2 dienos vakare ir, tikimės, aukštesnėse pozicijose“, – kalbėjo „Flameris Racing“ lenktynininkas K. Raišys. 2018 metų ralyje, be vienintelio lietuvių ekipažo, dalyvaus 315 originalių klasikinių mašinų iš viso pasaulio, lenktynininkai startuos iš šešių Europos miestų – Glazgo, Oslo, Barselonos, Bad Homburgo, Reimso ir paties Monte Karlo. Istoriniame Monte Karlo ralyje gali dalyvauti tik 1955-1980 metų laikotarpiu pagaminti modeliai, kurie tuo metu dalyvavo varžybose. K. Raišio ir V. Gečiausko ekipažas lenktyniaus britišku „MGB Roadster“, kuris yra kaip tik pagamintas tais pačiais 1965 metais, kai identiškas MGB nugalėjo šio ralio „Grand Touring“ kategorijoje. Pagal renginio taisykles, istoriniame ralyje važiuojantys automobiliai turi būti originalūs – tokie, kokiais buvo varžomasi prieš daugiau nei ketvirtį amžiaus, tačiau dėl saugumo mašinose leidžiama sudėti saugos lankus ir kitą saugumo įrangą. Seniausias pasaulyje Monte Karlo ralis pirmą kartą buvo surengtas 1911 metais ir nuo to laiko yra neatsiejama ne tik automobilių sporto istorijos, bet ir europinės kultūros dalis. Monako kunigaikštystės automobilių sporto klubo organizuojamas renginys per daugiau kaip šimtą metų tapo vienu didžiausių kasmetinių automobilių sporto renginių pasaulyje, o nuo 1998 metų organizatoriai nusprendė grąžinti ir pirminę lenktynių dvasią, atskirai organizuodami istorinį ralį „Rallye Monte Carlo Historique“ bei pasaulio ralio čempionato etapą „Rallye Monte Carlo“. „Rallye Monte Carlo Historique“ yra tikslaus laiko varžybos, rengiamos pagal Tarptautinės automobilių sporto federacijos sukurtas „FIA Regularity rally“ taisykles. Ralio nugalėtoju skelbiamas tiksliausiai važiavęs ekipažas, tačiau dėl itin įtempto grafiko ir sudėtingo ralio maršruto į pergalę nusitaikę ekipažai turi parodyti ne tik itin tikslų laiką, bet ir puikius vairavimo įgūdžius. Daugkartinis Lietuvos ralio čempionas K. Raišys pridūrė, kad dažnai pasitaiko greičio ruožų, kurių kelio danga yra padengta sniegu ir ledu, tad norint kalnuose išlaikyti organizatorių užduotą vidutinį greitį, reikalingi ne tik iš automobilių sporto atsinešti įgūdžiai ir ištvermė, bet ir ypatingas atsargumas.