Pavyzdžiui, ką darytų automobilis, jei prieš jį staiga į gatvę išeitų keturi pagyvenę žmonės ir susidūrimo bus įmanoma išvengti tik pražudžius vienintelį mašinos keleivį? O kas jei automobilyje yra vaikų? Ar tokius pasirinkimus turėtų nulemti tik potencialių avarijos aukų skaičius ar ir jų amžius, išsigelbėjimo galimybės, santykinė žala visuomenei ir kiti veiksniai? Ar visada automobilio keleiviai yra svarbesni už aplinkui esančius asmenis? Iš tiesų, nors gali pasirodyti, kad visi šie klausimai nėra tokie jau svarbūs, autonominių automobilių kūrėjai jais tikrai domisi. Dar daugiau, jie įdomūs ir mokslininkams. Pavyzdžiui, Masačusetso Technologijos institutas (MIT) sukūrė etinių dilemų testą, kurį išbandyti galite ir jūs. Jis gana paprastas – jums tereikia pasirinkti, kas žus avarijos metu. Pavyzdžiui, ar turėtų būti pražudyti keturi gyvūnai ar vienas automobilyje esantis senukas. Įdomu ir tai, kad sistema leidžia ir patiems kurti savo etines dilemas. „Moral Machine“ testą galite rasti paspaudę čia. Skeptikai teigia, kad tokie testai ir pasvarstymai yra tik laiko gaišimas, nes automobiliai visada labiau saugos savo keleivius. Galbūt tai ir tiesa, galbūt, realybėje tokių situacijų pasitaikys labai retai, tačiau pasižiūrėti, kokie keleiviai ir žmonės jūsų manymu yra vertingesni už kitus tikrai įdomu. Ypač dėl to, kad MIT sukurto testo pabaigoje rasite ir savo atsakymų palyginimą su vidutiniu testą sprendusiu žmogumi. Tegul autonominiai automobiliai važinėja saugiai, tačiau etinės dilemos jau seniai kursto žmonių smalsumą ir jas spręsti tikrai įdomu, nes daug sužinome ir apie save.