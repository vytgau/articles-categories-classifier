„Kol kas galime patvirtinti, kad po Švedijos ralio ketiname vykti į Meksiką ir sudalyvauti trečiajame WRC etape. Dėl dalyvavimo kituose WRC etapuose spręsime po Meksikos ralio“, – sakė „Arctic Energy World Rally team“ komandos sportininkas D. Jocius. Kaip rašoma pranešime žiniasklaidai, D. Jocius ir D. Zvicevičius šių metų startui Meksikos ralyje pradėjo ruoštis jau praėjusiais metais. „Arctic Energy World Rally team“ komandai atstovaujantys sportininkai pernai Meksikoje vyksiančiame WRC etape susirašė greičio ruožus bei turėjo testų seriją. „Iš tiesų pernai Meksikos ralyje turėjome debiutuoti. Visgi komanda, iš kurios nuomavomės automobilį, buvo silpnai pasiruošusi. Sportinis bolidas neatitiko techninių reikalavimų ir dėl to nestartavome. Tačiau kelionė į Meksiką nebuvo veltui bei viliuosi, kad gauta informacija, patirtis, atsipirks šiųmečiame, tikrajame mūsų debiute“, – patirtimi Meksikos ralyje dalinosi D. Jocius. Trečiasis WRC etapas Meksikoje vyks kovo 8-11 dienomis. Per keturias ralio dienas lenktynininkams teks įveikti 346 kilometrus greičio ruožuose, lauke tvyrant 30 laipsnių karščiui. Artimiausias D. Jociaus ir D. Zvicevičiaus startas Pasaulio ralio čempionate įvyks jau kitą savaitę – vasario 15 dieną, Švedijoje. Ruoštis jam lietuviai išvyks jau šį šeštadienį (vasario 10 d.). „Arctic Energy World Rally team“ komandos sportininkai Švedijos ralio žiemiškais greičio ruožais važiuos „Peugeot 208 R2“ automobiliu, kuris bus pažymėtas 94 numeriu.