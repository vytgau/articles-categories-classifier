Rusijos sostinės gatvėmis automobilius vairuojantys piliečiai pastebėjo, kad priartėjus prie Kremliaus GPS aparatuose staiga pakinta vietos rodmenys, rašo thetruthaboutcars.com. Kuo arčiau Kremliaus, tuo didesnė tikimybė, kad navigacijos priemonė netikėtai nustatys tam tikrą vietą, kurios horizonte anaiptol nematyti. Įdomu, kad kaskart nustatomas tas pats už daugiau nei 30 km nuo Kremliaus esantis objektas – Vnukovo oro uostas. Šis atradimas sulaukė ir vietinės žiniasklaidos dėmesio. Leidinyje „The Moscow Times“ kaipmat sumirgėjo antraštė „Pusryčiams Kremlius praryja GPS sistemas“. Akivaizdu, kad dėl nežinomų priežasčių iš kažkur sklindančios bangos sutrikdo palydovo signalus, todėl priartėjus prie šios konkrečios vietos tikslios jos koordinatės pakeičiamos numatytosiomis. Prieš Kalėdas netoli Kremliaus vaikštinėjo viena CNN korespondentė. Rankoje ji laikė mobilųjį telefoną. Kai iki Rusijos vyriausybės būstinės statinio liko maždaug pusantro kilometro, „Google“ žemėlapių programa it užsispyrusi ėmė rodyti Vnukovo oro uosto koordinates ir nepasidavė jokiems bandymams nustatyti ją iš naujo. O štai kitą netoli Kremliaus atsidūrusį CNN fotožurnalistą nustebino netikėtai per didelė „Uber“ sąskaita, apskaičiuota pagal klaidingus vairuotojo naudojamo GPS aparato rodmenis: ekrane buvo pateikta už kelionę iš minėto oro uosto mokėtina suma. Šį reiškinį pakomentuoti paprašyti oficialūs šaltiniai jokių paaiškinimų pateikti nesugebėjo. Rusijos Federacijos federalinė saugumo tarnyba Kremliaus saugumo pareigūnų pavedimu, neparodė jokio noro pateikti žiniasklaidos atstovams bent šiokį tokį šio fenomeno paaiškinimą. Kaip kanalui CNN paaiškino GPS technologijų specialistas Toddas Humphreysas iš Teksaso universiteto Ostino radionavigacijos laboratorijos, toks reiškinys turi visus vadinamojo apsimestinio elgesio požymius. Kitaip nei vykdant tyčinį trikdymą, kai signalai paprasčiausiai blokuojami, GPS apsimestinio elgesio atveju gaunamas signalas užgožiamas kito daug stipresnio signalo. Dėl šios priežasties įrenginys pateikia visiškai kitos vietos koordinates. T. Humphreysas įsitikinęs, kad klaidingi signalai siunčiami siekiant apsaugoti Kremlių nuo bepiločių skraidyklių. Dauguma rinkoje siūlomų bepiločių skraidymo aparatų yra iš anksto užprogramuoti vengti oro uostų, todėl gaudami klaidingai apie šiuos objektus informuojančius signalus jie negali prie jų priartėti. Pasiųsti signalą – užduotis tikrai ne iš sunkiųjų. Tereikia turėti GPS signalų siųstuvą, stiprintuvą ir anteną. Maskvoje gyvenantis internautas Grigorijus Bakunovas pernai rudenį nustatė suklastoto signalo sklidimo teritoriją. Jis mano, kad geografines koordinates keičiantis signalas iš Kremliaus perduodamas L1 dažniu – tokiu pat, kokį įrenginys naudoja nustatydamas asmens buvimo vietą. Turint omeny, kad Rusijos vyriausybė reiškinio komentuoti nepanoro, maskviečiams teks priprasti mokėti už keliones iš oro uosto, nesvarbu, ar jie jame apskritai buvo.