Visgi fotografas Marius Bendzelauskas, leidęsis į modifikuotų automobilių vairuotojų medžioklę ir privertęs juos parodyti, ką kasdien vežiojasi savo automobiliuose, šypteli, kad realybė – visiškai kitokia. Benzingalvių išpuoselėtose mašinose gali atrasti kur kas įvairesnių dalykų. Ir toli gražu ne visada atrasi tai, kas, rodos, privalėtų būti kiekvieno vairuotojo automobilyje. Pakelti variklio dangtį Geram vairuotojui reikėtų išmanyti bent jau pagrindinius dalykus automobilyje, tokius, kaip kad simboliai prietaisų skydelyje. Be to, atkreipti dėmesį ne vien į degalų kiekio rodyklę, bet ir variklio temperatūros, tepalo lygio parodymus, lenkdamas pirštus vardija Egidijus Urbutis, įrankiais bei įvairiais priedais, skirtais automobiliams, prekiaujančios UAB „Albert Berner“ svarbiausių klientų vadybininkas. „Geriausias derinys – kai vairuotojas nemažai išmano pats, bet automobilį prižiūri bendradarbiaudamas su profesionalais, – sako pašnekovas. – Pavyzdžiui, reikėtų nepamiršti pasižiūrėti, kas dedasi po kapotu, išsiaiškinti, kur koks skystis pilamas, mokėti pasitikrinti tepalo lygį. Jeigu variklio gaubtas bus reguliariai pakeliamas, netikėtų gedimų pavyks išvengti.“ Ką reikia turėti Anot jo, egzistuoja būtiniausių daiktų sąrašas, reikalingas kiekvienam vairuotojui. Tarp E. Urbučio minimų: kėliklis automobiliui ir raktai ratams atsukti. Pastarieji, pabrėžia ekspertas, privalo būti tinkamai veikiantys ir nesulūžę. „Verta pridurti, kad tiek vyrai, tiek moterys turėtų mokėti naudotis padangų pūtimo įranga bei žinoti, koks slėgis turėtų būti vairuojamo automobilio padangose. Tiesa, kalbant apie ratų keitimą, moteriai tikrai nėra būtina stengtis padaryti viską pačiai. Pavyzdžiui, pasikeisti ratą po žiemos, kai viskas prirūdija, kartais ir vyrams būna iššūkis“, – šypsosi specialistas. Tarp reikalingų daiktų automobilyje – tempimo lynas, kurio, anot E. Urbučio, prireikti gali ir aplinkiniams, nebūtinai pačiam. Žibintuvėlis, užtraukiami plastikiniai dirželiai, lipni silikoninė juosta, daugiafunkcis peilis – sąrašas daiktų, kurie automobilyje vietos neužims daug, bet pagelbės sustojus dėl gedimo tamsiu paros metu, ar tais atvejais, kai reikės pritvirtinti netikėtai nulūžusią detalę. „Rekomenduočiau turėti ir nedidelį įrankių komplektą bei universalias reples. Abeji gali praversti, pavyzdžiui, pratęsiant nutrūkusią kelionę iki artimiausių remonto dirbtuvių. O prieš leidžiantis į tolimesnes keliones verta pasitikrinti, ar automobilyje yra papildomų lempučių bei saugiklių komplektas. Toks, esant reikalui, padės sutaupyti pinigų ir laiko“, – tikina pašnekovas.  Apibūdina charakterį M. Bendzelauskas, paraginęs modifikuotų automobilių vairuotojus parodyti slapčiausias vairuojamų mašinų kerteles ir tai užfiksavęs unikaliuose kadruose, sako, kad neretai tai, ką automobilininkai vežiojasi su savimi automobilyje, atspindi ir jų įpročius, ir gyvenimo būdą. Fotografas pripažįsta, kad kai kurie kartais ir nurausta, kai tenka parodyti, ką, pavyzdžiui, vežasi išpuoselėto automobilio bagažinėje. Pavyzdžiui, blizgios juodos spalvos žemintą važiuoklę turintį „BMW Z3“ rodsterį vairuojanti Giedrė – itin tvarkinga. Automobilyje kelios besiūlės šluostės kėbului, mat tokiomis merginai BMW valyti patarė tie, kas poliravo automobilį. Taip pat – padangų juodintojo flakonas, salono valiklio mėginukas ir būtinai – trejos pirštinės. „Vienos yra vairavimui, kitos – techniniams darbams, o trečios – automobilio plovimui“, – pasakoja mergina, gurkšnodama karštą arbatą, mat bagažinėje beveik visada yra ir šios termosas. Tarp radinių – ir nedidukas atsuktuvas su kelių skirtingų antgalių rinkiniu, kurį įsigyti Giedrei rekomendavo draugai. Dabar šis naudojamas tuomet, kai parodose nusukamas automobilio valstybinis numeris, arba kai reikia nuimti ir vėl uždėti rodsterio stogą. Tarp sutikusių parodyti, ką vežiojasi automobilyje – Mantas, vairuojantis pneumatinę važiuoklę turintį „Opel Astra“. Be įvairių automobilio valymui skirtų priemonių nuostabą kelia nemaža dėžė, su kaupu prikrauta šluosčių. „Nemėgstu naudoti purvinų, todėl visada turiu atsargos. O be to, dauguma po kelių skalbimų pasidaro per šiurkštūs kėbului, todėl kai prireikia, tiesiog pasiimu iš dėžės naują“, – sako vaikinas. Tarp radinių – ir tepalo bakelis. Paklaustas, kam jo reikia, Mantas nedaugžodžiauja: „Nes čia „Opel“. Durų rankena bagažinėje Žemintą išdailintą „Toyota Carina E“ vairuojantis Robertas kasdien su savimi turi ne itin daug daiktų, tačiau kai kurie – sutrikdo. Pavyzdžiui, automobilio bagažinėje jis turi mašinos durų rankeną. Pastarąją, sako jis, vežiojasi beveik metus, o gavo prieš penkerius iš bičiulio, turėjusio tokios pat markės automobilį. „O jis durų rankeną paveldėjo iš ankstesnio savo automobilio savininko“, – juokiasi vaikinas. Roberto automobilyje ir metalinė dėtuvė su terkšle ir jai skirtų galvučių komplektu. Pastarąjį „Toyotos“ vairuotojas įsigijo tada, kai nusprendė savo ir draugės automobiliui sugedusius termostatus pakeisti savarankiškai ir prireikė rakto, turinčio specialią, keblias vietas pasiekti leidžiančią, „alkūnę“. Be to, vaikinas vienas iš nedaugelio, kurio automobilyje galima rasti ir raktų komplektą. Šį, sako Robertas, jis gavo dovanų nuo tėvo tuomet, kai sėdo prie pirmojo savo automobilio vairo. Namai ant ratų Alytiškio Sigito „BMW 325“ – daiktų kalnas. „Sandėliukas, – nevyniodamas į vatą savo vairuojamą universalą apibūdina pats vaikinas, ir aiškina: – Neturiu nuosavų namų, daug keliauju, todėl daug kas keliauja paskui mane.“ Sigitui pradėjus kraustyti turimus daiktus iš mašinos akimirką atrodo, kad jie nesibaigs niekada. Bagažinėje – du žemų dažnių garsiakalbiai, riedlentė. Pastaroji, aiškina vaikinas, tik dabar viena, mat įprastai jo BMW galima rasti dvi – viena jam, kita draugei. Atskiruose maišuose – kalnas standartinės BMW važiuolės varžtų, variklio dalių, vietą salone atradusi ir nedidelė spalvota pagalvėlė. Pastarąją Sigitas vadina kelionine, mat kažkada, kai dirbo Skandinavijoje ir iki jos važiuodavo su dabartiniu BMW, kas kartą vairuodavo pakaitomis su bendrakeleiviais, ir, vos sulaukęs galimybės pailsėti, dėdavo galvą ant pagalvės ir miegodavo. Vienas ryškiausių objektų tarp gausybės kitų – taksi plafonas. Pastarąjį Sigitui atidavė bičiulis ir pradžioje, juokiasi vaikinas, jis net veikė. „Atrodė, bus geras pokštas – pasivažinėti Alytuje kaip taksi. Nieko panašaus nedariau, bet plafonas taip ir pasiliko“, – prisimena pašnekovas. Patikrins ir užsieniečius Modifikuotų automobilių vairuotojus parodyti, kas jų automobiliuose, privertęs fotografas sako, kad projektą tęs iki pat rudens, kai Lietuvoje vasarines padangas pakeis žieminės ir oficialiai baigsis automobilių sezonas. „Norėtųsi aplankyti įdomiausius renginius Lietuvoje. Pavyzdžiui, tikrai paprašysiu parodyti, ką bagažinėse slepia didžiausio automobilių kultūros festivalio „Chill’n’Grill“, vyksiančio jau per Jonines, dalyvių automobiliuose. Be to, šiemet laukia ne viena kelionė į renginius užsienyje – bus įdomu palyginti, kaip skiriasi aplinkinių šalių automobilininkai“, – ateities planais dalinasi M. Bendzelauskas.