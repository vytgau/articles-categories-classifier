Viskas – dėl didesnės rinkos dalies Įsivaizduokite mažą sandarų kambarėlį, į kurį suleidžiama 10 makakų. Kad nenuobodžiautų, ekrane beždžionėlėms rodomi animaciniai filmukai. Tuo pačiu metu į patalpą pradedama leisti dyzelinių variklių išmetamąsias dujas. Tai – JAV Albukerkio mieste 2014 m. vykusio, taip niekur ir nepublikuoto eksperimento dalis. Kaip rašo „The New York Times“, gyvūnėliai 4 val. turėjo kvėpuoti tiek seno modelio „Ford“, tiek naujutėlaičio „Volkswagen Beetle“ teršalais. Tikslas – moksliškai įrodyti, kad naujieji dyzeliniai varikliai kur kas ekologiškesni. Tiesa, dienraščio žiniomis, „Volkswagen“ automobilis buvo sufabrikuotas – laboratorijoje jis teršė kur kas mažiau nei tokie patys automobiliai, važinėjantys gatvėmis. O tai jau ne tik galbūt neetiško elgesio su gyvūnais atvejis. „Įsivaizduokite, dirbate didžiausiam Europos automobilių gamintojui, bet jūsų direktorius nori tapti didžiausiu pasaulyje, – sako „Deutsche Welle“ žurnalistas Andrea Bekeris. – Beveik pusė „Volkswagen“ automobilių – dyzeliniai. Šis kuras Europoje populiarus, bet priešinimasis jam didėja, nes nėra švarus. Tad ką jūs darote norėdami padidinti šių automobilių pardavimus? Bandote sukurti įvaizdį, kad dyzelis yra ekologiškas. Naudojate tyrimus, neva galinčius tai patvirtinti. O jei tenka sukčiauti, na ir kas? Viskas dėl didesnės rinkos dalies.“ Albukerkio eksperimentą amerikiečių specialistų pagalba organizavo vienas jau uždarytas Vokietijos mokslų institutas, kurį tuomet finansavo ne tik „Volkswagen“, bet ir kiti gamintojai, tokie kaip „Daimler“ ir BMW. Tyrimai vykdyti ir su žmonėmis LRT RADIJO bendradarbė Vokietijoje Vida Kaluza pasakoja, kad organizacija tyrimus vykdė ir su žmonėmis, o jų rezultatai visada buvo naudingi finansuotojams. „Automobilių gamintojų įkurtos organizacijos (galima sakyti, lobistų organizacijos) valdyboje sėdėjo BMW, „Volkswagen“, „Daimler“ koncerno atstovai. Jos tikslas buvo tirti išmetamųjų teršalų poveikį žmonių sveikatai. Daugiausia jie tyrė dyzelinių variklių teigiamas puses“, – sako V. Kaluza. Anot jos, „Volkswagen“ koncerno atstovai 2016 m. reikalavo likviduoti šią organizaciją: „Turbūt jau tada jie pastebėjo, kad organizacija ne pagerins jų įvaizdį, o padarys daugiau žalos. Kaip dabar ir įvyko.“ Smūgis itin skaudus „Volkswagen“ „Volkswagen“ nauja komunikacijos krizė itin skaudi. Bendrovei iki šiol nelengva atsitiesti po milijardinius nuostolius pareikalavusio „dyzelgeito“ skandalo. Dabar „Volkswagen“ vadovybei tenka vėl atsiprašinėti. Eksperimentus ji pavadino neetiškais ir bjauriais bei pažadėjo pradėti vidinį patikrinimą. „Daimler“ ir BMW taip pat reiškia apgailestavimą ir tikina daug apie tyrimus nežinojusios. Net jei buvo finansuojami jų pinigais. Kol įmonės teisinasi, gyvūnų mylėtojams iškilo klausimas, o kaip po eksperimentų laikosi beždžionėlės. Vokietijos žiniasklaidoje rašoma, kad visos išgyveno. Nors vėliau, manoma, buvo priverstos dalyvauti kituose tyrimuose, šįkart susijusiuose su tabako poveikiu sveikatai.