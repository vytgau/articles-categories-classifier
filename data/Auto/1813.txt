Tik 260 tokių sedanų buvo pagaminta trečiąjį ketvirtį dėl „gamybinių kliūčių“, todėl bendrovė neįvykdė kompanijos įkūrėjo ir vadovo Elono Musko nustatyto tikslo iki rugsėjo pristatyti 1500 „Model 3“ sedanų. Šio modelio užsakymų kompanija pradėjo priimti pernai kovą. Jis kainuoja 35 tūkst. JAV dolerių ir yra itin svarbus „Tesla“ planams plėsti savo rinkos dalį. Bendrovė pranešė gavusi maždaug 450 tūkst. išankstinių „Model 3“ užsakymų. Tačiau pirmadienį kompanija pranešė, kad kilo problemų keliose „gamybos posistemėse“. „Nėra jokių fundamentalių problemų, susijusių su „Model 3“ gamybos ar tiekimo grandine. Mes žinome, ką reikia pataisyti, ir esame įsitikinę, kad artimiausiu metu pavyks pašalinti gamybines kliūtis“, – nurodoma kompanijos pranešime spaudai. Anksčiau E. Muskas prognozavo, kad iki metų pabaigos „Model 3“ pardavimai bus gerokai didesni. „Rodos, kad mums pavyks iki gruodžio parduoti 20 tūkst. „Model 3“ automobilių“, – liepą tviteryje rašė E. Muskas. „Tesla“ ketina vėliau šiais metais pristatyti elektrinį sunkvežimį. Bendrovė taip pat pranešė, kad padidino „Model S“ ir „Model X“ gamybos apimtis iki aukščiausio lygio kompanijos istorijoje – 26 150 vienetų ir per visus šiuos metus tikisi būti pristačius 100 tūkst. tokių automobilių – trečdaliu daugiau nei pernai.