„Primygtinai primename „Winter Rally“ aistruoliams nerizikuoti savo ir aplinkinių gyvybėmis ir laikytis saugaus eismo taisyklių. Net toks menkas dalykas, kaip atsiliepimas mobiliuoju telefonu vairuojant, gali sukelti labai rimtų problemų. Nemažai ralio dalyvių yra saugaus eismo ambasadoriai, todėl drauge kviečiame automobilių sporto mėgėjus šią problemą pradėti keisti nuo savęs“, – skatino „Winter Rally“ direktorius Ramūnas Kliunka. Specialistai, atidžiai sekantys automobilių pasaulio evoliuciją, konstatuoja, kad transporto priemonių gamintojai sulig kiekviena nauja automobilių karta vis daugiau dėmesio skiria informacinių ir pramogų sistemų tobulinimui. „Tele2“ Inovacijų biuro vadovas, informacinių technologijų ekspertas Arnoldas Lukošius pastebi, kad taip elgiamasi, pataikaujant naujai vairuotojų kartai, kuri turi akivaizdžią priklausomybę nuo socialinių tinklų. Jie renkasi automobilį pagal jo prisitaikymą naudotis internetu, o inžineriniai sprendimai tampa antraeiliu dalyku. Tačiau, kad ir koks geras būtų multimedijų sistemų valdymas, visos jos turi vieną milžinišką trūkumą – atitraukia vairuotojo dėmesį. Net jei į ekraną, o ne į kelią žiūrima vos keletą sekundžių, kyla mirtinas pavojus tiek pačiam pilotui, tiek keleiviams, tiek kitiems eismo dalyviams. Vienas greičiausių Lietuvos pilotų, FIA jaunųjų lenktynininkų akademijos absolventas Jonas Gelžinis pastebi, kad 100 km/val. greičiu judantis automobilis per sekundę įveikia atstumą, lygų krepšinio aikštelės ilgiui. 28 metrai – tai į vieną eilę surikiuoti šeši vidutinio dydžio hečbekai ar devynios pėsčiųjų perėjos, kurias automobilis perskrodžia tarsi torpeda. Net judant miesto greičiu, 50 km/val., per sekundę automobilis nuvažiuoja 14 metrų, kurių daugiau nei užtenka kliudyti netikėtai kelyje pasirodžiusiam vaikui, naminiam gyvūnui ar kokiai kitai kliūčiai. Šias problemas jau seniai nagrinėjantys mokslininkai pastebi, kad didžiulė problema yra ne tik SMS žinučių rašymas ar elektroninių laiškų skaitymas, bet ir toks iš pažiūros „nekaltas“ dalykas, kaip kalbėjimas mobiliuoju telefonu, naudojant laisvų rankų įrangą. Tai taip pat trukdo vairuotojui matyti ir apdoroti informaciją, sulėtina reakciją ir lemia mirtinai pavojingas klaidas. JAV universitetų mokslininkai yra paskelbę studiją, kurios išvadose konstatuojama, jog vairuotojui kalbant telefonu, avarijos rizika išauga net 400 proc., o vidutinė susidūrimo rizika padidėja keturis kartus. Laisvų rankų įranga nesuteikia jokio pranašumo. Specialus žvilgsnio sekimo įrenginys parodė, kad pokalbiai, kuriems reikėjo daugiau mąstymo ar susikaupimo, sumenkindavo vairuotojų stebimo vaizdo aprėptį, greičio kontrolę, įspėjančių žiburėlių aptikimą ir sprendimų priėmimo gebėjimus. Beje, Lietuvoje prieš daugiau nei 15 metų įstatymais buvo uždrausta naudotis mobiliuoju telefonu vairuojant, tačiau ši taisyklė laužoma bene dažniausiai. Apklausos liudija, kad kelyje mobiliuoju telefonu be laisvų rankų įrangos kalba daugiau nei pusė vairuotojų, o dešimtadalis tą daro beveik kiekvieną kartą važiuodamas. Sausio 27 d. Utenos ir Molėtų apylinkėse įvyko 12-asis „Winter Rally“ pritraukęs tūkstantines ralio fanų minias. Pirmąją vietą bendroje įskaitoje užėmė Benedikto Vanago ir Mindaugo Čepulio ekipažas, antrąją – Giedrius Notkus ir Dalius Strižanas, trečiąją – Ramūnas Čapkauskas ir Tomas Šipkauskas.