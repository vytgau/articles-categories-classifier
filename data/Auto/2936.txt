„Stebime kur link vystosi alternatyvusis viešasis transportas, analizuojame Europos miestų, kurie jau eksploatuoja elektrinius ar hibridinius autobusus, patirtis. Siekiame praktiškai, o ne popieriuje įvertinti jų parametrus, charakteristikas ir tinkamumą Vilniaus miesto sąlygoms. Visą birželį bandysime hibridinį dviašį „Volvo 7900 Hybrid“ autobusą, kuris kursuos naujuosius ir senuosius sostinės rajonus jungiančiu 10-uoju maršrutu“, – teigia VVT generalinis direktorius Gintaras Maželis. Šiuo maršrutu kovo mėnesį VVT testavo ir elektrinį „Solaris“ autobusą. VVT vadovo teigimu, naujoms transporto priemonėms yra keliami ekonomiškumo bei ekologiškumo kriterijai. Jos turi būti patogios keleiviams, pritaikytos neįgaliųjų poreikiams, turėti kondicionierius. „Volvo 7900 Hybrid“ turi pilnai automatizuotą klimato kontrolę keleivių salone. Tuo tarpu maršrutas yra parinktas taip, kad autobusas važiuotų svarbiausiomis sostinės transporto arterijomis, neaplenktų nei miegamųjų, nei senų rajonų. 10 maršruto autobusas Vilniuje jungia šiaurinį Fabijoniškių mikrorajoną bei Markučius, o maršrutas apima Geležinio Vilko bei Kalvarijų gatves, kerta miesto centrą ir senamiestį. Hibridinis „Volvo“ išsiskirs iš kitų miesto autobusų, nes bus pažymėtas – apklijuotas specialiais skiriamaisiais ženklais. „Kiekviena šalis ir kiekvienas miestas yra specifiniai, todėl išbandyti viešojo transporto priemonę realiomis sąlygomis yra svarbu. Vilniuje maršrutai pakankamai ilgi dėl paties miesto išsidėstymo bei sparčios plėtros, autobusai perveža didelius keleivių srautus. Be to, miestas yra kalvotas. Tai reiškia, kad hibridinis „Volvo“ autobusas važiuos į kalną, riedės nuokalne, sustos 25-iose stotelėse, stoviniuos ir lėtai judės spūstyse. Visa tai leis mums įvertinti jo galimybes ir ekonomiškumą“, – sako G. Maželis. Be ekonominio efektyvumo tikimasi, kad naujos kartos viešojo transporto priemonės bus mažiau taršios bei važinės tyliau. „Volvo 7900 Hybrid“ autobusą į Vilnių atgabentas iš Talino. Estijos sostinės autobusų parkas šiemet įsigijo 43-is tokius autobusus. Tokie pat hibridiniai „Volvo“ autobusai kursuoja ir Geteborge, Osle, Budapešte. Šiemet Vilniuje VVT planuojama išbandyti olandiškus „VDL“ ir „Ebusco“, čekiškus „Škoda“, kinų BYD ir kitų gamintojų elektrinių autobusų modelius. Pernai „Vilniaus viešojo transporto“ autobusai iš viso nuvažiavo 27,8 mln. kilometrų ir pervežė 137 mln. keleivių. Metų pabaigoje įmonė eksploatavo 361 autobusą.