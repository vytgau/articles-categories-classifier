Smalininkų kartodromas yra vienoje iš įdomesnių ir patrauklių turistams Lietuvos vietų – miestelis yra tarp Jurbarko ir Viešvilės, ant dešiniojo Nemuno kranto. Kartodromas čia pradėjo veikti 1980 metais, jis buvo vienas iš moderniausių tuometinėje Sovietų Sąjungoje. Čia būsimus čempionus ugdė treneris Romualdas Ščiuckas, čia savo sportinę karjerą pradėjo ir dabar Smalininkų kartodrome plušantis sporto pedagogas Taurimas Staniulis. Smalininkuose „užaugo“ ir KZ2 klasės Europos čempionas Simas Juodviršis. Smalininkų kartodromo rato ilgis – net 1 km. Ši trasa yra itin greita, greičiausios tarptautinės KZ2 klasės kartai čia gali išvystyti gerokai didesnį nei 150 km/val. greitį. Kadangi šios trasos posūkiai yra tikrai greiti, sportininkams čia reikia ir gero fizinio pasirengimo. Pasak kartingo meistrų, nuo perkrovų sprandą čia paskausta net ir puikiai pasiruošusiems vyrukams. Tiesa, lenktynininkai pastebi, kad pasitempus kitiems kartodromams Smalininkuose jau reikėtų atnaujinti trasos dangą. Bėgant metams danga pasidarė ganėtinai nelygi, tad tik atnaujinus dangą legendinis kartodromas ir ateityje išliks konkurencingas. Iššūkių sportininkams ir reginių žiūrovams Smalininkuose tikrai netruks. Ypač atsižvelgus į faktą, kad ambicingiausi kartingo meistrai šiais metais renkasi galingiausią europinės KZ2 klasės techniką. Šioje klasėje lenktyniauja tituluoti mūsų šalies lenktynininkai. Tai – į Europos čempionato podiumus nusitaikęs Rokas Baciuška, Baltijos šalių čempionas Paulius Paškevičius, Europos ir pasaulio čempionatuose ne kartą Lietuvos vardą garsinęs Justas Jonušis ir būrys kitų sportininkų. Kadangi kartingas yra viso automobilių sporto lopšys, Smalininkuose bus galima pamatyti ir ateities lenktynių trasų žvaigždes – paskutiniame čempionato etape varžysis ir daug pirmuosius žingsnius lenktynių pasaulyje žengiančių vaikų. Nuostabiame Lietuvos kampelyje, kur gausu ir pramogų turistams, automobilių sporto aistruoliams nepristigs įtemptos sportinės kovos ir efektingo važiavimo.