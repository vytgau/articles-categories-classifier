Į geriausio moteriško automobilio titulą 2017 m. pretendavo net 420 modelių, iš kurių komisija išrinko 60 – jie sudarė trumpąjį konkurso sąrašą. Laureatai taip pat atskirai buvo renkami pagal šešias kategorijas: geriausias šeimos automobilis, geriausias biudžetinis, geriausias „Premium“ kategorijos, geriausias sportinis ir geriausias ekologiškas automobilis, taip pat geriausias miesto visureigis. Komisija vertino automobilius pagal estetinį patrauklumą, funkcionalumą, saugumą, patogumą, kainą ir kitus tradicinius kriterijus, rašo „Autonews“. Konkursą ir metų ekologiško automobilio nominaciją laimėjo korėjiečių hibridinis elektrinis automobilis „Hyundai Ioniq“, kuris debiutavo 2016 m. „Hyundai“ modelis siūlomas trijų versijų: tradicinės hibridinės, iš tinklo įkraunamos hibridinės ir visiškai elektrinės. Pastaroji turi ličio jonų polimerų bateriją, kurios talpa – 27 kWh, ir elektrinį variklį, išvystantį 120 AG galingumą bei 295 Nm sukimo momentą. Elektrinio „Hyundai Ioniq“ maksimalus greitis – 165 km per valandą, viena įkrova nuvažiuojamas atstumas – 250 km. Antra vieta konkurse atiteko japoniškam miesto visureigiui „Mazda CX-5“. Jį komisija išrinko geriausiu šeimyniniu automobiliu.  „BMW 5“ tapo „Premium“ kategorijos nugalėtoju. Geriausiu sportiniu automobiliu išrinktas „Honda Civic Type R“. „Ford Fiesta“ tapo geriausiu biudžetiniu automobiliu, o geriausiu miesto visureigiu komisija išrinko „Peugeot 3008“. Pernai šio konkurso, kuris rengiamas nuo 2009-ųjų, nugalėtoju tapo miesto visureigis „Jaguar F-Pace“.