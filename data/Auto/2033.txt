Kuo ypatingas asfaltas? Kaip tokiems greičio ruožams reikėtų ruošti kovinį automobilį? „General Financing team Pitlane“ komandos lyderis Benediktas Vanagas teigia, kad norint išnaudoti visus kozirius, kuriuos pilotas gauna drauge su geru sukibimu, būtina atlikti keletą korekcijų. „Reikėtų ne tik keisti padangas – rinktis mašinos apavą protektoriaus raštu ir gumos mišiniu, kur kas artimesniu naudojamu kasdienėse kelionėse, taip pat koreguoti važiuoklės geometriją. Tačiau pirmasis „DHL Rally Elektrėnai“ greičio ruožas yra per trumpas, kad būtų verta žaisti tokius žaidimus. Nuleidus svorio centrą žemyn, automobilis taptų stabilesnis, todėl kiekviename greičio ruožo kilometre būtų galima sutaupyti po kokias 2 dešimtąsias sekundės. Jei tokia danga reikėtų įveikti 20 kilometrų – vienareikšmiškai komandos mechanikams vertėtų kibti į darbą. Tačiau šįkart distancija pernelyg trumpa. Čia tikrai niekas nelaimės lenktynių, bet „perdegęs“ gali pralošti viską“, – teigė B. Vanagas. Iš tiesų, pirmajame „DHL Rally Elektrėnai“ greičio ruože lyderių penketukas tilpo į vieną sekundę. Didžiausiu tempu iki finišo lėkė Deividas Jocius, aplenkęs Giedrių Notkų ir Vytautą Švedą. Ketvirtą vietą prologe užėmęs B. Vanagas atsiliko šešiomis dešimtosiomis sekundės dalimis. Penketuką vainikavo svečias iš Latvijos Guntis Lielkajis. Iš viso penktadienį startavo 73 ekipažai. Lėčiausiai judėjęs Davido Hollando ir Karolio Raišio duetas nuo lyderių atsiliko 17,9 sek.  Šventės laukė metus „Šventė, kurios laukėme metus, penktadienį atėjo į Elektrėnus“, – sveikindamas tradicinio „DHL Rally Elektrėnai“ dalyvius, renginio organizatorius, teisėjus, visą varžybas aptarnaujantį personalą ir gausiai susirinkusius žiūrovus kalbėjo Elektrėnų savivaldybės mero pavaduotojas Arvydas Vyšniauskas. Trečius metus paeiliui vykstantį ralį nuo pat pradžių rengia VšĮ „Čapkausko autosportas“, o šiemet renginys paviliojo septynias dešimtis ekipažų iš Lietuvos, Latvijos, Lenkijos, Rusijos, Vokietijos ir Didžiosios Britanijos. Tai šiais metais Lietuvoje vykstančių automobilių ralių rekordas, nes tiek sportininkų dar nėra varžęsi nė viename iki šiol vykusiame ralyje. „DHL Rally Elektrėnai“ – ne tik Lietuvos automobilių ralio bei ralio sprinto čempionatų penktųjų etapų lenktynės, bet ir įskaitinės tarptautinio „FIA Baltic Rally Trophy“ irgi penktojo etapo varžybos. Linkėdami sportininkams veržlaus starto ir sėkmingo finišo, o žiūrovams – daug įsimintinų akimirkų, susirinkusius į iškilmingą renginio atidarymą sveikino Lietuvos automobilių sporto federacijos prezidentas Romas Austinskas, renginio pagrindinio rėmėjo – DHL – generalinis direktorius Mindaugas Pivoriūnas ir kiti. „Mums, šio ralio organizatoriams ir renginio rėmėjams, itin džiugu, jog trečius metus gyvuojantis ralis kasmet vis labiau populiarėja, patraukdamas daugiau dalyvių, o jo greičio ruožų prieigas apsupa vis daugiau žiūrovų“, – dėkodamas už gerą vertinimą kalbėjo pagrindinis renginio organizatorius Ramūnas Čapkauskas. Iškilmingame renginio atidaryme skambėjo Lietuvos Respublikos himnas, trenkė Lietuvos kariuomenės karinių oro pajėgų pučiamųjų orkestro vario dūdos, skambėjo Vilniaus įgulos karininkų ramovės vyrų choro „Aidas“ dainos, kurias po pusvalandžio pakeitė variklių gausmas. Penktadienio vakarą miestelėnams ir Elektrėnų svečiams pateikta įspūdinga dovana – pirmąsyk renginio istorijoje vyko lenktynės pačiame Elektrėnų mieste, o jos tiesiogiai transliuotos „TV3 Play“ ir „Youtube“ kanalais. Todėl neverta stebėtis, kad neilgą, beveik kilometro asfaltinį greičio ruožą apgulė žiūrovai, stebėję trumpas, dinamiškas ir azartiškas, neilgai trukusias lenktynes. Ralio prologu tituluojamose varžybose didžiausia sėkmė lydėjo D. Jociaus ir Donato Zvicevičiaus ekipažą, šią distanciją su „Mitsubishi Lancer Evo“ įveikusį per 50,10 sek. Ar tai pirmoji paraiška laimėti ralį? Galbūt, nes į ralio spaudos centro klausimą kada po apmaudžių nesėkmių šis ekipažas pagaliau laimės Elektrėnų ralį, D. Jocius dar gerokai prieš lenktynės nė nemirktelėjęs atsakė „Šiemet!“ Aidint žiūrovų aplodismentams Elektrėnų savivaldybės mero Kęstučio Vaitukaičio taurę pirmojo greičio ruožo nugalėtojams įteikė vicemeras A. Vyšniauskas. Antrąją vietą lenktynėse Elektrėnų gatvėmis iškovojo pernykščiai šio ralio bendrosios įskaitos laimėtojai G. Notkus ir Dalius Strižanas, vairavę tokį pat, kaip ir nugalėtojai, automobilį ir finišą pasiekę per 50,30 sek. Treti liko V. Švedas su Žilvinu Sakalausku („Mitsubishi Lancer EVO X“), distancijoje sugaišę 50,60 sek. Šeštadienį sportininkų laukia aštuoni greičio ruožai, po kurių ir paaiškės nugalėtojai.