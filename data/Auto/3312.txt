Elektromobilį švedai pradės gaminti 2019 m. ant automobilių platformos CMA („Compact Modular Architecture“), kurią „Volvo“ sukūrė kartu su įmone „Lynk & CO“ (antrine „Zhejiang Geely Holding Group“ įmone, kuri valdo Švedijos bendrovę), informuoja autonews.com. Tai bus visiškai naujas automobilio modelis. Tiesa, „Volvo“ generalinis direktorius Hakanas Samuelssonas nesakė, ar tai bus miesto visureigis, ar sedanas, ar koks kitas modelis. „Tikimės, kad tai bus modelis, kuris sulauks pasaulinio pripažinimo. Mes pradėsime gamybą nuo elektra varomo (automobilio) varianto, o vėliau gali būti ir vidinio degimo variklių variantų“, – sakė H. Samuelssonas. H. Samuelssono teigimu, logiška, kad šių modelių gamybai buvo pasirinkta Kinija, nes šios šalies vyriausybė siekia sumažinti automobilių išmetamus teršalus. „Volvo Cars“ absoliučiai pritaria Kinijos vyriausybės raginimui užtikrinti švaresnį orą, kaip pabrėžiama ateinančių penkerių metų plane. Tai dera su mūsų bazinėmis vertybėmis – aplinkos saugojimas, kokybė ir saugumas“, – pabrėžė H. Samuelssonas. Sprendimas gaminti pirmą elektromobilį Kinijoje rodo, kad pastarajai teks pagrindinis vaidmuo „Volvo“ elektromobilių ateityje, rašoma „Volvo“ pranešime spaudai.