Kaip teigiama ministerijos pranešime, beveik trigubai pinga istoriniai ir diplomatiniai numerio ženklai. Anksčiau jų kaina lengviesiems automobiliams siekė 19,40 Eur, nuo šiol – 7,20 Eur už plokštelių komplektą. Tiek pat kainuos ir laikinieji (prekybiniai) numerio ženklai. Be to, kainos nuo 15,06 Eur iki 7,20 Eur, t. y. dvigubai, mažėja užsisakant elektromobiliams skirtus numerio ženklus. O dviračiams transportuoti reikalinga lentelė vietoje 8,11 Eur kainuos 3,60 Eur. Svarbu pastebėti, kad netolimoje ateityje mažės ir kitų valstybinio numerio ženklų kainos. Jos bus perskaičiuotos dar iki liepos mėnesio. „Kiekvienais metais įregistruojamų transporto priemonių Lietuvoje daugėja, tad ir valstybinio numerio ženklų poreikis auga. Džiaugiamės, kad jų kainos mažėja ir tai tik pirmasis etapas. Antrasis laukia jau visai netrukus, vasarą, kuomet šių teigiamų pokyčių naudą pajus daugelis transporto priemonių turėtojų“ , – sako vidaus reikalų ministras E. Misiūnas. Visus naujus įkainius galima surasti paspaudus čia.