Šis punktas įrašytas tarpusavio bendradarbiavimo sutartyje, kurią pagarsėjusias maratonines lenktynes rengianti VšĮ „Promo Events“ neseniai sudarė su lenktynių partnere tapusia viena iš AB „Rokiškio sūris“ grupės įmonių – UAB „Rokiškio pienas“, o šį dokumentą savo parašais sutvirtino abiejų įmonių vadovai Darius Jonušis ir Dalius Trumpa. Tačiau kaip reaguos sportininkai, vietoje įprasto gėrimo su burbuliukais ragaudami atšaldytą, jėgas padedantį atgauti pieną? „Labai normaliai. Po sunkių treniruočių, juolab, varžybų, bent jau man geriausia atgaiva – pieno kokteiliai arba pats pienas“, – pasibaigus varžybų klipo filmavimui sakė tituluočiausias šių lenktynių sportininkas, net šešis kartus laimėjęs Palangos maratoną Jonas Gelžinis.  Lietuvoje tai bus naujovė, tačiau pasaulyje – anaiptol. Tad abi sutartį pasirašiusios šalys dviračio neišrado. Ir dabar po Jungtinėse Amerikos Valstijose vykstančių garsiųjų „Indy 500“ lenktynių jų nugalėtojai ir prizininkai ant podiumo laistosi ir ragauja pieną, o šitos ceremonijos nuotraukos apkeliavo visą pasaulį. Įdomi ir šios istorijos, tebesitęsiančios nuo pat 1936 metų, užuomazga. Trečią kartą laimėjęs „Indy 500“ Louisas Meyeris ant pakylos atsinešė butelį pieno ir demonstratyviai mėgavosi šiuo gėrimu. Tai pastebėję pienininkai akimirksniu sumojo, jog nugalėtojų pakyla – puiki reklama jų produkcijai ir nepraleido progos. Tradicija buvo nutrūkusi tik antrojo pasaulinio karo metais, o nuo 1956-ųjų ji vėl tęsiasi. „Gal ir mūsų naujovę palankiai sutiks lenktynininkai, o ji pasirodys tokia pat gaji, kaip ir Indianapolyje. Juolab, kad pienas visiškai atitinka nūdienos reikalavimus...,“- šypsodamasis sako „ENEOS 1006 km lenktynes“ rengiančios „Promo Events“ direktorius D. Jonušis.