Šiuo metu Lietuvos policijoje vykdomomis pertvarkomis siekiama užtikrinti kuo operatyvesnį policijos reagavimą į gyventojų iškvietimus ir pranešimus, kuo labiau priartinti policiją prie žmogaus, teigiama komisariato pranešime. Neabejotina, kad naujieji autobusiukai padės gerinti policijos teikiamų paslaugų kokybę ir atliepti visuomenės poreikius. Per mėnesį tokias transporto priemones (iš viso 114) gaus visų šalies policijos komisariatų pareigūnai.  Šie specialiosios paskirties policijos automobilių – pirmieji Lietuvoje mobilūs mini komisariatai. Visi automobiliai bus pagaminti bendrovės „Altas komercinis transportas“ gamykloje šalia Vilniaus. Modernią gamyklą Avižienių seniūnijoje netoli Vilniaus turinti bendrovė laimėjo Lietuvos policijos departamento paskelbtą konkursą, kurio vertė – 4,9 mln. Eur. Naujieji policijos automobiliai aprūpinti pagrindinėmis kasdieniam policijos darbui būtinomis priemonėmis: juose bus sukurtos darbo vietos 3-4 policijos pareigūnams, kurie nevažiuodami į komisariatą galės iš karto surašyti protokolą ar atlikti kitus būtinus veiksmus. Automobiliuose įrengtos ir mini areštinės, kuriose bus galima laikinai laikyti iki dviejų pažeidėjų, taip pat įrengtos specialios nišos ginklams, neperšaunamoms liemenėms ar vadinamiesiems „ežiams“ (priverstinio automobilių stabdymo priemonėms) laikyti. Visuose automobiliuose įrengti elektros lizdai, kondicionieriai, specialus apšvietimas, vaizdo kameros viduje ir išorėje.