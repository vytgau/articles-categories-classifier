Pranešime teigiama, kad dėl užimtos gamyklos Karabobo valstijoje „General Motors“ yra priversta atleisti 2,7 tūkst. darbuotojų Venesueloje. Be to, kompanija teigia esanti pasiruošusi imtis „visų įmanomų teisinių priemonių“ tiek pačioje Venesueloje, tiek už jos ribų. Tuo tarpu nuolat didžiąsias kompanijas „ekonominiu sabotažu“ kaltinanti socialistinė Venesuelos valdžia „General Motors“ incidento nekomentuoja. Nuo 1999-ųjų metų dabartinis Venesuelos prezidentas Nicolasas Maduro bei jo pirmtakas Hugo Chavezas nusavino daugiau nei 1,4 tūkst. privačių kompanijų ir jų turtą. Didžioji dalis nusavintų įmonių galiausiai nustojo veikti, o šalis paniro į gilią ekonominę krizę. Pasak Venesuelos automobilių pramonės grupės „Cavenez“, „General Motors“ savo gamykloje 2017-aisiais nesurinko nė vieno automobilio. N. Maduro anksčiau buvo teigęs, kad „kiekviena neveiksni gamykla bus perimta revoliucijos“.