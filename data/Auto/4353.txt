Anot gamintojų, modernus automobilis gali vienu įkrovimu nuvažiuoti iki 700 km. Naudojant pačios „Faraday Future“ sukurtą modulinę platformą pagamintame elektromobilyje taip pat sumontuota adaptyvi pakaba su visiškai valdomais važiuoklės elementais. Automobilio ilgis – 5,2 metro, plotis – 2,28 m, aukštis – 1,59 m, o atstumas tarp ašių užtikrina didelę erdvę salone – 3,6 m. Tačiau įspūdingiausiai skamba jo pagreičio parametrai. Gamintojų teigimu, 1800 Nm maksimalų sukimo momentą nuo pirmojo prisilietimo prie akceleratoriaus generuojantis FF91 nuo 0 iki 96 km/val. pagreitėja vos per 2,39 sek. Su tokiu rodikliu šiuo metu pasaulyje gali lygintis vos keletas superautomobilių arba, pavyzdžiui, ralio-kroso bolidai.  Elektromobilio aerodinaminio pasipriešinimo koeficientas Cx – 0,25. Tai nėra pats geriausias rodiklis, mat, palyginimui, „Tesla Model S“ ar net naujausios kartos „Toyota Prius“ gali pasigirti 0,24 koeficientu. Bet nė vienas jų negali pasiūlyti specialaus dizaino 22 colių skersmens ratlankius, kurie pasiekus didelį greitį gali keisti vidinį „raštą“, kad pagerėtų minėta aerodinamika. 130 kWh talpos akumuliatorių bloką „Faraday Future“ inžinieriai kūrė kartu su „LG Chem“ įmone. Palyginimui, galingiausias baterijų blokas montuojamas „Tesla Model X“ yra 100 kWh talpos. Brangiausią „Faraday Future FF91“ variantą bus galima visiškai įkrauti per 4,5 valandos. Automobilyje sumontuota išmani autopiloto sistema, kuri naudojasi 10 vaizdo kamerų, 12 ultragarsinių daviklių, 13 įvairaus bangų ilgio radarų bei lazeriniu radaru (lidaru). Nuotraukose matomas lidaras „išlenda“ ant automobilio priekinės bagažinės dangčio. Pristatyme teigiama, jog FF91 gali pats be vairuotojo parkuotis ar atvažiuoti pas jį iš statymo aikštelės, taip pat sugeba atpažinti šeimininko veidą. Salone sumontuotos kameros padės automobilio „smegenims“ atpažinti vairuotojo emocijas ir atitinkamai suderinti garso sistemą ar parinkti sėdynių masažo programą. Kol kas dar nėra aiški automobilio kaina, ar tiksli gamybos pradžios data. Kompanijos vadovybė teigė, kad gamyba turėtų startuoti kitais metais, tačiau „Faraday Future“ ateitį gaubia įvairūs gandai dėl įmonės nestabilios finansinės padėties. Kinų investuotojams priklausanti bendrovė pernai pompastiškai pradėjo gamyklos statybas Nevados dykumoje (JAV), tačiau po keleto mėnesių žurnalistai atskleidė, kad statybvietėje niekas nevyksta, o „Faraday Future“ kamuoja skolos.