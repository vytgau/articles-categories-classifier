Atslūgus pirmosioms emocijoms po sankabos gedimo, lenktynininkas pasidalijo mintimis apie „laužantį Dakarą“, nuovargį, kitų lietuviškų ekipažų kelią ir papasakojo apie artimiausius planus. Benediktai, kur esate ir ką šiuo metu veikiate? Argentina – didelė valstybė. Iki Buenos Airių apie pusantro tūkstančio kilometrų. Šiuo metu „General Financing team Pitlane“ logistams – daugiausia darbo. Reikia atšaukti nereikalingus viešbučius, užsakyti naujus. Komandoje 16 žmonių, visiems reikia pakeisti bilietus. Žodžiu, visi veiksme. Ar jau spėjote pailsėti po daugiau nei parą trukusių iššūkių trečiajame Dakaro greičio ruože? Organizmas buvo parengtas Dakaro maratonui, mes įveikėme nedidelę dalį jo. Rezervų dar likę. Išsimiegojau gerai. Gyvensiu. Lietuvoje įvairiai interpretuoja jūsų pasitraukimą iš lenktynių. Tai buvo diskvalifikacija, klaida, taisyklių nežinojimas ar dar kas nors? Žmonės dažnai pasiduoda pagundai kalbėti neįsigilinus. Mes dirbame darbą, žinome taisykles. Tokioje situacijoje tęsti lenktynių nebegalėjome. Tiesiog pasielgėme pagal taisykles, po kuriomis pasirašėme paduodami paraiškas startuoti. Ar turite galimybę sekti karščiausias Dakaro naujienas? Ką manote apie lyderius ištikusias nesėkmes? Taip, gauname visą informaciją, tačiau aš esu žiūrovas, lenktynes stebintis per priekinį sportinio automobilio stiklą. Mano vieta ten. Šis Dakaras – žudikas. Kiek netikėta matyti tiek įvairių gamyklinių komandų klaidų. Priekyje konkurencija ypač didelė. Tai tai pat provokuoja klaidas. Lenktynėse liko vienintelis lietuviškas ekipažas. Ko jam linkite? Visų pirma, gaila Vaido su Sauliumi bei visos komandos. Jiems ypač reikėjo finišo po praėjusių metų nesėkmės. Antanui ir Dariui linkiu pagerinti mūsų pasiektą geriausią lietuvių rezultatą. Pagal dalyvių kiekį bei lyderių nesėkmes, dabar palanki proga tai padaryti. Kokie artimiausi „General Financing team Pitlane“ planai? Kuo užimtos komandos narių galvos? Jau šiandien toliau analizuojame 2017-ųjų plano ruošinius. Liko keli finaliniai potėpiai. Nusimato įdomūs metai. Kai būsime tikri – pranešime. Kada grįšite į Lietuvą ir kokie svarbiausi darbai lauks ten? Pirmiausia „Halls Winter Rally“ – pirmasis metų festivalis Utenos apylinkėse. Grįžimo data dar nėra žinoma, komandos parskraidinimas yra nepigi finansinių sąnaudų eilutė. Šiuo metu tai analizuojame.