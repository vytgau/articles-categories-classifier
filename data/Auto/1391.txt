Privalumai – oras ir keliai Druskininkai konkurso centru tampa jau daugelį metų iš eilės. Kaip juokauja komisijos nariai, šiame Lietuvos kurorte – puikus ir tyras oras, leidžiantis pamiršti kasdienius rūpesčius ir susikoncentruoti į vieną – geriausio automobilio paiešką. Paieškoms čia vietos daug. Ilgamečiai konkurso komisijos nariai jau turi susidarę valandos trukmės maršrutus po apylinkes – smagių kelių čia netrūksta. Ir net nebūtina važinėti žvyrkeliais – ko verti vien asfaltuoti keliai pro Liškiavą, Panarą ar Leipalingį, o visai netoli pasiekiami ir Margionys, Veisiejai ar Kapčiamiestis.  Be to, aplink Druskininkus netrūksta ir įvairiausių kelių paviršių. Daug jų yra padengti puikiu asfaltu, tačiau prireikus galima rasti ir nusidėvėjusios dangos, žvyro, minkštesnio smėlio ar net akmenimis grįsto grindinio. Komisijos nariai neretai surenka kelis tos pačios klasės automobilius ir paeiliui pasikeisdami važiuoja jais ta pačia atkarpa. Taip surandami atsakymai į klausimus, kurio garso izoliacija iš tikrųjų yra geriausia, kuris – ekonomiškiausias ar kuris važiuoja komfortiškiausiai. Automobilių žurnalistų Kalėdos „Kažkuris iš Lietuvos „Metų automobilio“ komisijos narių buvo taikliai pasakęs, kad bandymų stovykla Druskininkuose – lyg automobilizmo Kalėdos. Panašus ir jausmas, nes greičiausiai jokiu kitu metų laiku kasdienį automobilių žurnalisto darbą dirbant netenka tiek daug vairuoti, lyginti skirtingus ir panašius modelius, sverti, kieno link krypsta balsas“, – pasakojo viena iš dešimties konkurso komisijos narių, 15min žurnalistė Dina Sergijenko. Trečius metus konkurso komisijos nare dirbanti mergina neslėpė, kad didžiausias stovyklos privalumas – galimybė objektyviai palyginti vieną automobilį su kitu. „Jeigu prasidėjus „Metų automobilio“ šurmuliui nemažai laiko tenka gaišti važiuojant nuo vienos atstovybės iki kitos, derinti tinkamus laikus ir detales visiems: pardavėjams, žurnalistams, naujų automobilių pirkėjams, čia – viskas ant lėkštės. Kilo klausimų, pasiėmei raktelius, išbandei automobilį ant įvairiausių dangų ir viskas aišku“, – teigė žurnalistė. Ji pabrėžė, kad daug naudos vertintojams duoda galimybė pasikonsultuoti su kitais. Gali būti, jog vienas komisijos narys automobilyje pastebėjo kokį trūkumą ar privalumą, kuris kitam praslydo pro akis. Dėl geriausiųjų – nežinia „Kol kas tiek mano, tiek kolegų akyse neatsakytų klausimų dėl geriausiųjų daugiau nei atsakymų“, – apie potencialų geriausiųjų septintuką kalbėjo D. Sergijenko. Geriausias Lietuvos automobilis bus paskelbtas gruodžio 2 dienos vakarą, o jau kitą pirmadienį, lapkričio 27-ąją, bus atskleisti septyni pretendentai į geriausiojo titulą. Tą pačią dieną paaiškės ir po tris kandidatus į Metų visureigio, Sportiškiausio automobilio ir kitas nominacijas. Komisijos nariai nuo komentarų apie pretendentus į septintuką kol kas susilaiko – daugelis kol kas mieliau rinktų „penkioliktuką“, nes atrinkti septynis geriausius sunku. Bet būtent po Druskininkų stovyklos jis ir paaiškėja. „Iki stovyklos dauguma turi vieną kitą favoritą, po stovyklos septintukas neretai būna kaip ant delno. Tiesa, galbūt šiemet kiek sunkiau, mat nemažai savybėmis, bruožais panašių modelių, nemažai konkuruoja tuose pačiuose segmentuose. Tad pastaruosius kelis metus visi komisijos nariai sėda prie tiesioginių konkurentų vairo, važiuoja į vieną bandymų ruožą ir ten išaiškina geriausius nuolat keisdamiesi automobiliais. Tokie bandymai laukia ir šiemet“, – pasakojo D. Sergijenko.