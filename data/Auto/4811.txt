Atidarius požeminę perėją Pilaitės prospekte buvo sakoma, kad itin judrus šešių eismo juostų prospektas taps saugesnis tiek dviratininkams, tiek pėstiesiems. Tačiau saugiau čia tik iš dalies: pėsčiųjų saugumą užtikrina tik virš laiptų į perėją esančios vaizdo kameros, o viduje jų nėra, tad pėstieji sako nesijaučiantys čia saugiai. Dar blogesnė situacija kitose senesnėse Vilniaus požeminėse perėjose: jose ne tik nėra vaizdo kamerų, bet ir apšvietimas menkas. Spalį Pilaitėje atidaryta požeminė perėja – mieste jau septyniolikta. Šiemet taip pat keliose atnaujintas ar įrengtas apšvietimas. Tačiau už eismo saugumą atsakingų pareigūnų teigimu, vaizdo kameros, kurios pėstiesiems dar labiau didintų saugumą, įrengtos ne visur. „Mes turime perėjas, kurios funkcionuoja jau labai seniai. Jūs turbūt pastebėsite, kad jose stebėjimo ar vaizdo fiksavimo įrenginių ne visur yra. Siekiant gerinti sąlygas, kai pasitaiko kažkokių chuliganizmo ar vandalizmo atvejų, tai, be abejo, vaizdo stebėjimo sistemos, manau, yra viena iš efektyviausių priemonių“, – sako Vilniaus savivaldybės Eismo organizavimo skyriaus vedėjas Tomas Kamaitis. Tačiau ar sostinės biudžete artimiausiu metu bus skirta vaizdo kameroms pinigų – konkretaus atsakymo neišgirdome. Tad problema stumdoma toliau: savivaldybė policijai, kuri esą pagal įstatymus turi užtikrinti saugumą, ir atvirkščiai, nes perėjos priklauso miesto ūkį tvarkančiai savivaldai. „Saugumas visame mieste užtikrinamas, t. y. policija patruliuoja, policijos pareigūnai kartas nuo karto išlipę iš automobilio nueina į pėsčiųjų perėjas. Be jokios abejonės, tą darbą palengvintų vaizdo stebėjimo kameros, kurios galėtų būti įdiegtos ir prie kurių diegimo galėtų prisidėti Vilniaus miesto valdžia, Vilniaus miesto savivaldybė. Šiai dienai, deja, to nėra“, – sako Vilniaus AVPK Viešosios tvarkos valdybos viršininkas Dainius Daukantas. Specialistai sutaria, kad požeminės perėjos avarijų galimybes sumažina, ypač tamsiuoju metų laiku, tačiau jų neišskiria kaip didesnių nusikaltimų vietų. Pasak policijos, daugiausiai jose renkasi išmaldų prašytojai, nelegalūs prekeiviai ar neleistinai alkoholį vartojantys asmenys. 