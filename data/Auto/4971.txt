Kaip rašoma pranešime žiniasklaidai, automobilių ekspertų teigimu, norint taupiai važinėtis, nepakanka įsigyti kuo mažiau degalų naudojantį automobilį. Pateikiame 7 patarimus, kurie padės vairuoti ekonomiškiau ne tik artėjant žiemai, bet ir ištisus metus. Reguliariai tikrinkite padangas Mažas padangų slėgis yra viena pagrindinių didesnio degalų sunaudojimo priežasčių. Jei slėgis per mažas, padangos į kelią remiasi didesniu paviršiumi, padidėja pasipriešinimas riedėjimui, vadinasi, sunaudojama daugiau degalų. „Padangų slėgį rekomenduojama tikrinti bent kartą per mėnesį. Geriausia tą daryti, kada padangos yra vėsios, nes joms įkaitus slėgis tik didėja. Naujesni automobiliai dažnai turi padangų slėgio daviklius ir jie užtikrina ne tik ekonomiškumą, bet ir saugumą“, – sako Nerijus Paketūras, transporto priemonių skelbimų portalo Autogidas.lt projekto vadovas. Tinkamas slėgis – ne vienintelis rodiklis, didinantis ekonomiškumą. Padangos turėtų atitikti automobilio specifikaciją, t. y. būti sumontuotos ant atitinkamo dydžio ir kuo lengvesnių ratlankių, nebūti per plačios. Mažinkite oro pasipriešinimą Kuo didesnis automobilio kėbulo pasipriešinimas oro srautui, tuo sudeginama daugiau degalų. Pasipriešinimą stipriai padidina stogo bagažinės, ant jų vežami dviračiai, atidaryti langai. Jei nėra būtinybės, bagažines siūloma nuimti, langus – uždaryti. Šiuo metu gamintojai stengiasi sumažinti pasipriešinimą automobilių kūrimo procese naudodami modernius vėjo tunelius. Tarp ne tokių brangių, tačiau aerodinamiškų automobilių ekspertai mini „Toyota Prius“, „Nissan Leaf“, „Audi A2“, „Mercedes-Benz CLA“. Gera aerodinamika pasižymi ir siauras, elektra varomas „Citroën C-Zero“, o iš senesnių modelių – 1996–2000 m. gamybos „Volkswagen Passat“, 1982–1991 m. gamybos „Audi 100“ ir „Opel Calibra“. Oro pasipriešinimą mažina ir prie automobilio greičio prisitaikantys aktyvūs aerodinamikos ortakiai. Tiesa, jie labiau skirti padidinti automobilio stabilumą kelyje ir būdingesni brangiems sportiniams automobiliams, pavyzdžiui, „Porsche 911“. Tinkamai vairuokite Automobilių ekspertas teigia, jog bene didžiausią įtaką sunaudojamų degalų kiekiui daro pats vairuotojas. Jei vairuojama netinkamai, automobilis degalų suris daugiau. „Norėdami sutaupyti kuro, automobiliu įsibėgėkite tolygiai, nespausdami per stipriai akceleratoriaus. Į įkalnę važiuokite kuo ramiau. Stenkitės pavaras perjungti anksti. Daugelyje dyzelinių automobilių tą reikia daryti varikliui pasiekus 2000, o benzininių – 2400 apsukų per minutę. Pasiekę norimą greitį, šiek tiek atleiskite akceleratoriaus pedalą – sutaupysite kuro, o greitis išliks stabilus. Kuo mažiau naudokitės pirmąja pavara, o nuo kalno riedėkite įjungta pavara“, – patarimus vardija Autogidas.lt atstovas. Pasak N. Paketūro, reikia numatyti artėjančio stabdymo zoną – sankryžą, šviesoforą ar kalniuką, – ir stengtis staigiai nestabdyti, nes taip švaistoma kinetinė energija, o su ja ir degalai. Vertėtų numatyti ir kitų eismo dalyvių elgesį. Mažiausiai degalų sunaudojama važiuojant 80–90 km/val. greičiu. Važiuojant vos greičiau – 100–110 km/val. greičiu – degalų jau sunaudojama 10–15 proc. daugiau. Automobilių eksperto teigimu, norint ekonomiškai važiuoti, reikia nešildyti variklio, o jį įjungus iš karto pradėti važiuoti. Atsisakykite nereikalingų daiktų Kuo automobilyje daugiau daiktų, tuo jį sunkiau valdyti, o avarinėse situacijose iškyla grėsmė tais daiktais susižeisti. „Mažas svoris reiškia mažą inerciją, vadinasi, bus lengviau ir vairuoti. Nors per pastaruosius kelis dešimtmečius automobilių svoris didėjo, šiandien gamintojai stengiasi jį kuo labiau sumažinti. Pavyzdžiui, gamindami plastikines arba aliuminines kėbulo detales“, – situaciją komentuoja N. Paketūras. Pasirinkite tinkamą variklį Jei vairuojama mieste, geriau rinktis hibridinį automobilį. Tiesa, jis ne toks efektyvus užmiestyje, nes nėra pritaikytas ilgoms distancijoms arba įveikia jas padedamas vidaus degimo variklio, o tai vėlgi reiškia degalų sąnaudas. Ekonomiški yra ir dyzelininiai automobiliai, tačiau jų efektyvumas glaudžiai susijęs su automobilio svoriu. Sunkesni ir turintys didesnį nei 3 litrų variklį nėra tokie ekonomiški, nors dauguma vairuotojų tikisi priešingai. Pastaruoju metu pastebima tendencija dideliems automobiliams montuoti mažos talpos benzininius variklius su turbina. Pavyzdžiui, „BMW 5“ serijos ir „Mercedes E“ klasės automobiliai derinami su 2 litrų turbo varikliais. Dėl mažesnės talpos variklio šie automobiliai gana ekonomiški, tinkami ir mieste, ir užmiestyje. Tikrinkite automobilio techninę būklę Svarbu, kad automobilyje nebūtų per daug alyvos. Didelis jos kiekis sumažina galią ir padidina degalų sąnaudas. Kurą be reikalo naudoja ir užsiteršę oro filtrai, todėl juos privaloma reguliariai tikrinti. N. Paketūras atkreipia dėmesį, kad tokie elektros prietaisai kaip kondicionierius, radijo imtuvas, taip pat šildomi galiniai langai ar sėdynės didina degalų sąnaudas. Nenaudojamą įrangą vertėtų išjungti. Planuokite kelią Jokie patarimai apie ekonomišką vairavimą nebus naudingi, jei vairuotojai netinkamai planuos savo keliones. Dauguma mano, kad kuo trumpesnis maršrutas, tuo reikės mažiau degalų, tačiau taip būna ne visada. N. Paketūro teigimu, kartais ekonomiškiau yra važiuoti ilgesnį atstumą autostrada nei paprastu keliu, kuris kirs daug gyvenviečių, jame bus daug posūkių, įkalnių ir nuokalnių. Rekomenduojama kuo mažiau važiuoti piko metu, kadangi didžiausios degalų sąnaudos išeikvojamos automobiliui nuolat stabčiojant ir vėl įsibėgėjant.