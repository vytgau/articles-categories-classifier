„Motociklininkai išsireikalavo, kad galėtų važiuoti kelio važiuojamąja dalimi, jei ji neapsnigta ir neapledėjusi, nuo kovo iki gruodžio“, – apie pasikeitimus keliuose kalba Lietuvos kelių policijos viršininkas Vytautas Grašys. Anksčiau galiojo tvarka, kad motociklas buvo prilygintas automobiliui, tad buvo reikalaujama važinėti su žieminėmis padangomis, nors šių padangų motociklai tiesiog neturi. Tiesa, V. Grašys prideda, kad į apsnigtas gatves išvažiavę motociklininkai bus baudžiami. „Turime elgtis protingai. Jei iškris sniegas, protingas motociklo vairuotojas nerizikuos savo ir aplinkinių saugumu. (...) Automobilių vairuotojams reikėtų prisiminti, kad atsiranda toks dviratis eismo dalyvis, žiūrėti bent dukart į veidrodėlį. Motociklininkams reikėtų prisiminti, kad po ilgojo žiemos sezono įgūdžiai atbunka ir reikia adekvačiai save įvertinti“, – patarimus dalino žurnalistas, motociklininkas Rimas Bružas.