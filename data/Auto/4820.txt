2014 m. Paryžiaus parodoje pademonstruotas koncepcinis modelis po dvejų metų virto serijiniu ir daugelį analitikų nustebino tuo, kad itin mažai skiriasi nuo ekstravagantiškojo prototipo. Tai yra pirmasis „Toyota“ kompaktiškas krosoveris, skirtas Europos rinkai. Todėl nenuostabu, kad „C-HR“ bus surenkamas gamykloje Turkijoje. Gamintojų teigimu, „C-HR“ sutrumpinimas – Coupe High Rider – pabrėžia kupė formos linijas ir paslėptas galines dureles, tačiau automobilis yra tinkamas pravažiuoti ne pačia geriausia kelio danga, nes yra paaukštintas.  Gamintojai visoje Europoje siūlo su 1.2 litro darbinio tūrio 116 AG galios turbobenzininiu varikliu komplektuojamą versiją bei (tam tikrose šalyse) modifikaciją su 2 litrų 142 AG motoru, kuris bus derinamas tik su CVT transmisija. Lietuvoje ši versija bent kol kas neparduodama. Tradiciškai, „Toyota“ siūlo ir hibridinę 122 AG galios šio krosoverio versiją (su elektriniu varikliu derinama 1.8 litro benzininė jėgainė). Automobilyje montuojamas „Toyota Safety Sense“ paketas, kurį sudaro ši aktyviosios ir priešavarinės saugos įranga: avarijos išvengimo „Pre-Collision“ (su pėsčiųjų fiksavimo funkcija), adaptyvioji pastovaus greičio palaikymo, nukrypimo iš važiuojamosios juostos įspėjimo (su vairo koregavimo funkcija), automatinė tolimųjų šviesų ir pagalbinė kelio ženklų atpažinimo (nėra bazinėje įrangoje) sistemos. Automobilis yra tik 4,36 metro ilgio, tačiau 2,64 metro ratų bazė signalizuoja apie didesnę erdvę salone. „C-HR“ plotis siekia 1,795 m, o aukštis – 1,565 m. Lietuvoje pirmieji bandomieji automobiliai pasirodys gruodžio mėnesį, tačiau prekyba jais jau prasidėjo. Mūsų šalyje „Toyota C-HR“ su 1.2 litro motoru bei mechanine pavarų dėže kainuos nuo 17 tūkst. 990 eurų. Versija su visais varomais ratais ir „automatu“ startuoja nuo 24 tūkst. 410 eurų. Krosoverio su hibridine pavara ir e-CVT transmisija kaina prasideda nuo 24 tūkst. 990 eurų. Renginį organizavę gamintojo atstovai garsenybes prisiviliojo gana originaliai – joms buvo išdalinti deimanto formos ledo gabalėliai, kuriems ištirpus buvo galima rasti kvietimą į automobilio pristatymą, kurio metu svečius linksmino oro akrobatų ir geriausių Lietuvos gatvės šokėjų pasirodymai, atlikėjai Beissoul & Einius, o renginį vainikavo NO DJs.