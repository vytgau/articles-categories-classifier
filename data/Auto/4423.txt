Išpuolis įvykdytas gruodžio 19 d., per jį žuvo 12 žmonių, 48 buvo sužeisti. „Deutsche Welle“ rašo, kad jei ne automatiniai sunkvežimio stabdžiai, aukų būtų buvę daugiau. Šios sistemos veikimo principas gana paprastas: radarų pagalba elektroninės smegenys atpažįsta, kad transporto priemonė per staigiai artėja prie kliūties priekyje ir vairuotojui neįsikišant pati didele jėga aktyvuoja stabdžius. Nuo 2012 m. reikalaujama, kad visi nauji, daugiau nei 3,5 t sveriantys sunkvežimiai turėtų automatinius stabdžius. Toks reikalavimas yra Europoje. JAV nėra automatinių stabdžių reikalavimo komerciniams sunkvežimiams. „Forbes“ rašo, kad toks reikalavimas gali įsigalioti po kelerių metų, na o paskui galbūt taps standartine komplektacijos dalimi. Ir vis tik net ir su automatine stabdžių sistema išpuoliai nusineša daugybę žmonių gyvybių. Pernai liepą Nicoje (Prancūzija) per išpuolį su sunkvežimiu žuvo 84 žmonės. Automatinės stabdžių sistemos jau diegiamos ir lengvuosiuose automobiliuose. Europos Komisija siūlo, kad ši sistema taptų privaloma visuose naujuose automobiliuose.