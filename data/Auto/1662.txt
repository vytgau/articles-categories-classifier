Kaip rašoma pranešime žiniasklaidai, ant daugiaaukštės stovėjimo aikštelės stogo vietą draugiškai pasidalijo stipriausių Lietuvoje automobilininkų bendruomenių – „Instinct Society“, VAG klubo, „Wangan's Society“ ir kitų – atstovai. Savotiškoje parodoje vieni šalia kitų stojo vokiškų, japoniškų ir amerikietiškų automobilių vairuotojai, demonstravo išpuoselėtus kėbulus, ratlankius, variklių skyrius ir, žinoma, dalinosi ateities planais, mat sulig pirmu sniegu jų savininkai savo išpuoselėtas mašinas slėps garažuose ir imsis darbų, kad kitą pavasarį išriedėtų atsinaujinę, pasikeitę ir patobulėję. Išpuoselėtų automobilių savininkus susirinkti paskatino ne tik noras prieš paslepiant savo keturračius žiemai garažuose pasimatyti su bendraminčiais, bet ir unikali premjera „Multikino“ kino teatre. Vienintelį tokį Baltijos šalyse automobilių kultūros festivalį „Chill'n'Grill“ organizuojanti JDM.lt komanda pristatė Lietuvos automobilininkų gyvenimo užkulisius, užfiksuotus trumpo metro filme. Filme, sukurtame talentingos „Chakra Brothers“ komandos, daugybė akimirkų iš šių metų automobilių kultūros atstovų gyvenimo. Milžiniškame ekrane parodytos ir unikalios automobilių dirbtuvės, ir meile modifikuotiems automobiliams užsikrėtę lietuviai iš pačių įvairiausių Lietuvos miestų, ir istorija, kaip organizuojamas didžiausias automobilių kultūros festivalis „Chill'n'Grill“.  „Automobilių kultūra Lietuvoje turi savotišką sezoną, kuris tradiciškai tęsiasi nuo balandžio 1 d. iki lapkričio 1 d. Šiemet ruošdamiesi „Chill'n'Grill“ ir ieškodami unikalių istorijų bei asmenybių apvažiavome, matyt, visą Lietuvą – tai, drauge su mūsų darbu organizuojant festivalį, atsispindi ir pirmame tokios trukmės filme“, – sakė JDM.lt komandos nariai prieš premjerą. Kino teatre filmą išvydo maždaug 300 automobilininkų iš visos Lietuvos, o dar tūkstančiai jų visą istoriją galės išvysti ir interneto platformoje „YouTube“, kurioje filmas publikuotas praėjus kelioms dienoms po premjeros kino teatre. 