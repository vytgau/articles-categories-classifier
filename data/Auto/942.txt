Jie tikina, kad jų elektromobilių galingumas yra mažesnis, negu žadėjo „Tesla“, ketvirtadienį pranešė norvegų verslo dienraštis „Dagens Naeringsliv“. Pasak ieškovų, tikrasis jų „Tesla S P85D“ – vieno sparčiausiai įsibėgėjančių sedanų pasaulyje – galingumas sudaro 469 arklio galias, o ne 700 arklio galių, kaip žadėjo gamintoja. Jie nori tokios pat kompensacijos, kaip ir kita 133 „Tesla“ savininkų Norvegijoje grupė, kuri anksčiau įmonei pareiškė ieškinį ir 2016 metų gruodį su ja pasiekė susitarimą. Pasak verslo dienraščio, „Tesla“ šiems 133 automobilių savininkams sutiko sumokėti 65 tūkst. kronų (7,26 tūkst. eurų) kompensaciją arba suteikti jiems naują įrangą. „Tai tokio pat pobūdžio byla, kaip ir ta, kurioje praėjusį kartą buvo pasiektas kompromisas, – pareiškė ieškovų advokatas Christofferis Falkeidas. – Ji susijusi su automobilio galingumu ir su rinkodaros bei pardavimo proceso klaidomis, tačiau nenoriu minėti sumų.“ „Tesla“ atsisakė komentuoti pranešimą apie naują ieškinį. Pagal elektromobiliams tenkančią rinkos dalį pasaulyje pirmaujanti Norvegija yra viena didžiausių „Tesla“ rinkų pasaulyje. Norvegijoje užregistruota iš viso 1,201 tūkst. „Tesla S P85D“ automobilių. 2017 metais „Tesla“ šioje Šiaurės šalyje pardavė 8,465 tūkst. visų modelių automobilių.