Pastaruosius ketverius metus rinkoje pirmavusi „Toyota“ praėjusiais metais visame pasaulyje pardavė 10,175 mln. automobilių, kai tuo tarpu „Volkswagen“ praėjusią savaitę pranešė apie 10,31 mln. siekusius pardavimus. Vokiečiams šio rezultato pasiekti nesutrukdė net jau antrus metus kompaniją kankinantis emisijų skandalas, dėl kurio automobilių gamintojui buvo pateiktas ne vienas ieškinys. „Volkswagen“ pardavimai pernai padidėjo 3,8 proc., o tam ypač padėjo automobilių paklausa Kinijoje. „Toyota“ pardavimai kilo tik 0,2 proc. ir, manoma, kad japonų progresui pakenkė sulėtėjęs JAV automobilių rinkos augimas. Kitą savaitę tikimasi, kad apie savo pardavimus praneš ir „General Motors“, tačiau, manoma, kad ši kompanija atsiliks tiek nuo „Volkswagen“, tiek nuo „Toyota“.