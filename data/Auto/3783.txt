Bauda – iki 750 eurų Klaipėdoje veikiančios bendrovės vienas vadovų (vardas ir pavardė redakcijai žinomi – DELFI) pasakojo, kaip pateko į absurdišką situaciją, kurios baigtis gali būti bauda iki 750 eurų. „Mes turime septynis krovininius mikroautobusus, kurių didžiausia leistina masė neviršija 3,5 tonos. Už visus juos sumokame metinį kelių mokestį – po 304 eurus už kiekvieną. Kartais prie kurio nors krovininio autobusiuko kabiname priekabą, nes reikia parsivežti daugiau krovinio. Ne vienerius metus taip važinėjome, už priekabą atskirai nemokėjome, nes jos ir autobusiuko reali masė net ir su kroviniu neviršija 3,5 tonos. Tačiau neseniai vairuotoją autostradoje sustabdė Klaipėdos teritorinės muitinės pareigūnai ir surašė protokolą“, – teigė verslininkas. Protokolas surašytas pagal Administracinių nusižengimų kodekso 463 straipsnio 4 dalį. Joje teigiama, kad „važiavimas mokamais valstybinės reikšmės keliais M3, N2 ir N3 kategorijų kelių transporto priemonėmis nesumokėjus transporto priemonių savininkams ar valdytojams nustatyto mokesčio už naudojimąsi keliais užtraukia baudą vairuotojams nuo trijų šimtų penkiasdešimt iki septynių šimtų penkiasdešimt eurų“. „Niekaip negaliu sutikti, kad padarėme pažeidimą. Lietuvos automobilių kelių direkcijos interneto tinklalapyje skelbiama kelių mokesčių lentelė. Joje nurodoma, kad N1 kategorija yra transporto priemonės ir jų junginiai, kurių masė yra iki 3,5 tonos įskaitytinai. Logiškai mąstant, tai reiškia, jog transporto priemonė ar jų junginio reali masė negali viršyti 3,5 tonos. Kai vairuotoją sustabdė muitinės pareigūnai, ir mikroautobusas, ir priekaba buvo tuščia – be krovinio, todėl reali masė tikrai neviršijo 3,5 tonos. Už mikroautobusą yra sumokėtas metinis mokestis. Tačiau mums vis tiek aiškinama, kad vairuotojas važiavo nesumokėjęs kelių mokesčio, mat buvo prikabinta priekaba, todėl toks transporto priemonių junginys jau yra ne N1, o N2 kategorija. Tačiau pastaroji yra tada, kai transporto priemonių ar jų junginio masė yra nuo 3,5 iki 12 tonų. Vadinasi, už tai, kad prisikabini kelių šimtų kilogramų svorio priekabą, reikia mokėti tiek, kiek už vilkiką“, – piktinosi pašnekovas. Sumokėtas mokestis anuliuojamas Jis įžvelgė ir daugiau absurdo. „Taip išeina, kad mes turime mokėti dvigubai. Metinis mokestis už mikroautobusą jau yra sumokėtas, tačiau jei prisikabiname priekabą, jis tarsi anuliuojamas, nes reikia mokėti mokestį už visą transporto priemonių junginį, nėra atskiro mokesčio už priekabą. Be to, tarkime, sutinku atskirai mokėti už priekabą, bet ir vėl kažkoks nesusipratimas. Tada kelių mokestis siekia 11 eurų per dieną – tiek, kiek N2 kategorija, kuri yra transporto priemonių junginiai nuo 3,5 iki 12 tonų. Kodėl už priekabą negaliu sumokėti kaip už N1 kategoriją, kuriai priklauso transporto priemonės iki 3,5 tonos? Išeina taip, kaip už mikroautobusą jau sumokėta, bet vėl iš naujo turiu mokėti ir už jį, ir už priekabą, o už ją – nelogiškai dideliu tarifu. Kas labiau gadina kelius: 750 kilogramų priekaba ar 12 tonų vilkikas? Atsakymas akivaizdus, tačiau kelių mokestis abiem yra vienodas“, – dėstė verslininkas. Anot jo, atsakingos institucijos galėtų pakoreguoti galiojančią tvarką, įvesti atskirą kelių mokestį už priekabas, sveriančias iki 750 kilogramų, ir tas mokestis turėtų siekti apie porą eurų už dieną. „Tada visi nesusipratimai dingtų. Susimoki tuos du eurus, kabini priekabą prie krovininio mikroautobuso, už kurį kelių mokestis jau sumokėtas, ir važiuoji. Tada neliktų nei dvigubo apmokestinimo, nei per didelių mokesčių už mažai sveriančią priekabą“, – išeitį siūlė pašnekovas. Sverti niekas neketina Tačiau Lietuvos automobilių kelių direkcijos Valstybės turto skyriaus inžinierė Ieva Džervutė teigė, jog atskiro kelių mokesčio už priekabą įvesti negalima, nes ji viena pati juk nevažiuoja. Ji turi būti tempiama, todėl yra priskiriama kurios nors kategorijos transporto priemonių junginiui. „Pagal kompetenciją, vadovaudamiesi Vyriausybės 2005 m. balandžio 21 d. nutarimo Nr. 447 „Dėl Lietuvos Respublikos kelių priežiūros plėtros programos finansavimo įstatymo įgyvendinimo“ Kelių naudotojo mokesčio dydžių ir šio mokesčio mokėjimo administravimo ir priežiūros tvarkos aprašo 8 ir 9 punktu informuojame, kad kelių naudotojai kelių naudotojo mokestį moka atskirai už kiekvieną autobusą, krovininę kelių transporto priemonę ar transporto priemonių junginį pagal transporto priemonės didžiausiąją leidžiamąją masę ir (ar) sėdimųjų vietų skaičių. Kelių naudotojo mokesčio dydis apskaičiuojamas pagal transporto priemonės registravimą patvirtinančiame dokumente nurodytą didžiausiąją leidžiamąją transporto priemonės masę ir (ar) sėdimųjų vietų skaičių. Tas žodis „įskaitytinai“, kuris klaidino verslininką, nes jis manė, kad jis reiškia realią transporto priemonių junginio masę, reiškia, jog įsiskaito paskutinis skaičius. Kitaip tariant, jei parašyta, jog N1 kategorija yra iki 3,5 tonos įskaitytinai, tai reiškia, jog 3,5 tonos dar yra N1 kategorija, o 3,55 tonos jau yra N2 kategorija. Tai juk elementaru, todėl nereikia kurti interpretacijų. Natūralu, jog muitinės pareigūnai vertina didžiausią leidžiamąją transporto priemonės ar junginio masę, o ne realią, nes sustabdytos transporto priemonės nėra sveriamos. Jei tai būtų daroma, tuomet labai išaugtų kelių mokesčio administravimo sąnaudos, o tuo pačiu ir kelių mokestis“, – tvirtino I. Džervutė. Anot jos, kelių naudotojas, prisikabinęs priekabą, įsivertinęs savo transporto priemonės didžiausią leidžiamąją masę, pasirenka, kokia kelių vinjetė jam yra tinkama: dienos, savaitės, mėnesio ar metų. Kelių naudotojai naudotojo mokestį apsiskaičiuoja patys. Atsakomybė už ne tos rūšies, ne tos kategorijos transporto priemonei skirtos vinjetės naudojimą tenka kelių naudotojui. „Jei žmogus nenori mokėti dvigubai, kaip pats teigia, tuomet tegul nemoka metinio mokesčio už krovininį mikroautobusą. Tegul moka dienos mokestį. Pavyzdžiui, jei važiuoja tik krovininiu mikroautobusu, tada už dieną reikia susimokėti 6 eurus, o jei prisikabintų priekabą, tada reikėtų sumokėti 11 eurų per dieną. Yra įvairių pasirinkimų, kaip mokėti mokestį. Taip, šiuo atveju už mikroautobusą jau buvo sumokėtas metinis mokestis, tačiau kaip už N1 kategoriją, o prisikabinęs priekabą jis tampa N2 kategorija, todėl ir mokestis už dieną yra ne 6, o 11 eurų. Kaip minėjau, atskiro mokesčio už priekabą negalima įvesti, nes ji pati nevažiuoja, yra tempiama“, – aiškino Lietuvos automobilių kelių direkcijos atstovė. Argumentas – vienaskaita Klaipėdos teritorinės muitinės pareigūnai vairuotojui, kuris neva nesusimokėjo kelių mokesčio, baudos dar neskyrė. Jei ji bus skirta, vairuotojo darbdavys neabejojo, kad kreipsis į teismą, jog ji būtų panaikinta. Tačiau labai panaši byla Klaipėdos apygardos teisme neseniai buvo nagrinėta. Teismas konstatavo, jog vairuotojas buvo nubaustas pagrįstai. Pernai birželio administracinio teisės pažeidimo protokolas buvo surašytas kitos įmonės vairuotojui. Muitiniam tikrinimui buvo sustabdytas transporto priemonių junginys, susidedantis iš N1 kategorijos krovininio automobilio „Mercedes-Benz Sprinter“ (leidžiama maksimali masė 3500 kg) ir priekabos „Brentex“ (leidžiama maksimali masė 750 kg), o bendra junginio leidžiama maksimali masė 4250 kg, tai atitinka N2 kategoriją. Vairuotojas važiavo magistraliniu keliu A1, priklijavęs prie automobilio priekinio stiklo M2, N1, N1-N3 (ž.ū.v.), vienos dienos vinjetę. Tačiau tikrinamas transporto priemonių junginys 750 kg viršijo didžiausiąją leidžiamąją masę, todėl laikoma, kad nesumokėtas transporto priemonių savininkų ar valdytojų naudotojo mokestis. 2016 m. rugpjūčio 10 d. Klaipėdos teritorinės muitinės nutarimu, vairuotojui už administracinį teisės pažeidimą, numatytą ATPK 148 straipsnio 2 dalyje, paskirta administracinė nuobauda – 347 eurų bauda. 2016 m. rugsėjo 7 d. Klaipėdos miesto apylinkės teisme gautas vairuotojo skundas, kuriuo prašoma panaikinti Klaipėdos teritorinės muitinės nutarimą ir administracinio teisės pažeidimo bylą nutraukti. Klaipėdos miesto apylinkės teismas savo nutartimi skundo netenkino. Apeliaciniu skundu Klaipėdos apygardos teismui vairuotojas prašė panaikinti pirmosios instancijos teismo sprendimą ir priimti naują sprendimą – jo skundą patenkinti ir nutraukti administracinio teisės pažeidimo bylą. Apeliantas skunde teigė, kad Klaipėdos miesto apylinkės teismo nutartis yra nepagrįsta ir neteisėta dėl netinkamos procesinės ir materialiosios teisės normų taikymo. Apeliantas nurodė, kad skunde apylinkės teismui jis prašė vadovautis Vyriausybės nutarimu „Dėl Lietuvos Respublikos kelių priežiūros ir plėtros programos finansavimo įstatymo įgyvendinimo“, kur kelių naudotojo mokesčio dydžių ir šio mokesčio mokėjimo, administravimo ir priežiūros tvarkos aprašo 8 dalyje nurodoma, kad „kelių naudotojai kelių naudotojo mokestį moka atskirai už kiekvieną autobusą, krovininę kelių transporto priemonę ar transporto priemonių junginį pagal transporto priemonės didžiausiąją leidžiamąją masę ir (ar) sėdimųjų vietų skaičių“. Kadangi apelianto krovininio automobilio kategorija N1 buvo priskirta registruojant šią transporto priemonę ir jos maksimali masė yra 3500 kg, apeliantas, kaip ir reikalauja minėtas įstatymas, nusipirko vienos dienos vinjetę. Apeliantas teigė, kad įstatyme aiškiai nurodyta, kad vinjetė perkama pagal transporto priemonės (vienaskaita) didžiausiąją leidžiamąją masę, o ne transporto priemonių junginio masės, kurią turėtų sudaryti transporto priemonės ir priekabos didžiausių leidžiamųjų masių sumą. Klaipėdos apygardos teismas priėmė neskundžiamą nutartį, jog apeliacinis skundas netenkintinas. Teismas nurodė, kad nesutinka su apelianto teisės normos „aiškinimu“ apie vienaskaitą ir mano, kad žodžiai „transporto priemonė“ šioje normoje pavartoti bendrąja prasme. „Šiuo nagrinėjamu atveju nustatyta, kad muitiniam tikrinimui buvo sustabdytas transporto priemonių junginys, susidedantis iš N1 kategorijos krovininio automobilio ir priekabos, tai sudarė bendrą transporto priemonių junginio masę – 4250 kg. Aprašo 1 punkto lentelėje numatyta, kad N1 kategorijos transporto priemonėms priskiriamas krovininis automobilis ar krovininių transporto priemonių junginys, kurio didžiausioji leidžiamoji masė iki 3,5 t (įskaitytinai), N2 kategorijos transporto priemonėms priskiriamas krovininis automobilis ar krovininių transporto priemonių junginys, kurio didžiausioji leidžiamoji masė nuo 3,5 t iki 12 t (įskaitytinai). Taigi, apeliantas, žinodamas, jog jo transporto priemonių junginio masė 4250 kg, ir tai viršija didžiausiąją leistiną N1 kategorijos transporto priemonėms priskiriamą svorį, turėjo pirkti vinjetę, skirtą N2 kategorijos transporto priemonėms, ir taip sumokėti apraše numatyto dydžio mokestį. Pažymėtina, kad Lietuvos Respublikos teisėje galioja bendras principas, kad įstatymo nežinojimas neatleidžia nuo atsakomybės“, – skelbiama Klaipėdos apygardos teismo nutartyje.