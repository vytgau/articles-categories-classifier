Gavusi reguliavimo institucijų leidimus ir užbaigusi sandorį, „Geely“ taps didžiausios „Volvo“ – sunkvežimių, autobusų, statybinės įrangos ir dyzelinių variklių gamintojos – akcinio kapitalo dalies savininke, pareiškė Kinijos įmonė. Pagal sandorio, kurį „Geely“ vadina strategine investicija, sąlygas, Kinijos įmonė įsigis visas „Cevian“ valdomas „Volvo“ akcijas – 88,47 mln. A klasės akcijų ir 78,77 mln. B klasės akcijų. Užbaigus sandorį, „Geely“ valdys 15,6 proc. „Volvo“ akcijų su balso teise. „Džiaugiamės, jog su „Cevian“ pasiekėme susitarimą dėl jo valdomo „Volvo“ akcijų paketo įsigijimo. Jį užbaigę, tapsime didžiausiu įmonės, kuri daugeliu komercinių transporto priemonių kūrimo, gamybos ir pardavimo aspektų pirmauja pasaulyje, akcininku“, – pareiškė „Geely“ valdybos pirmininkas Li Shufu. „Paremsime „Volvo“ valdybą ir vadovybę toliau įgyvendinant dabartinę strategiją“, – pridūrė jis. 2010 metais „Geely“ iš „Ford Motor“ įsigijo prabangių automobilių gamintoją „Volvo Car Group“, kuri anksčiau priklausė „Volvo“.