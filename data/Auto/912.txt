„Esant savivaldžių automobilių gamintojų susidomėjimui, mūsų šalyje natūraliai galėtų steigtis šių gamintojų atstovybės, įmonės. Tai lemtų šios srities plėtrą ir galbūt naujų darbo vietų atsiradimą. Ilgalaikėje perspektyvoje tikimasi, kad dėl savivaldžių automobilių pagerės eismo saugumo situacija šalies keliuose, nes neliks vairuotojų „žmogiškųjų“ klaidų. Tokiu būdu sumažės eismo įvykių, juose žuvusių ir sužeistų eismo dalyvių“, – sakė susisiekimo ministras R. Masiulis. Susisiekimo ministro teigimu, šiuo teisės aktu numatytos tik esminės sąlygos, nes perteklinių reikalavimų nustatymas galėtų turėti neigiamos įtakos savivaldžių automobilių plėtrai Lietuvoje. Svarbu, kad gamintojas užtikrintų, jog pagamintas savivaldis automobilis yra saugus, nekelia grėsmės aplinkiniams ir gali saugiai atlikti bandomuosius važiavimus viešajame eisme. Įsakymas parengtas siekiant įgyvendinti praėjusių metų gruodžio 7 d. priimtą Saugaus eismo automobilių keliais įstatymo (SEAKĮ) pakeitimą, kuriuo Lietuvoje buvo įteisinti savivaldžiai automobiliai. Savivaldžių automobilių bandymų ir dalyvavimo viešajame eisme sąlygų ir tvarkos apraše įtvirtinta, kad dalyvaudami viešajame eisme savivaldžiai automobiliai, jų valdytojai ir vairuotojai turi laikytis SEAKĮ ir Kelių eismo taisyklių nuostatų, taip pat nustatytos kitos sąlygos, kurias privalo atitikti savivaldis automobilis (pvz., turi būti užtikrintas eismo, kibernetinis saugumas, atitiktis techniniams reikalavimams privalo būti suderinta su Lietuvos transporto saugos administracija, važiavimo maršrutas – su kelio (gatvės) savininku). Be to, savivaldžiuose automobiliuose turi būti įrengta duomenų įrašymo įranga, kuri leistų nustatyti eismo įvykio ir (arba) nusižengimo priežastį ir kaltininką. Įvykus eismo įvykiui ir (arba) nusižengimui, duomenų valdytojai privalės bendradarbiauti su tyrimą vykdančiomis institucijomis ir pagal užklausą pateikti visą būtiną informaciją. Tik išpildžius įsakyme nustatytas sąlygas savivaldis automobilis galės dalyvauti viešajame eisme.