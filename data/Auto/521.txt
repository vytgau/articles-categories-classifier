Analitiko Franko Schwope iš Vokietijos banko „NordLB“ prognozėmis, VW per 2017 metus uždirbtos pajamos siekė 231,4 mlrd. eurų, o pelnas – 11,7 mlrd. eurų. Pernai „Volkswagen“ savo klientams viso pasaulio mastu pardavė per 10,7 mln. automobilių, arba 4,3 proc. daugiau nei prieš metus. Anot F. Schwope, vadinamojo „Dyzelgeito“ skandalo padariniai, galima sakyti, jau nebejaučiami. Tačiau VW rugsėjį pranešė, kad išmetamųjų teršalų kiekio bandymų skandalo JAV kaina gali tapti dar didesnė. Vokietijos automobilių gamintojos stebėtojų taryba sušaukiama penktadienį į posėdį, kuriame valdyba ją informuos, be kitų temų, apie testus, per kuriuos, siekiant išsiaiškinti dyzelinių variklių išmetamųjų dujų poveikį, buvo atliekami bandymai su beždžionėmis. Abiejų automobilių gamintojos tarybų dėmesys pastaruoju metu nukreiptas į vidinį tyrimą, pradėtą dėl šio skandalo. Trečiadienį VW paskelbė apie savo planus pasiūlyti tarnautojų elgesio kodeksą. Didžiausia Europos automobilių gamintoja sulaukė naujos kritikos bangos po to, kai „New York Times“ sausio pabaigoje paskelbė, kad „Volkswagen“, „Daimler“ ir BMW finansavo Europos mokslinių aplinkos, sveikatos ir transporto sektorių tyrimų grupės (EUGT) atliktus bandymus. Vos prieš porą metų „Volkswagen“ susidūrė su didžiausiu savo istorijoje skandalu, kai paaiškėjo, kad gamintoja klastojo emisijų testus. Tada bendrovė pasižadėjo nuodugniai ištirti šį skandalą bei užtikrino, kad toks elgesys niekada nepasikartos. 2014 m. atliktais tyrimais buvo siekiama ginti dyzelinių variklių naudojimą, rašė „New York Times“. Iki tol pasirodžiusiuose tyrimuose buvo nustatyta, kad dyzelinių automobilių išmetamosiose dujose galima aptikti kancerogeninių medžiagų. EUGT organizacija buvo panaikinta pernai, o buvusių jos atstovų bei už atliktus bandymus atsakingų asmenų „Reuters“ žurnalistams pasiekti nepavyko.