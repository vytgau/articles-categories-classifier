„Vos tik paskelbėme registracijos pradžią, jau pirmąjį vakarą gavome daugiau kaip 50 paraiškų. Gausus paraiškų kiekis rodo, kad Lietuvos moterys yra aktyvios, veiklios, azartiškos, o renginys yra tikrai laukiamas. Tai, kad susidomėjimas raliu tarp moterų stiprėja, rodo ir naujų dalyvių skaičius. Iš visų iki šiandien užsiregistravusių ekipažų, net trečdalis dalyvaus pirmą kartą“, – sako „Moterų ralį“ organizuojančios įmonės „Idėjų grupė“ vadovė Neringa Simson. Įdomu tai, kad „Moterų raliu“ domėjosi ir vyrai. Anot Neringos, vyrai rašė žinutes, skambino telefonu teiraudamiesi, kaip dalyvavimą renginyje padovanoti žmonai, draugei. Tad dalyvavimas „Moterų ralyje“ kai kurioms tapo puikia šventine staigmena. „Gausiai registruojasi įmonės – į renginį jos siunčia po keletą ekipažų, tad pastebime išaugusį aktyvumą ir komandinėje įskaitoje. Beje, turime vieną ekipažą iš Estijos, o du ekipažai jau užsiregistravo istorinių automobilių įskaitoje. Ekipaže moterys dažniausiai važiuoja po tris, keturias ir net penkias. Smagu, kad į ralį sugrįžta jau ne kartą jame dalyvavusios moterys bei merginos. Būtent jos mus priverčia kasmet pasitempti, ieškoti naujų, įdomių užduočių, dar nematytų trasos atkarpų“, – teigia N. Simson. Šiemet ralio dalyvių lauks nauja vaizdinga varžybų trasa su istoriniais Lietuvos paveldo objektais, dvarais, piliakalniais. Bus originalių sporto ir automobilio vairavimo rungčių, įvairūs žaismingi galvosūkiai ir kitos užduotys. Pasak Neringos, kadangi jau dabar užsiregistravo daug ekipažų, organizatoriai iš anksto pasiruošė dalyvių srauto suvaldymui.  „Kviečiame aktyviau dalyvauti nedidelį vairavimo stažą turinčias moteris. Joms specialiai įsteigėme pradedančiojo vairuotojo įskaitą. Išbandykite save, įgaukite vairavimo įgūdžių. Mūsų ralyje svarbiausia ne sportinis pasiruošimas, o gera nuotaika, stilinga išvaizda ir teigiamo adrenalino dozė visiems metams“, – pabrėžė N. Simson. Šių metų „Moterų ralis“ yra skirtas Lietuvos valstybės atkūrimo šimtmečiui. Moterys važiuos su šūkiu „Išsilaisvink“, dalyvių lauks naujos šventinės nominacijos bei rungtys. Komandos kviečiamos savo aprangoje panaudoti aksesuarų tautine tematika. Anot Neringos, „Išsilaisvink“ taip pat reiškia – jokių ribų, tik stilius, mada ir pavasariška nuotaika. Registruotis į „Moterų ralį“ galima iki 2018 m. balandžio 20 d. „Moterų ralis“ vyks balandžio mėn. 28 d. Daugiau informacijos apie renginį ir registraciją moterys ras svetainėje www.moteruralis.lt bei „Facebook“ paskyroje.