„Būtent tai, kad pavyko gauti trasą varžyboms taip intensyviai karių eksploatuojamame Pabradės poligone, turėjo daugiausia įtakos baigiamojo etapo varžybų perkėlimui iš Kupiškio“, – sako Lietuvos automobilių sporto federacijos 4x4 komiteto pirmininkas ir šių varžybų organizatorius Gediminas Grigaitis. Pirmenybių organizatorius džiaugiasi, kad ketinimus sezono palydas surengti Švenčionių rajone entuziastingai palaikė rajono savivaldybės meras Rimantas Klipčius, tapęs varžybų organizacinio komiteto pirmininku ir nemažai nuveikęs, kad sezono uždarymo lenktynės visiems taptų įsimintinos. Paskutiniojo etapo lenktynės bus tikrai atkaklios, nes tik po jų paaiškės visų įskaitų čempionai ir prizininkai. Bene ramiausiai gali jaustis visas iki šiol vykusias lenktynes laimėjęs „Sport“ klasės lyderio Vaidoto Paškevičiaus ekipažas, vairuojantis „Isuzu Vehi Cross“ visureigį ir savo taupyklėje turintis 155 taškus. Tačiau ir šis taškų kraitis čempionų vardų lyderiams dar negarantuoja. Su 106 taškais prieš paskutiniojo etapo varžybas antrąją vietą užima uteniškiai Virginijus Narauskas su Gyčiu Jackūnu („Toyota Hilux“), o trečiąją vilniečiai Ramūnas Baltramonaitis su Rimvydu Rimša, turintys 84 taškus ir vairuojantys „Land Rover Range Rover“ visureigį. „Sport“ klasėje varžysis 8 ekipažai –5 iš jų vilniečių ir 3 – iš Utenos. Be jau minėtų Virginijaus su Gyčiu Utenos miesto garbę gina Nerijus ir Mantas Kutkos („Mitsubishi Pajero“) ir Mindaugas Vijeikis su Dariumi Vaišnoru, vairuojantys „Toyota Land Cruiser“.  Ši aukštaičių iš Utenos trijulė – labai svarus saviškių palaikymo koziris. Tačiau ir vilniečiai ne pėsti. Ypač, kai paskutiniojo etapo lenktynėse kartu su besivaržančiais „Rally Raid“ čempionate ir taurės varžybose pasišovė jėgas išbandyti ir ne vieno Dakaro maratono, „Africa Eco Race“ ir kitų prestižinių varžybų dalyvis Gintas Petrus, kuriam šįkart talkins Povilas Valaitis. Šis duetas vairuos specialiai maratoninėms lenktynėms paruoštą „Rally Raid UK“ automobilį. Tai nemenka paskata ir kitiems varžybų dalyviams. Juk proga pasigalynėti, o gal ir aplenkti pirmajai nutrūktgalvių lietuvių kartai priklausantį, dar 2002-aisiais užsimojusiai nugalėti Dakare – retai pasitaikanti proga ir didelė garbė. „Extreme“ klasėje – dar didesnė sumaištis. Šios klasės lyderiai, „Mitsubishi Pajero“ vairuojantys tytuvėniškiai Raimondas Greičius ir Vitalijus Trakšelis turi 106 taškus, o jiems ant kulnų minantys viešintiškiai Agnius Abraškevičius su Algirdu Berlinsku („Mazda B2500“) – vos vienu mažiau. Tačiau paskutiniajame etape kova virs ne tik tarp lyderių. Realių vilčių užkopti ant nugalėtojų pakylos dar neprarado ir tauragiškiai Vaidotas su Edmundu Mockai (84 taškai, „Nissan Navara“), ir tytuvėniškiai Egidijus ir Andrius Puidokai (75 taškai, „Toyota Land Cruiser“), ir dar keli varžovai. Masiškiausioje, „Tourism“ klasėje prieš sezono pabaigą jaukiausiai jaučiasi Panevėžio rajono Žibartonių kaimo šeimyninis trio – Aurimas, Algis ir Arūnas Atkočiūnai, iškovoję 222 taškus ir vairuojantys „Land Rover Discovery“. Tačiau lyderiai – irgi dar ne čempionai. Taupyklėje turintys 188 taškus panevėžiečiai Modestas Bagdanavičius ir Vytautas Radzevičius su „Jeep Cherokee“ iš anksto irgi nelinkę sudėti ginklų. „Tourism“ klasės batalijas paįvairins ir trys pajėgūs ekipažai iš Latvijos. Paskutiniojo etapo lenktynių trasas parinkę G. Grigaitis ir bekelės varžybų automobilį „Nissan Navara“ pristatęs „Nissan Nordic Europe“ komunikacijos vadovas Baltijos šalims Mindaugas Plukys tvirtina, jog nei „Rally Raid“ čempionato, nei taurės varžybų pabaigtuvės jų dalyviams lengvo pasivažinėjimo nežada. „Sport“ klasės lenktynininkai Pabradės poligone, kur apie 60 proc. visos trasos sudaro smėlis, išvagotas vikšrinės karo technikos, įveiks du po 53 kilometrų ilgio greičio ruožus ir vieną, 19 km ilgio, prie Sarių. Rungtyniaujantys „Extreme“ ir „Tourism“ klasėse rugsėjo 16-osios rytą startuos Sariuose, o jų orientaciniai bei greičio ruožai drieksis Švenčionių rajono perimetru smėlio, žvyro, molio ir asfalto dangą turinčiais keliukais, bekele ir miškais. „Tourism“ klasės dalyvių laukia 353 km ilgio maršrutas, o „Extreme“ – dar 19 km ilgesnis. Visi sportininkai, dalyvausiantys sezoną vainikuojančiose lenktynėse, finišuos Sariuose, kur vėlų šeštadienio vakarą bus pagerbti etapo nugalėtojai ir prizininkai.