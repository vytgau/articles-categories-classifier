Legenda pasakoja, kad Dzeuso žmona Hera sugundė vyrą pasinaudodama pasiskolinta iš Afroditės kvepiančia juosta. Specialistai mano, kad aromato afrodiziako, kuriam neatsispyrė vyriausiasis graikų dievas, sudėtis galėjo būti tokia: kvapioji kananga, muskato riešutas, rožinė vanilė, jazminas ir gvazdikai. Tačiau jei Hera vairuotų automobilį ir dar būtų lietuvė, kokiu kvapu Dzeusą viliotų tuomet? Atsakymas labai paprastas – švariu su šiek tiek odos natų ir prieskonių bei muskato užuominomis. Kodėl? Nes būtent toks automobilio salono eglutės formos kvapas jau trejus metus iš eilės yra populiariausias Lietuvoje. Beje, šiais metais iš antros vietos buvo išvarytas lašo formos sportinio automobilio kvapas. Jo vietą užėmė kita eglutė. Pasirodo, kad Lietuvos vairuotojams taip pat patinka automobilio viduje jausti, kaip teigiama ant pakuotės, drąsų vyrišką su paslapties prieskoniu kvapą. Kas dar sėdint automobilyje patinka mūsų uoslei? Bent jau Lietuvoje, didžiojoje automobilių dalyje, tikrai užuosite vanilės arba vyšnių dvelksmą. Šie aromatai jau trejus metus gaivina salonus. Tiesa, mūsų gyventojų kvapų pasirinkimas gana konservatyvūs. Arba bent jau ne toks pašėlęs, kaip kad galima atrasti kituose pasaulio užkaboriuose. Na, pavyzdžiui. Šiais metais dienos šviesą išvydo sėkmės kvapas arba „Teslos“ automobilio odos kvapas. Šis gaiviklis vadinamas gana paprastai – Elonu Musku. O jei norėtumėte kažko šiurkštesnio, tektų kreiptis į „KIA Motors“, pristačiusią NBA komandos kvapą. Šio gaiviklio reklama rodo ekspertų pastangas išgauti tikrąjį krepšinio komandos kvapą paprastais metodais. Žinote – pažastys, kojinės, persirengimo kabinos ir t. t. Tiesa, vargu ar kas norėtų savo automobilyje pajusti suplukusio krepšininko kvapą. Dažniausiai tokiems aromatams atbaidyti ir renkamasi įprastas vyšnias arba vanilę. Vis dėlto „PIN kodo“ redakcija neuostė ir nežino, ką iš tiesų amerikiečiams pasiūlė „KIA Motors“. O visų laikų pats populiariausias automobilio salono gaiviklis – daugeliui žinoma eglutė. Kuri, beje, tapo pirmuoju pasaulyje automobilio gaivikliu. Jo istorija paprasta. Prieš daugiau kaip 60 metų JAV gyvenantis chemikas Julius Samannas vieną rytą pasišnekučiavo su pienininku. Šis skundėsi, kad nuo sugedusio produkto dvokia visas automobilis. J. Samannas tuo metu analizavo medžių kvapus, todėl nusprendė padėti pienininkui. Iš įvairių medžių išgavęs aliejų, chemikas jį pylė ant popierius ir... Istorija baigėsi sėkmingai. Greitai patentuota eglutės forma, o amerikiečių automobiliai staiga ėmė kvepėti pušų ar kita gaiva.