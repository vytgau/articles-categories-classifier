Greiti automobiliai dar ne viskas – festivalio metu bus organizuojamos pirmosios Lietuvoje „Roadhogs MC“ motociklų „Drag“ (traukos) lenktynės. Renginio organizatoriai užsiminė, jog motociklų lenktynių dalyviai kovos ne tik dėl garbingo čempiono titulo. Vienas iš tiksliausių varžybų dalyvių bus apdovanotas prabangiu Šveicarijos gamintojo „Certina“ laikrodžiu. Tris dienas vyksiantis festivalis tikisi pritraukti greičio mėgėjų tiek iš Lietuvos, tiek ir iš užsienio. Organizatoriai planuodami festivalio programą rūpinosi ne tik dalyviais profesionalais, bet skyrė didelį dėmesį miesto gyventojų ir svečių užimtumui, bei pramogoms. Pirmąją „Dragfest.Lt“ dieną vyks automobilių sporto treniruočių iniciatyva, pavadinimu – „Run What You Bring by Taikos Dragai“, kurios metu kiekvienas norintysis galės išbandyti savo automobilio galimybes, ar pasivaržyti su draugais profesionalioje, ir saugioje trasoje. Muzikos gerbėjams festivalio organizatoriai paruošė dar vieną staigmeną. Specialiai į renginį atvyksta garsus Lenkijos didžėjus – 69Beats. Vaikinas pernai sutriuškino konkurentus prestižiniame „Red Bull“ didžėjų čempionate Lenkijoje. 69Beats buvo visiškas lyderis „Freestyle“ kategorijoje ir joje užėmė pirmąją vietą. 2016-ųjų pabaigoje lenkas dalyvavo ir „Red Bull“ organizuojamame pasaulio didžėjų čempionate, kuris vyko Čilėje. Ypatingais „miksavimo“ sugebėjimais pasižymintis vaikinas savo pasirodymų metu kuria tikrą šou. 69Beats pasižymi ne tik gerais techniniais sugebėjimais, bet ir puikia muzikine selekcija. Visas didžėjaus pasirodymas bus filmuojamas ir rodomas specialiuose ekranuose. 69Beats pasirodymas – šeštadienio vakarą Druskininkų jaunimo amfiteatre nuo 22:00 valandos. „Norime sukurti šventę ne tik lenktynių dalyviams, bet ir Druskininkų gyventojams, miesto svečiams. Taip pat džiaugiuosi, kad miestas turės savo atstovą lenktyninių trasoje, tad kurorto gyventojai galės aistringai palaikyti saviškį. Druskininkų bendruomenė noriai padeda organizuoti šį renginį, tad komandos vardu noriu iš anksto jiems padėkoti, nes be jų pagalbos būtų tikrai sudėtinga“, – teigė vienas iš „Dragfest.Lt“ organizatorių Ugnius Mickevičius. Festivalio metu vyks net keli tarptautiniai lenktynių čempionatų etapai: Lietuvos „Drag“ čempionato 2-asis etapas; Latvijos „Drag“ čempionato 2-asis etapas; Lietuvos motociklų drag „Roadhogs MC taurė“ 2-asis etapas. Po penktadienį vykstančių kvalifikacinių atrankos važiavimų, sekančią dieną – šeštadienį, festivalio dalyvių ir žiūrovų laukia „AC/DC“ projekto „Fire It Up“ muzikinis pasirodymas, bei jau minėto DJ čempiono iš Lenkijos. Koncertas vyks Druskininkų jaunimo užimtumo centro amfiteatre. Birželio 18-ąją programoje numatyti finaliniai dalyvių važiavimai ir nugalėtojų apdovanojimų ceremonija, bei iškilmingas festivalio uždarymas. Viso savaitgalio metu žiūrovai galės paganyti akis į ypatingus ir išskirtinius automobilius. Renginio organizatoriai kartu su festivalio draugais, profesionalia automobilių galios didinimo kompanija „Startline“, pristato superautomobilių VIP klasę su 1000 arklio galių turinčiu limuzinu priešakyje. „Tikimės, jog pritrauksime daug auto ir moto sporto mėgėjų, sukelsime malonų šurmulį kurorto gatvėse bei suteiksime progą miesto gyventojams ir svečiams aktyviai, linksmai praleisti nuostabų vasaros savaitgalį“, – pasakojo festivalio organizatorių komanda.