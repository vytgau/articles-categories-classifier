Tradiciškai trimačiais spausdintuvais gaminami daiktai tik iš plono plastiko, bet „Mercedes–Benz“ pirmiausia pavyko atspausdinti detales iš aliuminio, o vėliau, patobulinus procesus, pavyko jas atspausdinti ir iš metalo: tai buvo termostato dangtelis sunkvežimiui ir automobiliams „Unimog“, rašo carscoops.com. „Mercedes–Benz Trucks“ tvirtina, kad tai yra pirmoji trimačiu spausdintuvu atspausdinta metalinė detalė, kada nors pasiūlyta pirkėjams. Ji demonstruoja, kad trimačio spausdinimo technologija idealiai tinka detalėms, kurios būna retai užsakomos ir kurios turi būti gaminamos pagal užsakymą. Savo pranešime spaudai automobilių gamintoja teigė, kad trimatis spausdinimas turi virtinę privalumų, įskaitant paprastą faktą, kad detalės gali būti gaminamos mygtuko paspaudimu ir bet kokiais kiekiais. „Mercedes–Benz Trucks“ rinkodaros, klientų aptarnavimo operacijų ir detalių vadovas Andreasas Deuschle sakė: „Mūsų klientams labai svarbu, kad per vizitą servise būtų prieinamos atsarginės detalės – nesvarbu, kiek metų yra sunkvežimiui ar kur jis yra. Ypatinga trimačio spausdinimo technologijos vertė ta, kad ji žymiai padidina greitį ir lankstumą, ypač gaminant atsargines ir ypatingas detales. Tai suteikia mums visiškai naują galimybę pasiūlyti savo klientams atsargines detales greitai ir patraukliomis kainomis, net jei serijinė jų gamyba būna seniai nutraukta“.