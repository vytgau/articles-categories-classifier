Draudimo bendrovės BTA duomenimis, anksčiau vagių išvengdavę „Lexus“ pernai rudenį atsidūrė šešėlinės rinkos taikiklyje, o veidrodėlių vagysčių skaičius, palyginti su 2016 metais, išaugo net šešis kartus. „Lexus“ automobiliai buvo maloni išimtis tuo, kad vagių jie beveik nedomino. Jei ir būdavo pavagiamos detalės, tai tokių atvejų pasitaikydavo vos keli per metus. Tuo tarpu pernai rudenį pasipylė „Lexus“ veidrodėlių vagysčių banga, kelianti įtarimų, kad vėliau tuos pačius veidrodėlius susigundo pigiau įsigyti ir patys apvogtieji, taip įsisukdami į užburtą ratą ir taip netgi didindami vogtų detalių paklausą“, – sako BTA Ekspertizių skyriaus vadovas Andrius Žiukelis. Vidutinė tokiu atveju patiriama žala svyruoja apie 400 eurų. Eksperto teigimu, iš antrų rankų prabangaus automobilio veidrodėlius įsigyti kainuoja pigiau nei servise ar autodalių parduotuvėje pirkti naujus, todėl apvogtų automobilių savininkams tokia galimybė gali pasirodyti patraukli, tačiau ilgalaikėje perspektyvoje tai sukelia dar didesnį vagių aktyvumą. „Panašu, kad viskas sukasi ratu – iš vieno pavagia, jam prireikia veidrodėlių. Tada pavagia iš kito, o kol pirmas jau džiaugiasi gavęs pavogtas dalis, veidrodėlių prireikia antrajam, kuriuos pavagia iš trečio. Taip ratas ir sukasi. Norint tokios situacijos išvengti pirmiausiai rekomenduočiau nepirkti detalių pagal skelbimus portaluose. Didelė tikimybė, kad jie bus vogti, nebent turėsite galimybę įsitikinti, kad jas parduodantis žmogus tikrai turi ardomą automobilį, o tai internetinėje prekyboje būtų retas atvejis“, – tvirtina A. Žiukelis. Jo nuomone, įsisukusį vagysčių ratą galima nutraukti tik nusprendus kreiptis į patikimą servisą, automobilių dalimis prekiaujančią parduotuvę ar „Lexus“ atstovybę. Beje, draudikai pastebi, kad vagių įžūlumui praktiškai nėra ribų ir anksčiau buvęs veiksmingas būdas išgraviruoti labiausiai vagiamas dalis ar detales – nebeveikia. „Kai kas vis dar bando graviruoti, bet net ir tai nesustabdo vagių – jie vagia ir graviruotus veidrodėlius. Gatvėje esu ne kartą matęs, kai žmogus važiuoja graviruotais veidrodėliais, o jo valstybiniai numeriai – kiti. Ir tai, deja, nėra pavienis atvejis, nors atrodytų, kad rizika būti susietam su konkrečia vagyste tampa neįtikėtinai didelė“, – tvirtina A. Žiukelis. Nuimti veidrodėlius įgudusiam vagiui užtrunka vos keletą sekundžių, tačiau jis gali padaryti ir daugiau finansinės žalos, jei skubėdamas dar ką nors apgadina. Žaibiškas tokių vagysčių pobūdis sufleruoja, kad nuo jų apsisaugoti sunku, net jei automobilis laikomas garaže ar neilgam paliekamas viešose vietose, pavyzdžiui, prie prekybos centro. „Būna atvejų, kai neapsikentę vagių atakų žmonės atsisako vagis labai dominančių automobilių ir nusprendžia persėsti prie paprastesnių automobilių vairo vien tam, kad netektų nuolat kęsti ilgapirščių išpuolių. Kiekvieno atvejis ir sprendimas yra individualus, tačiau mažiausia, ką būtų galima padaryti, pirmiausiai nepirkti automobilių detalių iš neaiškių pardavėjų bei perpardavėjų, o rinktis oficialias, patikimas tiek prekybos, tiek remonto vietas“, – sako draudimo ekspertas.