Markę valdančio koncerno PSA vadovas Carlosas Tavaresas dar prieš keletą metų pažadėjo, kad naujasis 508-asis jau turės pusiau autonominio važiavimo technologijas, kurios galės iš dalies perimti tiek vairo, tiek stabdžių sistemos kontrolę. O kalbant apie modelio išvaizdą, tikėtina, kad nemažai detalių bus perimta iš praėjusių metų Ženevos parodoje pademonstruoto koncepcinio „Instict concept“. Savo ruožtu, tai reiškia, kad naujos kartos 508 nebūtinai primins sedaną – šio tipo automobilių pardavimai nuosekliai mažėja, tačiau teigiama, kad pagrindiniais jo konkurentais ir toliau išliks „Volkswagen Passat“, „Opel Insignia“ ir „Ford Mondeo“.  Be to, jau aišku, kad naujos kartos modelis sukurtas naudojant naują EMP2 platformą, kurios pagrindu dabar gaminami krosoveriai 3008 ir 5008. Teigiama, kad galime tikėtis ir iš tinklo įkraunamo hibridinio varianto. Dabartinis modelis gamyklose Prancūzijoje ir Kinijoje gaminamas nuo 2011 metų. Anot rinkos tyrimų bendrovės „JATO Dynamics“, pernai Europoje jo pardavimai krito 39 procentais iki 22 tūkst. 724 vienetų.