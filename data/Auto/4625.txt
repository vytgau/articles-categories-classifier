Kaip tvirtinama „Volkswagen“ išplatintame pranešime, bendrovei „Volkswagen Group“ priklausys nekontrolinis bendrosios įmonės „SOVAC Production SPA“ akcijų paketas. Įmonė bus įkurta Relizane, už 220 kilometrų nuo Alžyro. Joje bus gaminamos įvairios paskirties „Volkswagen“ markės transporto priemonės, taip pat „Seat“ ir „Škoda“ modeliai. 160,5 mln. eurų kainuosiančioje gamykloje bus gaminami „Volkswagen Golf“, „Seat Ibiza“ ir „Škoda Octavia“ modelių automobiliai ir „Volkswagen Caddy“ pagrindu sukonstruoti komercinės paskirties transporto priemonės. Visi keturi modeliai yra „Volkswagen Group MQB“ platformos pagrindu sukonstruoti automobiliai. „Galėsime patenkinti Alžyro automobilių poreikį, – sako „Volkswagen“ vadovas Josefas Baumertas. – Manome, kad tai logiškas žingsnis, atsižvelgiant į ateityje didėsiantį transporto priemonių pardavimą Alžyre.“ SOVAC ir „Volkswagen“ partnerystė tęsiasi nuo 2001-ųjų. 2015-ais metais bendradarbiaujant su SOVAC pavyko realizuoti 30 tūkst. naujų transporto priemonių. Alžyre buvo siekiama paskatinti investicijas ir išplėtoti ekonomiką, kad pavyktų kompensuoti sumažėjusias už naftą ir dujas gaunamas pajamas bei sumažinti didžiulius importo kaštus. Vis dėlto ekonominės reformos ir užsienio investicijų skatinimas nėra lengvi procesai, nes naftos ir dujų gamyba sudaro net 95 proc. šalies iš eksporto gaunamų pajamų, o tai yra 60 proc. valstybės biudžeto. Šių metų liepos mėnesį šalyje buvo priimtas naujas investicijų įstatymas, numatantis palankesnes investavimo sąlygas, jei numatomas plėtoti verslas nesusijęs su naftos pramone.