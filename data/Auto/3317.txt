Šis ambicijų nestokojantis automobilių gamintojas gruodį pristatė prototipinį modelį „Air“ ir pažadėjo, kad prabangaus elektrinio sedano gamyba prasidės jau 2018 metais. Panašu, kad datą teko pakoreguoti: prieš pradėdamas gamyklos Arizonoje (JAV) statybas, „Lucid“ startuolis nori užsitikrinti finansavimą. Tai reiškia, kad jo automobilis debiutuos 2019 metais, teigia vyriausiasis bendrovės technologas Peteris Rawlinsonas. „Šiuo metu mes neturime pinigų. Štai kodėl, prieš imdami įgyvendinti tikslus, turime pasirūpinti „Series D“. Būtų labai neatsakinga pradėti revoliuciją ar imtis kažko naujo, kol neturime lėšų to padaryti profesionaliai ir be jokių trukdžių“, – teigia P. Rawlinsonas, kuris savo laiku prisidėjo prie „Teslos“ „Model S“ kūrimo. Kai tik bus sutvarkyti finansavimo reikalai, prireiks dar dvejų metų, ir „Lucid“ pradės gamybą, tikina P. Rawlinsonas. 2016 metų lapkritį bendrovė sakė, kad ledai pajudės ir darbuotojų bus imta ieškoti jau pirmąjį 2017 metų pusmetį, o gamyba iš mirties taško pajudės 2018 metų pradžioje.  Pasikeitusios datos reiškia, kad „Lucid“ dar vieneriais metais atsiliks nuo „Tesla“ ir kitų rinkos žaidėjų, kovojančių dėl vietos naujos kartos aplinką tausojančių automobilių rinkoje. Nepaisant to, P. Rawlinsonas tvirtina esąs tikras dėl šio automobilio sėkmės – juk kitaip ir būti negali, kai kartu dirba buvę „Tesla“ darbuotojai. Ištikima komanda „Pasirūpinau, kad su manim dirbtų senoji ištikima komanda. Visi šie puikūs žmonės kartu dirbo „Tesla“, kai kūrėme „Model S“. Taigi ši komanda žino, ką daro“, – džiaugiasi P. Rawlinsonas. „Lucid Air“ kaina prasidės nuo 60 tūkst. dolerių arba 52 tūkst. 500 dolerių atskaičius federalinių mokesčių nuolaidas. 400 arklio galių automobilis vienu įkrovimu galės įveikti 386 kilometrus, teigia startuolio atstovai. Dar galingesnė – 1000 arklio galių – mašina vienu įkrovimu nuriedės per 643 kilometrus, tačiau kainuos žymiai brangiau. Jos kaina prasidės nuo 100 tūkst. dolerių. Štai taip „Lucid“ ketina užsidirbti pinigų, kai gamyba pagaliau pajudės. Skelbiama, kad pelną neš ir bazinis modelis, nes baterijos kainuoja nebrangiai. P. Rawlinsonas teigia, kad startuolis dėl baterijų gamybos jau pasirašė sutartis tiek su „LG Chem Ltd.“, tiek su „Samsung SDI Co.“. Pagaliau savavaldžiai „Lucid“ teigia per pirmuosius 12 gamybos mėnesių galėsianti pagaminti per 10 tūkst. tokių automobilių, o 2022 metais gamybos apimtys turėtų išaugti iki 130 tūkst. Skelbiama, kad „Air“ modelis bus aprūpintas visomis techninėmis ir technologinėmis galimybės, užtikrinančiomis savavaldį važiavimą, bet pabrėžiama, kad reikiama programinė įranga bus parengta tik 2021 ar 2022 metais. P. Rawlinsonas sako, kad variantų prieinama daug, bet norisi rasti optimalų kainos ir kokybės santykį. Visai neseniai atliktas pirmasis svarbus „Air“ greičio bandymas, kurio metu išvystytas 350 kilometrų per valandą greitis. Tai reiškia, kad jau labai greitai šis automobilis galės varžytis ne tik su kitais elektriniais automobiliais, bet ir prabangių automobilių gamintojais iš Vokietijos. „Tiesą sakant, mes turime automobilį, kuriam greitkelyje nebus lygių, kuris bus patikimas“, – savo sėkme net neabejoja P. Rawlinsonas.