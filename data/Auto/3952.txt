Reikalavimo užsisegti saugos diržus galinėse sėdynėse nepaiso ne tik pakruojiškiai. Ši yda būdinga beveik pusei suaugusiųjų šalies keleivių. Jie prisipažįsta retai arba išvis niekada, sėdėdami galinėse automobilio sėdynėse, nesisegantys saugos diržų. Tai rodo apklausos duomenys, bylojantys, kad nesisegti saugos diržų automobilio gale labiausiai linkę vyresnio amžiaus, solidų 10–20 metų ir didesnį vairavimo stažą turintys bei savimi pasitikintys šalies gyventojai. Pakruojo rajono pradinukai, atkreipę dėmęsį į šį svarbų Kelių eismo taisyklių punkto reikalavimą, pasiryžo jo tvirtai laikytis ir paskatinti tai daryti aplinkinius. „Nuo šiol patys visada prisisegsime ir kitiems pasakysime, kad prisisegtų“, – užsimojo Pakruojo rajono pradinukai. Tokiam sprendimui mokinukus paakino apsilankymas Pakruojo techninės apžiūros stotyje. Joje surengta akcija šalyje tęsiamas pradinukams skirtas saugaus elgesio renginių ciklas „Būk saugus eismo dalyvis“. Jį inicijavo Lietuvos techninės apžiūros įmonių asociacija „Transeksta“ kartu su Vilniaus apskrities Kelių policija.  „Mažieji Pakruojo rajono mokinukai atkreipė dėmesį į opią problemą. Tai Kelių eismo taisyklių reikalavimas gale sėdintiems užsisegti saugos diržus. Jo ignoravimas, deja, kol kas nelaikomas rimtu pažeidimu, nors pasekmės – akivaizdžios. Apskaičiuota, kad važiuojant 80 km/val. greičiu ir trenkiantis į nejudančią kliūtį, neprisisegęs diržo keleivis žūsta greičiau nei per 0,3 sekundės. Todėl reikalavimas visiems važiuojantiems automobiliu būtinai prisisegti diržus nėra iš piršto laužtas“, – teigia Vilniaus apskrities kelių policijos komisarė Aistė Dijokaitė. Jos vedamoje saugaus eismo pamokoje mažieji pakruojiškiai gilinosi, koks turėtų būti tvarkingas dviratis, kokių spalvų atšvaitai privalomi jo priekyje ir gale bei kokios yra jaunojo dviratininko pareigos. Pradinukai pažadėjo važinėti tik su tvarkingu dviračiu, kuris su atšvaitais, žibintais, visada užsidėjus šalmą, užsivilkus liemenę. Policijos pareigūnų talkininkas „Amsius“ pradinukus palydėjo į Pakruojo techninės apžiūros stotį. Jos atstovai mažiesiems papasakojo ir parodė, kaip, kokiais tikslais bei prietaisais tikrinami stabdžiai, žibintai, išmetamosios dujos ir kiti transporto priemonių techninės būklės parametrai. „Bandymais ne kartą įrodyta, kad pagrindinė keleivių saugumo priemonė – saugos diržai. Tuo tarpu oro pagalvės, elektroninės ar kitos saugos priemonės tik jas papildo. Saugos diržai nelaimingo įvykio metu žūties riziką gali sumažinti per pusę, o pasikliaujant vien oro pagalvėmis, ši rizika sumažėja tik trečdaliu“, – teigia LRT TV laidos „Keliai, mašinos, žmonės“ vedėjas Valdas Juozas Vilūnas. Saugaus eismo akcijoje jaunieji pakruojiškiai sužinojo, kodėl užsisegti diržus privalu ne tik priekinėse automobilio sėdynėse, bet jie ne mažiau svarbūs ir sėdint gale. Kad šie teiginiai neliktų vien žodžiais, pradinukai praktiškai išbandė, kur automobilyje aptinkami galinėms sėdynėms įrengti saugos diržai ir kaip teisingai jais prisisegti. „Net ir dėl menko smūgio keleiviai gali susižaloti patys arba sužeisti sėdinčius priekyje. Derėtų atsižvelgti ir į tai, kad neprisegti vaikai staigiais veiksmais gali sutrikdyti vairuotojo dėmesį“, – primena Vaidotas Vaišvila, vadovaujantis Šiaulių techninės apžiūros centrui, kurio padaliniu yra Pakruojo techninės patikros stotis. Internetu atlikto tyrimo duomenimis, apklausus 10 tūkst. gyventojų paaiškėjo, kad saugos diržus automobilio gale visada segasi beveik trečdalis keleivių. Dar 22 proc. žmonių šį saugumą didinantį veiksmą prieš važiuodami atlieka retsykiais, dažniausiai kai kažkas paragina prisisegti saugos diržus. Puoselėjančių šį reikalavimą skaičius, tikėtina, turėtų išaugti. Jį neabejotinai padidins ir Pakruojo rajono pradinukų nusiteikimas visada prisisegti saugos diržais ir netoleruoti bendrakeleivių, nesilaikančių Kelių eismo taisyklių reikalavimų.