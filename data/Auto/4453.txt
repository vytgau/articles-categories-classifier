Argentinos sostinės Buenos Airių link išskridusios „CRAFT Bearings“ komandos nuvykus laukia darbingos dienos iki varžybų starto – „Toyota“ bandymų poligone bus vykdomi automobilio testai, reiks įveikti technines bei administracines komisijas. Į 8-ąją tokią kelionę išsiruošęs A. Juknevičius sako tikįs, jog šventinė išvykimo diena atneš sėkmę sunkiausiame pasaulio ralio maratone. „Techniką ruošėme visus metus – padarėme daug patobulinimų, sustiprinome tas vietas, kur buvome pažeidžiami praėjusiais metais. Turime daug daugiau žinių važiuojant greitu automobiliu, pats įveikiau daugiausiai lenktyninių ralio reido kilometrų šalyje, o komanda pasiruošusi atiduoti visas jėgas. Manau, kad toks užtikrintas į Dakarą nevažiavau dar nė vieno karto. Dabar tetrūksta sportinės sėkmės, kurią, tikiuosi, prisiviliosime su Kalėdiniu išvykimu“, - su šypsena veide apie nuotaikas pasakojo A. Juknevičius. Ceremonijos metu ekipažą pasveikino ir sėkmės palinkėjo Neringos savivaldybės meras Darius Jasaitis. Įdomus faktas, jog tiek A. Juknevičius, tiek D. Vaičiulis yra Neringos miesto piliečiai, todėl pajūrio miesto meras įteikė sportininkams Neringos vėliavą, kurią sportininkai pažadėjo iškelti Dakaro bivuake. Tuo pačiu lėktuvu išskrido ir didžioji dalis „Agrorodeo“ komandos, namuose palikę tik pilotą Vaidotą Žalą, kuris į Pietų Ameriką leisis keliomis dienomis vėliau. Dakaro ralis prasidės sausio 2 dieną Paragvajaus mieste Asunsjone ir finišuos Argentinoje, Buenos Airėse. 2016-ųjų metų Dakaro ralyje A. Juknevičius vairuodamas „Overdrive Hilux“ bolidą užėmė 27-ąją vietą bendrojoje įskaitoje. 10-ąjame greičio ruože jis pasiekė ir geriausią lietuvių rezultatą etapuose – finišavo 17-as. 