Trečiadienis buvo tarsi koziris Dakaro ralio rengėjų saujoje. Devintas etapas turėjo būti ne tik ilgiausias maratone, bet ir vienas labiausiai intriguojančių – beveik visas greičio ruožas driekėsi bekele. Bet organizatoriai antrą kartą šiame ralyje atšaukė ištisą etapą. Dar trys greičio ruožai dėl nepalankių oro sąlygų buvo sutrumpinti. „Nežinau, ar tai tinkama išeitis. Tai buvo labai svarbus etapas, svarbiausias visame ralyje. Net jei šiuo metu pirmaučiau bendroje įskaitoje, norėčiau jį įveikti“, – pasipiktinimo organizatoriais neslėpė J. Barreda Bortas. Ispanas šiemet laimėjo jau du etapus, įskaitant pergalę antradienio greičio ruože. „Honda“ pilotas yra greitas kaip visada, bet ralio pradžioje gauta valandos bauda neleidžia jam žengti koja kojon su lyderiais – J. Barreda Bortas užima devintą vietą. Paskelbus, kad iš Saltos į Čilesitą ralio karavanas keliaus bendro naudojimo keliais, ispano viltys kautis dėl čempiono titulo susitraukė iki minimumo. Tačiau tvarkaraščio korekcijos liečia ne vien jį: dėl trumpėjančio įskaitinio maršruto intriga slopsta visose įskaitose. „Etapą buvo galima perkelti į kitą dieną, o ne tiesiog atsisakyti jo. Patinka ar ne, dabar lenktynės darosi praskiestos“, – širdo J. Barreda Bortas. Nepatenkintas Dakaro ralio rengėjų pasirinkimu buvo ir paskutinis lenktynėse išsilaikęs lietuvis A. Juknevičius. „Labai norėtųsi atsiimti bent dalį prarasto laiko. Bet kai nebelieka ilgiausių greičių ruožų, nebeturime, kaip tai padaryti. Afrika tikrai yra daug geresnė vieta Dakaro raliui, o čia – nesąmonė. Pernai lijo, užpernai lijo, dabar – vėl lyja. Dėl to organizatoriai, komandos – visi turi bėdų“, – konstatavo automobilių įskaitos dalyvis. Panašios nuomonės laikosi daugelis lenktynininkų: trečiadienį socialiniuose tinkluose mirgėjo ironiškos pastabos apie praėjusio etapo trasos būklę, kuri, kaip pastebėjo kol kas greičiausias rikiuotės motociklininkas iš Didžiosios Britanijos Samas Sunderlandas, buvo tinkamesnė antims, o ne ralio maratonų meistrams. Good weather for 🦆 in yesterday mornings first part 🚣🏻 https://t.co/d1RxM8FCca— Sam Sunderland (@Sundersam) January 11, 2017  Devintas etapas buvo atšauktas dėl purvo nuošliaužų Argentinos šiaurėje. Viena jų antradienį vakare užkirto kelią lenktynių karavanui į bivaką Saltoje. Ypač nukentėjo Volkano ir Tumbajos miesteliai. Pranešama, kad du žmonės žuvo, tūkstantis buvo evakuota, nutrūko komunikacijos ir elektros tiekimas. Dakaro ralio organizatoriai paskelbė pasiūlę savo pagalbą Argentinos tarnyboms likviduojant stichinės nelaimės padarinius. „Labai gaila stabdyti lenktynes, bet kai matai, kas liko iš tų kaimų, sportinis aspektas nebėra pats svarbiausias“, – savo sprendimą gynė lenktynių direktorius iš Prancūzijos Etienne'as Lavigne. Tiesa, kokią konkrečiai humanitarinę pagalbą ir kokiu mastu nukentėjusiam regionui suteikė Dakaro ralio organizatoriai, nėra pranešama.  Kalbėdamas apie ralio rengimą Pietų Amerikoje, E. Lavigne tikino, kad oro sąlygos tam kliūčių nesudaro. „Devynerius metus atvažiuojame į Argentiną. Ir tik šiemet oras toks atšiaurus. Gera yra ta organizacija, kuri moka greitai prisitaikyti. Darysime viską, kad ralis tęstųsi be sutrikimų“, – dėstė lenktynių vadovas. Primename, kad nuo 1979 metų rengiamas Dakaro ralis iš Afrikos į Pietų Ameriką persikraustė 2009-aisiais. Oficialus motyvas – saugumas, bet užkulisiuose neabejojama, kad organizatorių nenorui grįžti prie ištakų įtakos turi ir partnerių Pietų Amerikoje generuojamos kur kas didesnės pajamos. Iki šių metų Dakaro ralio pabaigos liko trys etapai. Lenktynių finišas laukia sausio 14 d. Buenos Airėse.