Įvykio vietoje BMW vairavęs vyriškis paaiškino, kad automobilio ratą keitė autoservise, kur tikriausiai meistrai jo tiesiog tinkamai nepriveržė, todėl šis ir nukrito. Automobilių servisų tinklo „Flix-Auto“ Kauno padalinio vadovas Vytautas Paškauskas teigia, kad tokios situacijos, kai dėl blogai atlikto darbo automobilių padangos tiesiog nulekia, nėra jau tokios retos. „Tokių dalykų, deja, bet pasitaiko. Prisukant ratus dažniausiai yra naudojamas pneumatinis veržliasukis, į kurį paduodamas oras. Tas įrankis laikui bėgant nusilpsta, todėl, jei sumontavus padangą ratas nėra patikrinamas su dinamometriniu raktu, atsiranda tokia tikimybė, kad jis gali nukristi“, – sako specialistas. Kitas atvejis, dėl kurio gali nukristi ratas, yra nevienodų varžtų naudojimas. „Lietiems ir skardiniams ratlankiams yra naudojami skirtingi varžtai. Todėl juos sumaišius ir priveržus su netinkamai varžtais, taip pat yra tikimybė, kad ratas atsiverš ir nukris“, – teigia V. Paškauskas. Tačiau dažniausiai tokie netikėtumai, kai ratas palieka automobilį, pasak specialisto, atsitinka dėl žmogiškojo faktoriaus. „Dažniausiai pasitaiko tokių atvejų, kai prie montavimo dirba keli žmonės. Vienas ratus nuiminėja, kitas montuoja ir paprasčiausiai pamiršta savo operaciją ir nepriveržia ratų. Tai jei ratas visiškai nukrito, greičiausiai, ratlankiai nebuvo priveržti, o tik pritvirtinti“, – aiškina V. Paškauskas. Galima pasitikrinti Serviso direktorius sako, kad patiktinti, ar ratas tikrai tinkamai sumontuotas, gali ir kiekvienas vairuotojas. „Dėl šventos ramybės pasitikrinti, ar ratas yra tinkamas priveržtas, galima su rankiniu raktu. Jei su ranka sukant veržlę yra jaučiamas stiprus pasipriešinimas, reiškiasi ratas yra sumontuotas tinkamai“, – sako V. Paškauskas. „Taip pat važiuojant blogai sumontuotas priekinis ratas gali pradėti „mušti“ per vairą, taip pat akivaizdžiai gali jaustis pašalinės vibracijos, daužymai ir panašiai. Tai pirmieji signalai, kad reikėtų sustoti ir pasitikrinti savo ratus“, – teigia specialistas. Jei ratas vis dėlto nukrito Anot V. Paškausko, apsidraudimui reikėtų rinktis servisus, kurie išduoda serviso lapą, kuriame yra visa informacija apie atliktus darbus. „Todėl, jei tik permontavus ratus jie nukrito, tai yra svarus įrodymas ir servisas turi prisiimti visą atsakomybę. Rimtesni servisai turi veiklos draudimą, todėl įvykus kažkokiai žmogiškai klaidai, draudimas dengia išlaidas“, – aiškina serviso direktorius. Tačiau pasirinkus neaiškios reputacijos automobilių remonto paslaugomis užsiiminėjančius asmenis, net ir nukritus ratui, gali likti nieko nepešęs. „Kai nėra vedama jokia apskaita, tai yra sunkiau įrodyti. Žmogus montuodamas padangas nepatikimuose servisuose kartais neįvertina tokių dalykų, o atsitikus nelaimei – nėra jokių įrodymų, kad darbai buvo atlikti būtent tame servise. Nukritus ratui, padaroma daug nuostolių, taip pat galima sužaloti vairuotoją ir sukelti eismo įvykį, todėl reikėtų rinktis atsakingai savo darbą atliekančius servisus, o net ir atlikus montavimo darbus, tikrai nepakenks papildomai patikrinti veržlių tvirtumą“, – pataria V. Paškauskas.