Iš karto turiu perspėti nekantriausius skaitytojus, kad išsamesnio testo dar teks palaukti iki birželio pabaigos, kai Lietuvos atstovybes pasieks pirmieji pardavimams skirti modeliai, o šįkart žurnalistams buvo suteikta galimybė nepilną dieną praleisti su skirtingais bandomaisiais automobiliais. Į akis krenta gerokai sportiškesnis hečbeko siluetas (ne veltui ir pavadinime „Grand Sport“ priedas), o priklausomai nuo versijos naujos kartos „Insignia“ dar ir tapo apie 175 kg lengvesnė – tai yra „numetė“ daugiau nei dešimtadalį svorio. Šį modelį „Opel“ sukūrė ant visiškai naujos platformos. Ratų bazė tapo 92 mm ilgesnė, tad ir salonas erdvesnis: gale sėdintiems 32 mm daugiau erdvės kojoms, 25 mm – pečių aukštyje ir 8 mm – galvų aukštyje, o priekinės sėdynės sumontuotos kiek žemiau, siekiant sustiprinti sportiškesnio vairavimo įspūdį. Be to, ir pats automobilis yra žemesnis ir ilgesnis už pirmtaką, o oro pasipriešinimo koeficientas – tik 0,26. Įsėdus į automobilį salonas palieka gerą įspūdį: išties erdvu, prietaisų architektūra dabar pakreipta į vairuotojo pusę, ergonomika – gera, viskas po ranka, atsirado daugiau aukštesnės kokybės medžiagų, multimedija lengvai skaitoma ir intuityviai valdoma. Automobilio komforto įrangos sąrašas ir anksčiau nebūdavo trumpas, o dabar tapo dar ilgesnis. Nauja „Insignia“ perėmė iš mažesnės „Astra“ adaptyvių LED matricos žibintų sistemą (už papildomą mokestį), kuri gali apšviesti net iki 400 metrų.  Toliau sąraše: išvažiavimo iš savo eismo juostos įspėjimo sistema su vairo pasukimo funkcija, naujas informacijos pateikimo ant priekinio stiklo „head-up“ ekranas ir 360° vaizdą rodančios kameros, kartu su komfortiškomis AGR sertifikuotomis aukštos kokybės sėdynėmis, šildomomis ir priekyje ir gale, bei šildomas priekinis stiklas. Automobilyje įdiegta informacijos ir pramogų sistema „IntelliLink“, asmeninė „Opel OnStar“ ryšio sistema, naudojantis kuria galima užsakyti viešbutį ar restoraną, o nutikus nelaimei operatorius iškvies pagalbą. „OnStar“ sistemos 4G LTE internetas su „Wi-Fi“ funkcija suteikia galimybę visiems keleiviams automobilyje prisijungti prie tinklo. Naujosios platformos sprendimai kartu su varančiųjų ratų traukos paskirstymo sistema, kaip tikisi „Opel“, turėtų užtikrinti geresnes vairavimo savybes. Bandomieji modeliai išties neblogai elgėsi posūkiuose, tik duobės, kelio nelygumai ar staigesni manevrai vairu (ar dar blogiau – viskas kartu) nesmagiai išsiūbuodavo kėbulą ir versdavo nepersistengti. Tačiau bandomieji modeliai yra bandomieji – neskubėkime su išvadomis ir palaukime produkcinių versijų. Versijose su adaptyvia pakaba sistema pritaiko amortizatorių, vairo ir transmisijos (automatinės) darbą prie važiavimo režimo („Standard“, „Sport“ ir „Tour“), kurį pasirenka pats vairuotojas. Renkantis „Sport“ režimą nereikalingi siūbavimai prislopsta. Bazinė „Insignia Grand Sport“ siūloma su visiškai nauju „Opel“ 1.5 litro darbinio tūrio turbobenzininiu 140 AG varikliu, kuris pasirodė pakankamai smagus tiek mieste, tiek užmiestyje ir saikingo apetito. Norintiems „karštos“ versijos - 2 litrų 260 AG turbomotoras, komplektuojamas su nauja 8 laipsnių automatine pavarų dėže ir visų ratų pavara. Akceleruojant šis variklis skleidžia ausį glostančius šniokštimus ir urzgesius, o „Insignia“ tiesiog veržiasi iš savo važiuoklės. Dyzelinių variklių pasiūloje: 1,6 l 110 AG ir 136 AG jėgainės, taip pat mūsų išmėgintas 2 litrų 170 AG motoras, kuris važiuojant maksimaliu leidžiamu greičiu autostradoje telpa į 7 litrus dyzelino šimtui kilometrų, ir galingiausia 2 litrų 210 AG versija. Be minėtos naujosios automatinės pavarų dėžės siūloma ir 6 laipsnių mechaninė bei senasis 6 laipsnių „automatas“. Naujos kartos automobilio kaina Lietuvoje prasideda nuo 19 tūkst. 360 eurų už bazinę versiją su 1.5 varikliu ir mechanine pavarų dėže. Dyzelinės versijos startuoja nuo 21 tūkst. 175 eurų. Tad pirmieji įspūdžiai – smagūs, o mums belieka sulaukti išsamaus testo.