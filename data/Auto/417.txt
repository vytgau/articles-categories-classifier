„Tiek ant pačio tilto, tiek jo prieigose piko metu nuolat susidaro didelės eismo spūstys. Vakarinio piko metu jos nusidriekia iki pat pilies žiedo, kuris taip pat užsikemša. Turint omenyje, kad šioje miesto vietoje statomi net keli verslo centrai, automobilių srautai ateityje dar labiau išaugs“, - teigė Kauno savivaldybės administracijos direktoriaus pavaduotojas Vilius Šiliauskas. Nebeliks šviesoforų Rekonstrukcijos metu planuojama Brastos gatvėje ir Neries krantinėje įrengti dvi naujas žiedines sankryžas, tarp kurių nusidrieks jungtis, einanti po P. Vileišio tiltu. Palei upę einantis dviračių takas po rekonstrukcijos pasislinks arčiau upės. Vairuotojai, atvažiuojantys nuo centro pusės, galės be didesnių stabdymų, kirtę tiltą važiuoti Jurbarko gatve, o norėdami važiuoti link Brastos gatvės ar Neries krantinės vairuotojai turės įveikti žiedines sankryžas. „Žiedų įrengimas leis panaikinti keturšalę sankryžą, Jurbarko gatvėje paliekant tik dešiniuosius posūkius. Tai reiškia, kad Jurbarko, A. Kriščiukaičio ir Brastos gatvių sankirtoje bus paliktas tik pėsčiųjų šviesoforas“,- aiškino Kauno savivaldybės Transporto ir eismo organizavimo skyriaus vedėjas Paulius Keras. Ieškos rangovo Šis sprendimas susijęs ir su planuojamu Kėdainių tiltu. Jį pastačius, išaugs nuo Šilainių atvykstančių automobilių srautai, kurie papildomai apkraus Neries krantinę ir Brastos gatvę. Rytinio ir vakarinio piko metu P. Vileišio tiltu vidutiniškai per valandą pravažiuoja 4000 automobilių. Šiuo metu rengiamas naujojo transporto mazgo techninis projektas. Jį užbaigti planuojama iki gegužės mėnesio pabaigos. Tuomet bus skelbiami statybos darbų viešieji pirkimai. Konkurso metu parinkus geriausią kainą pasiūliusią kompaniją, ji pradės darbus, kuriuos planuojama užbaigti 2019 metais. 