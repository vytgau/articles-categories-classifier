Dakaro ralio dalyviai antradienį paliko Boliviją ir persikėlė į Argentiną, bet nuo vandens pertekliaus niekur nepabėgo. Dėl nepravažiuojamų kelių lenktynininkai po septinto greičio ruožo negalėjo leistis suplanuotu maršrutu į Saltoje jų laukiantį bivaką. Įvertinę gamtines sąlygas, organizatoriai pranešė atšaukiantys visą devintą ralio etapą. Į Čilesitą ralio dalyviai važiuos nesivaržydami tarpusavyje, ir ketvirtadienį bandys grįžti prie numatyto grafiko. Skelbiama, kad visi ištekliai trečiadienį bus mesti į pagalbą stichinę nelaimę patyrusiam šiaurės Argentinos Volkano miesteliui, palaidotam po purvo nuošliaužomis. Lenktynių trasą merkiančios liūtys Dakaro ralio rengėjams neišsprendžiamu galvosūkiu virto praėjusios savaitės pabaigoje. Šeštadienio etapas taip pat buvo atšauktas, dar trys – sutrumpinti. Trečiadienio greičio ruožą turėjo sudaryti 406 km bekelės. Spėta, kad šturmanus iš peties padirbėti priversiantis etapas turės lemiamą įtaką galutiniams lenktynių rezultatams.  Primename, kad A. Juknevičiaus ir Dariaus Vaičiulio ekipažas („Toyota Hilux Overdrive“) antradienį septintame etape užėmė 21-ą vietą, o bendroje automobilių įskaitoje žengia 25-as. Sausio 2 d. Asunsjone (Paragvajus) startavusį Dakaro ralį pradėjo 143 motociklininkai, 37 keturračių pilotai, 77 automobilių ir 50 sunkvežimių ekipažų. Pirmą savaitę ginklus teko sudėti maždaug ketvirtadaliui lenktynininkų, tarp kurių buvo du automobilių įskaitos dalyviai iš Lietuvos – Benediktas Vanagas ir Vaidotas Žala. Lenktynių finišas laukia sausio 14 d. Buenos Airėse (Argentina). Sportininkams iš viso reikės sukarti beveik 9 tūkst kilometrų, skaičiuojant tiek greičio ruožus, tiek neįskaitinius pervažiavimus.