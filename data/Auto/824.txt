Bet yra viena išlyga – B. Bardausko rezultatas dar gali keistis, nes Dakaro rengėjai nebuvo suvedę galutinių rezultatų, rašoma komandos pranešime. Tai reiškia, kad B. Bardauskas gali šoktelėti ir aukščiau. Prieš šį etapą lietuvis klasifikavosi 82 pozicijoje. Priešpaskutinis etapas mūsų šalies sportininkui klostėsi įvairiai, bet jo motociklas „KTM 450 Rally Replica“ nepavedė. Pirmąjį ir antrąjį kelio patikros punktus (WP) lietuvis pasiekė 78-as. Pasiekęs trečiąjį ir ketvirtąjį WP jis krito į 80-tą vietą, bet vėliau vis gerino pozicijas. Penktame kelio punkte B. Bardauskas jau buvo 76, o šeštame smuktelėjo viena pozicija iki 77 vietos. Vėliau rezultatų sistema „užlūžo“. Pasak B. Bardausko komandos „Perkūnas Team“ vadovo Carloso Brebbios, paskutinis keturioliktasis etapas tebus formalumas. Motociklininkams teks įveikti 284 km, iš kurių 119 km yra greičio ruožas. „Dauguma sutinka su faktu, kad šios dienos rytą faktiškai jau būna aiškūs ralio nugalėtojai. Per 119 km finišo etapą nedaug kas pasikeičia. Ši diena tampa didele švente ir ypač Kordobai“, – kalbėjo du dešimtmečius Lietuvoje gyvenantis argentinietis C. Brebbia. Būtent Kordobos provincijoje labiausiai juntama aistra auto/moto sportui. Tikėtina, kad per daugiau kaip 100 km ruožą bus išsidėstę daugybė smalsuolių ir šio sporto entuziastų. Vakare nusimato šventinė fiesta Kordobos centre.