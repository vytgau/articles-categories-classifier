Australijoje eismas vyksta kairiąja kelio puse, tad natūralu, kad testuojamų automobilių vairai sumontuoti dešinėje. Atliekant eksperimentą buvo imituojamas 64 km/val. greičiu vienas priešais kitą lekiančių automobilių susidūrimas. 1998 metų laidos hečbekas nebuvo aprūpintas saugos oro pagalvėmis, o 2015 metų „Corolla“ modelyje, kuris Europoje žinomas „Auris“ pavadinimu, buvo net septynios tokios pagalvės. Senajam „Corolla“ modeliui eksperimentas buvo tiesiog pragaištingas – tai matyti net įprastame, ne sulėtintame, vaizdo įraše. Galima peržiūrėti ir sulėtintą, be to, įvairiais rakursais iš abiejų vairuotojų perspektyvos nufilmuotą įrašą. Seno hečbeko vairuotojo pusėje sumontuota kamera užfiksuoti kadrai leidžia įsitikinti, kokio masto avariją smūgio atveju patirtų 1998-ųjų modelis.  Lyginti šio susidūrimo testo su standartiniu „Euro NCAP“ vertinimo testu, kai imituojamas smūgis į deformuojamą barjerą, savaime suprantama, negalima, todėl jokių reitingų ar rodiklių jo eksperimento organizatoriai nepaskelbė, tačiau balus visgi skyrė: senajam „Corolla“ modeliui teko vos 0,4 balo iš 16 galimų, o šiuolaikiniam – net 12,93 balo. Per „Euro NCAP“ inicijuojamą smūgio iš priekio testą 2013 metų laidos automobilis „Auris“ buvo įvertintas 15 balų, o susumavus visų testų rezultatus jam buvo skirtos maksimalios 5 žvaigždutės.