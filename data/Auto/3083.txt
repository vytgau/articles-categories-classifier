Tokiomis priemonėmis JAV automobilių gamintoja tikisi pagerinti pardavimus ir pelno rodiklius. Nors planuojamas darbo vietų naikinimas yra mažesnis, nei skelbta anksčiau, įmonė tikisi, kad tokiomis priemonėmis jai pavyks iš esmės sumažinti išlaidas. Kiek tikimasi sutaupyti panaikinus darbo vietas, kol kas neaišku. Automobilių gamintojos vadovas Markas Fieldsas balandį analitikams sakė, kad bendrovė ketina ir toliau „telkti dėmesį į išlaidų mažinimą“. Balandį, palyginti su 2016 metų analogišku mėnesiu, „Ford“ pardavimai Jungtinėse Valstijose sumažėjo 7 proc., o Europoje - 11 proc. Įmonės akcijų vertė per pastaruosius dvylika mėnesių nukrito daugiau nei 15 proc. Trečiadienį „Ford“ pranešė, kad naujausių „atleidimų vėjų“ nepajus darbuotojai, dirbantys pagal valandinį užmokestį ar gamybos sektoriuje, taip pat jie nebus jaučiami ir Europos ar Pietų Amerikos padaliniuose. Išsamesnė informacija „Ford“ darbuotojams bus suteikta birželį, sakė įmonės atstovas spaudai Mike'as Moranas. Įmonė tikisi personalo karpymo procesą užbaigti iki rugsėjo pabaigos. 2016 m. pabaigos duomenimis, viso pasaulio mastu „Ford“ buvo įdarbinusi 200 tūkst. žmonių, įskaitant 101 tūkst. įmonės darbuotojų Šiaurės Amerikoje ir 23 tūkst. - Azijoje. Bendrovė, kuri pretenduoja į maždaug 7 proc. pasaulinės automobilių rinkos, dar ne taip seniai pasamdė tūkstančius darbuotojų, reaguodama į stiprią paklausą. Tačiau pastaruoju metu situacija iš esmės pasikeitė. Nuo 2013 metų „Ford“ panaikino 3000 darbo vietų Pietų Amerikoje. Pernai ji panaikino šimtus darbo vietų Europoje, tikėdamasi sumažinti išlaidas 200 mln. dolerių per metus. Be to, kaip buvo skelbta gamintojos metinėje ataskaitoje, ji panaikino apie 2000 pozicijų Azijoje. Sausį JAV automobilių gamybos milžinė pranešė nestatysianti naujos automobilių surinkimo gamyklos Meksikoje, kai JAV prezidentas Donaldas Trumpas sukritikavo JAV automobilių gamintojas, gaminančias automobilius Meksikoje. Nuo tada, kai 2014 metų viduryje M. Fieldsas pradėjo eiti savo pareigas, bendrovės akcijų vertė nukrito beveik 40 proc.