Salone tvyrantis benzino kvapas gali ne juokais erzinti, ypač jei automobilyje praleidžiate nemažai laiko, nes, pavyzdžiui, dažnai leidžiatės į ilgas keliones. Jei dujų kvapas ypač intensyvus, gali įsiskaudėti galvą, pasidaryti silpna ar tiesiog supykinti. Svetainėje autoevolution.com išvardytos kelios priemonės, kurių imasi automobilių vairuotojai, siekdami panaikinti automobilio salone tvyranti benzino kvapą. Atrodo, logiškiausia būtų naudoti oro gaiviklį ir važiuoti atsidarius langus. Deja, dažniausiai to nepakanka, kad kvapo visiškai nesijustų. Vadinasi, jį būtina neutralizuoti. Norint tai padaryti, pirmiausia reikia nustatyti kvapo šaltinį. Atidžiai apžiūrėkite kiliminę dangą savo ar keleivio vietoje ir veikiausiai aptiksite kokią nors dėmę. Tada naudodami didžiulį kiekį šampūno ir vandens galėsite pamėginti bent sumažinti benzino padarytą žalą. Jei dėmė nėra didelė, to gali pakakti, kad benzino kvapas visiškai išnyktų. Tačiau dažnai net po itin kruopštaus ir įnirtingo kilimo valymo bjaurus kvapas, kurį, beje, kai kurie žmonės mėgsta, vis tiek jaučiasi. Anot vieno iš sunkvežimių vairuotojų išgirsto patarimo, tiesiai ant benzino dėmės reikia užberti maltos kavos ir palikti ją ten maždaug savaitei. Mat kavos sudėtyje esantys aliejai absorbuoja kvapus, todėl sugers ir benzino kvapą. Brangios kavos pirkti tikrai nereikia – tiks ir pati pigiausia rūšis. Be to, po tokos procedūros išnyks ne tik kvapas, bet ir dėmė. Dar viena veiksmingai kvapus neutralizuojanti medžiaga – natrio hidrokarbonatas arba tiesiog soda. Užberkite jos ant dėmės ir palikite nakčiai. Kitą dieną nuvalykite sodą šepečiu, o jei dar liks – nusiurbkite dulkių siurbliu. Kvapas turėtų būti išnykęs, todėl galėsite drąsiai važinėtis kad ir visą dieną nesibaimindami, jog po kelių kilometrų pasidarys bloga. Kadangi benzinas – riebus produktas, galite išmėginti kokią nors indų plovimo priemonę. Plovimo skysčiuose esančios cheminės medžiagos skaido riebalus, todėl ir kvapas turėtų išnykti tarsi pamojus burtų lazdele. Siekdami kuo geresnio rezultato, ploviklį pilkite tiesiai ant dėmės ir leiskite jam susigerti. Galite išmėginti ir vieną ypač seną patarimą: įpilkite į purkštuvą obuolių acto ir užpurkškite jo ant kiliminės dangos ir gretimų automobilio salono sričių. Taip išpurkštą automobilį palikite nakčiai. Nepamirškite atidaryti langus. Šimtaprocentinės garantijos šis metodas nesuteikia, bet gali būti veiksmingas. Jei esate labai užsiėmęs arba tiesiog netikite šiais senoviniais metodais, visada galite pasinaudoti specialiai automobilių salonams skirtu valikliu. Tik prieš jį purkšdami, būtinai perskaitykite naudojimo instrukcijas, taip pat išsiaiškinkite, kokius paviršius juo galima valyti ir ar jis nepalieka dėmių. Vienas iš dažniausiai taikomų kvapo atsikratymo būdų, žinoma, yra vėdinimas. Jei norite tinkamai išvėdinti automobilį, atidarykite jo duris ir palikite taip bent 24-ioms valandoms. Aišku, prieš tai išimkite iš automobilio visus vertingus daiktus, be to, kartkartėmis užmeskite į jį akį. Nuolat cirkuliuojantis oras turėtų išvėdinti visus į automobilį įsigėrusius kvapus. Kadangi automobiliuose naudojamos labai įvairių rūšių kiliminės dangos, ne visi iš pasiūlytų metodų gali pasirodyti veiksmingi. Visgi visų neišmėginus ranka į juos numoti neverta, nes kreiptis profesionalios pagalbos – gal ir geriausias, bet kur kas brangiau atsieisiantis sprendimas.