Lietuviai, 9 tūkst. km distanciją nuvažiavę „Toyota Hilux Overdrive“ visureigiu, automobilių įskaitoje užėmė 21-ą vietą. Tai – geriausias šalies lenktynininkų pasiekimas Dakaro raliuose per visą istoriją. Kaip ir trasoje, pirmieji ant bulvare greta Argentinos automobilių klubo būstinės suręstos pakylos kilo motociklininkai ir keturračių pilotai. Vieni iš laimės, kad pasiekė finišą, klupo ant kelių, kiti mosavo savo nacionalinėmis vėliavomis, laistė šampaną, dainavo pergalės dainas ar pasistiebę demonstravo akrobatinius triukus. O štai serbui Gaborui Saghmeisteriui apsilankymas ant podiumo nebuvo labai malonus. Neatpažinęs jo šalies vėliavos, renginio pranešėjas 73-ią vietą užėmusį motociklininką pristatė kaip Rusijos atstovą. Jį pataisė pats G. Saghmeisteris, piktokai sušukęs, kad yra serbas, o ne rusas. Nuo pakylos žiūrovams mojavo ir Estijos motociklininkai: 30-oje pozicijoje finišavęs Toomas Triisa bei 55-as likęs Martas Meeru. Pagerbus automobilių ir sunkvežimių įskaitų prizininkus, atėjo laikas apdovanoti likusius Dakaro užkariautojus.  Deja, ceremoniją tiesiogiai transliavę organizatoriai neturėjo kantrybės parodyti ją iki pabaigos: atsisveikinus su paskutiniais čempionais ir sugiedojus Argentinos himną, transliacija netrukus buvo nutraukta, taip ir nesulaukus ant podiumo A. Juknevičiaus ir D. Vaičiulio. Vis dėlto, kaip pranešė DELFI žurnalistas Argentinoje Paulius Garkauskas, lietuviai pakyla važiavo pagal įprastą scenarijų, išskleidę trispalvę ir Vytį.  Maratoną automobilių įskaitoje laimėjo „Peugeot“ atstovas Stephane'as Peterhanselis. Misteriu Dakaru pravardžiuojamas 51-erių prancūzas apgynė titulą ir čempionu tapo rekordinį 13-ą kartą. Prieš tai jis po šešis sykius nugalėjo Dakaro ralyje važiuodamas motociklu ir automobiliu. Motociklų įskaitoje pirmą kartą istorijoje Dakaro ralio karūną užsidėjo Didžiosios Britanijos sportininkas – 27-erių Samas Sunderlandas. KTM technika pergalę lenktynėse garantavo 16-ą kartą iš eilės. Keturračių klasėje istorija taip pat buvo perrašyta – pirmą sykį ją laimėjo rusas. Įtikinamai visus konkurentus pranoko Sergejus Kariakinas su „Yamaha“. Sunkvežimių lenktynių čempionu taip pat tapo Rusijos sportininkas – favoritės „Kamaz“ komandos atstovas Eduardas Nikolajevas. In line for the podium! #dakar2017 #craftdakar #podium #argentina #dakarargentina #finishline A photo posted by Antanas Juknevičius (@antanasjuknevicius) on Jan 14, 2017 at 12:58pm PST  