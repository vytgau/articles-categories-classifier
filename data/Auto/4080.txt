Užklupus šalčiams vis daugiau gyventojų palieka seną automobilį bendro naudojimosi vietose visai žiemai, ypač paaiškėjus, kad automobilis nebetinkamas eksploatuoti. Vis tik nereikėtų pamiršti, kad nenaudojamos ir apleistos transporto priemonės sukelia problemų jų savininkams ir aplinkiniams, nes užima vietą gyvenamųjų rajonų perpildytuose kiemuose, trukdo eismui miestų ir miestelių gatvėse, teršia aplinką. „Neeksploatuojamo automobilio savininkas privalo pasirūpinti be priežiūros ir neleistinoje vietoje paliktu automobiliu – jį parduoti ar perduoti perdirbėjams. Nereikia pamiršti, kad be priežiūros palikto nenaudojamo automobilio savininkas gali sulaukti baudų už tokios transporto priemonės laikymą bendro naudojimo vietose ir aplinkos teršimą. Nesutvarkytos automobilių detalės ir neretai iš tokių automobilių tekantis tepalas pridaro žalos gamtai“, – sako Eksploatuoti netinkamų transporto priemonių tvarkytojų asociacijos (ENTPTA) vadovas Vladimiras Jankoitas. Jis taip pat perspėja, kad dėl neprižiūrimos transporto priemonės gali kilti ir daugiau problemų. Pavyzdžiui, pavogus nenaudojamo automobilio valstybinį numerį ir padarius nusižengimą, transporto priemonės savininkui teks prisiimti atsakomybę už kitų asmenų padarytus nusikaltimus. „Regitros“ duomenimis, Lietuvoje įregistruota beveik 1,2 mln. lengvųjų automobilių, iš jų 117 tūkst. automobilių arba kas dešimtai transporto priemonei jo savininkas yra sustabdęs naudojimąsi. Tai reiškia, kad dešimtys tūkstančių lengvųjų automobilių yra palikti be priežiūros ir neutilizuoti“, – sako Gamintojų ir importuotojų asociacijos (GIA) bei Elektronikos gamintojų ir importuotojų organizacijos (EGIO) vadovas Alfredas Skinulis. Pasak jo, gyventojas eksploatuoti netinkamą automobilį gali priduoti kiekvienoje Lietuvos apskrityje. Tą padaryti paprasta pasinaudojant GIA kartu su ENTPTA sukurta senų automobilių tvarkymo sistema. GIA organizuoja eksploatuoti netinkamų transporto priemonių tvarkymą ir finansuoja automobilių ardymo metu susidarančių neigiamą rinkos vertę turinčių atliekų tinkamą sutvarkymą. Tokiu būdu užtikrinama, kad automobilių atliekos nepatenka į aplinką. Nenaudojamos transporto priemonės transportavimo paslaugos, gyventojui, besikreipusiam į šios sistemos dalyves, nekainuoja. Lietuvoje kasmet išardoma apie 50-60 tūkst. tonų senų automobilių, iš kurių apie 30 proc. (15-18 tūkst. tonų) susidaro nevertingos plastiko, gumos, stiklo, salono apdailos ir kitokių automobilių dalių atliekos. Šias atliekas, siekiant saugoti gamtą ir žmonių sveikatą, būtina perdirbti. Senus automobilius supirkinėja ir nelegalūs ardytojai, kurie vertingas dalis priduoda į antrinę rinką, metalą parduoda, o gumos, stiklo, plastiko atliekas šalina į pamiškes, buitinių atliekų konteinerius ir panašiai.