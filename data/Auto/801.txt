Šie automobiliai oficialiai turėtų atitikti „Euro 6“ taršos standartą. Ministerijos atstovė Svenja Friedrich pranešė, jog Vokietijos transporto tarnyba KBA aptiko šiuose automobiliuose programinę įrangą, kuri leidžia klastoti išmetamų azoto oksidų dujų duomenis bandymų metu, o realiomis vairavimo sąlygomis automobiliai išmeta daugiau dujų. Ministerijos atstovės teigimu, 77 600 tokių automobilių yra registruota Vokietijoje: tai yra A4, A5, A6, A7, A8, Q5, SQ5 ir Q7 modeliai. „Audi“ privalo iki vasario 2 d. tarnybą KBA informuoti, kaip ketina atnaujinti programinę įrangą, susijusią su išmetamųjų dujų kontrole, kad būtų panaikinta išmetamųjų dujų manipuliavimo galimybė. O vėliau bendrovė turėtų informuoti automobilių savininkus. Sekmadienį „Audi“ išplatintame pranešime nurodoma, kad minėti modeliai yra įtraukti į savanoriško atšaukimo programą, apimančią 850 tūkst. automobilių su V6 ir V8 dyzeliniais varikliais, apie kurią buvo paskelbta dar liepą.