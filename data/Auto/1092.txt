„Atvykau išlydėti pirmosios komandos dalies. Dėl vėlesnio nei įprastai Dakaro starto nusprendėme komandą dalinti pusiau bei į Pietų Ameriką vykti skirtingu metu“, – sakė lenktynininkas B. Vanagas. Jau sausio 2 dieną nuo pat ryto pirmųjų į Pietų Ameriką atvykusių technikų ir media komandos lauks griežtai suplanuota darbotvarkė – technikos atsiėmimas iš uosto, „Toyota Hilux Gazoo Racing“ patikra po kelionės bei paruošimas lenktynėms, administraciniai lenktynių formalumai. „Likusi komandos dalis atvyks po dviejų dienų nuo pirmosios. Pasiruošimo darbotvarkę suplanavome taip, kad galėjome daliai komandos leisti sutikti naujus metus Lietuvoje. Nors nesureikšminu šios šventės, tačiau pirmą kartą per 6-erius metus pamatysiu, kaip Naujųjų metų sutikimas atrodo Lietuvoje. Iki šiol tai nutikdavo Pietų Amerikoje, oro uostuose ar net lektuve“, – pasakojo B. Vanagas. Peru komandą pasitiks Argentinos lietuvis Marcelo Rolando. Ši asmenybė puikiai žinoma iš žurnalistų Vytaro Radzevičiaus ir Martyno Starkaus kelionių po Pietų Ameriką. Marcelo komandoje turės itin svarbią logisto funkciją. Iš viso „General Financing team Pitlane“ komandai Dakare atstovaus 14 žmonių. Antroji komandos dalis išvyksta antradienį 11.00 val. drauge su B. Vanagu ir šturmanu iš Lenkijos Sebastianu Rozwadowskiu. 2018 m. Dakaras startuos sausio 6 d. Peru sostinėje Limoje ir finišuos sausio 20-ąją Kordobos mieste Argentinoje. Tai bus 10-asis Dakaro ralis Pietų Amerikos teritorijoje. Iš viso sportininkų laukia 13 greičio ruožų, kurių bendras ilgis apie 9000 kilometrų.