„Craft Bearings“ ekipa artėja prie geriausio Lietuvos rezultato viso Dakaro istorijoje. Šiuo metu ekipažas likus paskutiniam etapui žengia 21-as. Paskutinis etapas lietuvių pozicijos iš esmės nepakeis. Tiesa, yra vienintelis tikslas – finišas. „Mums reikia važiuoti savo tempu – kaip visada. Juk aš niekada dirbtinai lėčiau nevažiuoju. Tiesa, 11-ajame etape važiavau lėčiau, nes kai traukė sulūžo ją teko keisti, o sriegio buvo visai nedaug likę. Sriegio kito neturėjome, o jo buvo likę visai nedaug. Ar žinote ką tai reiškia? Vienas šuolis ir viskas. Viskas buvo pastatyta ant kortos. Tai nebuvo tas atvejis, kai pataisius galima lėkti. Antras dalykas – subyrėjo ratų suvedimas. Tada vairavimas visai kitoks“, - DELFI teigė A. Juknevičius. Paskutinis etapas nieko ypatingo nežada. „Tai bus paprastas klasikinio ralio etapas, su daug posūkių. Kelios balos dėl žiūrovų, bus purvo. Niekas jau nesiplėšys“, - teigė D. Vaičiulis. „Mus kažkam pavyti jau sunku. Mums pavyti kažką taip pat sudėtinga. Nebent tikėtis kažko gedimo ar nesėkmės. Bet nesitikime, nes tai paskutinė diena ir ji būna tokia simbolinė. Juk kas yra 64 km prie tūkstančių pravažiuotų kilometrų? Tai lašas jūroje. Tai nieko nepakeičia. Viskas. Dabar reikia tik savo tempu finišuoti“, - kalbėjo A. Juknevičius. Kol kas geriausia vieta Dakaro raliuose priklauso Benediktui Vanagui (24). A. Juknevičius ir D. Vaičiulis yra vos per 64 km, kad šį rezultatą pagerintų. Tiesa, tai ekipažui teikia ne itin daug džiaugsmo. „Mes turėjome būti dvidešimtuke. Mes jau sau nagus nusigraužėme... Penktą dieną prisidirbome. Jei ne ta nesėkmė, galėjome būti 15-i. Darius skaičiuoja, kad turėjome būti 16-i. Tai parodo mūsų potencialą. Tada tai būtų istorija. Tada būčiau laimingas 100 proc. O dabar? Dabar mes tik visiems būsimiems Baltijos šalių dalyviams pakėlėme kartelę“, - kalbėjo D. Juknevičius. DELFI primena, kad po apmaudžios klaidos penktąją Dakaro dieną „Toyota Hilux Overdrive“ automobiliui lūžo kardanas, tad po kopas lietuviams teko važiuoti automobiliu dviem varančiais ratais, nes dėl kardano lūžio varantieji liko tik galiniai ratai. Lietuviai skaičiuoja, kad dėl šios nesėkmės buvo prarasta apie trys valandos. Šeštadienį po paskutinio etapo Rio Cuarto mieste, Dakaro dalyviai pajudės į Buenos Aires, kur oficialiai finišuos sunkiausios pasaulio lenktynės. Lenktynių karavanui dar iki Argentinos sostinės dar teks įveikti apie 700 km.