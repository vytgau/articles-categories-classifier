Planuojama, kad ateinančiais metais pasirodysianti naujoji A klasė taps kompaktinių automobilių proveržiu ir ryžtingai prisidės prie jaunesnio „Mercedes-Benz“ prekės ženklo įvaizdžio kūrimo. Kaip teigia gamintojas, naujoji „Mercedes-Benz“ A klasė įkūnija naują dizaino filosofijos etapą – pristatoma moderni prabanga ir vartotojo sąsaja perkeliama į skaitmeninį amžių. Naujosios A klasės interjero architektūra, kontrolės ir atvaizdavimo sistema išsiskiria iš kitų šio segmento automobilių. Prietaisų skydelis padalintas į dvi trimates horizontalias dalis. Apatinė dalis vizualiai atskirta nuo pagrindinio prietaisų skydelio korpuso ir sukuria „plūduriavimo“ įspūdį. Siekiant sustiprinti šį efektą galimas papildomas apšvietimas, kuris akcentuoja laisvai erdvėje besilaikančios struktūros įspūdį. Sportinės oro angos su turbinos išvaizdos elementais – dar vienas išskirtinis interjero bruožas. Naujoje A klasėje taip pat pritaikyta daugelis kitų detalių, o kai kurios – iš prabangiausių „Mercedes-Benz“ modelių. Pavyzdžiui, naudojamas S klasės automobiliuose montuojamas daugiafunkcinis vairas. Priekinės sėdynės taip pat aprūpintos komfortą sukuriančiomis galimybėmis, kurios atkeliavo iš aukštesnių segmentų: sėdynių klimato kontrolė, masažo funkcija bei prie vairuotojo ar keleivio anatomijos individualiai prisitaikančios „Multicontour“ sėdynės.  Interjere gerokai išplėstas erdvės ir visapusiško matomumo jausmas. Lyginant su ankstesne A klase, automobilyje daugiau vietos tenka pečiams (priekyje +9 mm, gale + 22 mm), alkūnėms (priekyje +35 mm, gale + 36 mm) ir galvai (priekyje +7 mm, gale + 8 mm). Dar vienas naujosios A klasės privalumas – lengvesnis prieinamumas prie galinių sėdynių. 370 litrų talpos bagažo skyrius geriau pritaikytas šeimos ir laisvalaikio poreikiams. Jo talpa 29 litrais didesnė nei ankstesnės kartos. Dviejų dalių galinių žibintų dėka pakrovimo anga 20 cm platesnė nei anksčiau. Taip pat apie 10 proc. patobulintas visapusis matomumas.