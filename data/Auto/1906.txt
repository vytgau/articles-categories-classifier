Praėjus dvejiems metams po to, kai per paskutinę Frankfurto automobilių parodą visus nustebino pristatydama elektrinio sedano konceptą, potencialiai gebantį konkuruoti su „Tesla“ automobiliu „Model S“, Taivano kompanija „Thunder Power“ šiemet vėl dalyvauja iki rugsėjo 24 d. vyksianičoje parodoje. Ir bendrovės ambicijos nesumažėjo. Šalia tokių prabangių prekių ženklų, kaip „Maserati“ ar „Ferrari“, save pozicionuojanti „Thunder Power“ pristatė savo antrą prototipą – prabangų elektrinį visureigį, kuris, kaip ji tikisi, padės atsirėžti dalį klestinčios visureigių rinkos. „Manęs nedomina benzininiai automobiliai. Noriu pagaminti geriausią pasaulyje elektromobilį“, – sakė Taivano kompanijos vadovas Wellenas Shamas. Ankstesnės parodos metu pristatyto sedano masinę gamybą ketinama pradėti 2019 metais, o po metų – ir visureigio, jis sakė agentūrai AFP. Jis taip pat sakė, kad bendrovė jau turi gamyklą Kinijoje ir planuoja dar vieną atidaryti Ispanijoje.  Pradėjusi savo automobilius pardavinėti Vokietijoje ir Didžiojoje Britanijoje „Thunder Power“ galiausiai planuoja per metus Europoje parduoti 40 tūkst. automobilių. Išbandymas Europoje Kitoje milžiniško Frankfurto parodų centro pusėje lankytojai gali stebėti legendinio vokiško prekės ženklo „Borgward“ renesansą. Prieš 50 metų veiklą nutraukusią kompaniją prieš dvejus metus atgaivino Kinijos sunkvežimių gamintoja „Beiqi Foton“. „Šiemet atvykstame į Europą“, – sakė šios bendrovės vadovas Ulrichas Walkeris, pridūręs, kad pirmiausia Vokietijoje ketinama pradėti prekybą riboto leidimo visureigiais BX7, kainuosiančiais apie 45 tūkst. eurų, o vėliau jau Europoje pristatyti kitų modelių. Atgimusi Vokietijos-Kinijos kompanija „Borgward“, jau gaminanti automobilius Kinijoje, ketina įsitvirtinti ir Europoje ir ateinančiais metais planuoja pastatyti gamyklą „Borgward“ gimtajame Brėmeno mieste. Čia nuo 2019 metų planuojama gaminti Europos rinkai skirtus elektromobilius. „Kaip ir japonai bei korėjiečiai praeityje, Kinijos gamintojai nori parodyti, kad ir jie gali sėkmingai dirbti Europoje. Tai kokybės išbandymas prieš plečiantis į kitas rinkas už Europos ribų“, – sakė U. Walkeris. Ne invazija Frankfurte savo produkciją pristatė ir šiemet debiutavusios dvi kinų kompanijos – WEY ir „Chery“. „Turime labai rimtų planų įžengti į Europos rinką, tačiau kol kas dar per anksti atskleisti detalių“, – sakė „Chery“ vadovas Anningas Chenas, užsiminęs, kad kompanijos automobiliai nebus pigiausi rinkoje. Kinijos automobilių gamintojų matomas dalyvavimas Frankfurto automobilių parodoje nėra skirtas vien tik Europai, pažymėjo šio sektoriaus ekspertas Laurent‘as Petizonas iš konsultacijų bendrovės „AlixPartners“. Pademonstruodami, kad jie gali sudominti tarptautinę auditoriją, kinų gamintojai taip siekia sustiprinti ir savo pozicijas namų rinkoje, kuri yra didžiausia automobilių rinka pasaulyje, sako ekspertas. „Jų tikslas nėra Europos invazija, bent jau kol kas“, – pabrėžė jis. Kiti ekspertai pripažįsta, kad kinų bendrovės pastaraisiais metais sunkiai dirbo, kad galėtų įžengti į jau brandžią ir konkurencingą Europos automobilių rinką.