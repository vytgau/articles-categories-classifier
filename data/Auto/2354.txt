Teigiama, kad planšečių atsiradimas bus dar vienas žingsnis didesnio egzaminavimo skaidrumo ir modernumo link. „Galima sakyti, kad tai tęstinumas to, ką pradėjome jau 2010 m., kai įdiegėme elektroninę egzaminų rezultatų surinkimo ir apdorojimo sistemą. Tai mums leido ne tik organizuoti skaidresnį egzaminavimo procesą, bet ir operatyviai atlikti egzaminavimo rezultatų analizę. Tačiau norėdami dar labiau kokybės prasme patobulinti klientų aptarnavimą bei didinti įmonės patikimumą, nusprendėme, kad visuose egzaminų centruose protokolai būtų pildomi planšetėse. Taip matysime viską, ką rašė egzaminuotojas, galėsime plačiau išanalizuoti priimtus jo sprendimus“, – teigia „Regitros“ generalinis direktorius Dalius Prevelis. Anot D. Prevelio, tai taip pat ir patogumo klausimas, egzamino rezultatai iš karto bus perduodami informacinėms sistemoms nuotoliniu būdu. Be kita ko, atsižvelgus į įvykstančių egzaminų skaičių „Regitroje“, galima daryti išvadą, jog bus sutaupyta ir per 120 tūkst. popieriaus lapų kasmet. Tai itin svarbu ugdant socialinę atsakomybę. „Atsiradus planšetėms, nebeliks popierizmo, nebereikės perkelti duomenų, nes viskas vyks automatiškai. O taip pat naujoji sistema leis tiksliau apibrėžti egzamine daromas klaidas ir būsimas vairuotojas gaus išsamesnį paaiškinimą“, – sako „Regitros“ vadovas. Primename, kad vairavimo egzamino metu egzaminuotojas protokole pildo būsimo vairuotojo padarytas klaidas, įvertina jo įgūdžius ir gebėjimus. Kiekvienas vairavimo egzaminą laikęs gyventojas skaitmeninį savo egzamino protokolą gali rasti „Regitros“ „Vairuotojų portale“: https://www.eregitra.lt/vepp-web/ Kaip atskleidė vairuotojų nuomonės tyrimas dėl naudojimosi elektroninėmis „Regitros“ paslaugomis, iš registravusių bei laikiusių vairavimo praktikos egzaminą (23 proc.) 30 proc. apklaustųjų mano, kad vairavimo egzaminai vyksta skaidriai, 55 proc. galvoja, jog greičiau skaidriai negu neskaidriai, 5 proc. – greičiau neskaidriai negu skaidriai, 6 proc. – neskaidriai, 4 proc. – neturi nuomonės. Kad praktinis vairuotojų egzaminas vyktų skaidriau, respondentų manymu, padėtų egzamino filmavimas (59 proc.), taip pat egzamino laiko/automobilio/egzaminuotojo automatinis parinkimas (51 proc.), informacija apie egzaminuotojų veiklos vertinimą, atranką, jų kompetencijos kėlimą (39 proc.), egzaminuotojų etikos kodeksas, jo laikymosi vieša kontrolė (38 proc.). „Spinter research“ tyrimas atliktas 2017 m. liepos 5-14 d. socialinių medijų bendrovės „BigNow“ užsakymu. Tyrimo metu buvo apklausti 1008 respondentai. Klausimai apie „Regitrą“ pateikti tik vairuotojo pažymėjimą turintiems respondentams (imtis=631), iš jų elektroninėmis „Regitros“ paslaugomis naudojosi 47 proc. (imtis=297).