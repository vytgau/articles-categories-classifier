Didžiausias greitis – starto tiesiojoje Bene daugiausiai Europos autokroso trasų yra išbandęs ir jas palyginti gali lenktynininkas Paulius Pleskovas. Šiuo metu pasukęs į ralio krosą ir naują „Ford Fiesta Supercar“ bolidą ruošiantis pilotas sutiko papasakoti apie trasų skirtumus Europoje. Taigi, kuo ypatinga Vilkyčių trasa P. Pleskovo akimis? „Vilkyčių trasa turi savitumų. Ji nėra plati, turi dvi ilgas tiesiąsias atkarpas, du itin staigius posūkius, du vidutinio staigumo ir porą labai greitų posūkių. Važiavimo kryptis – prieš laikrodžio rodyklę, taigi dauguma posūkių į kairę ir tik vienas į dešinę. Lyginant su kitomis Europos trasomis, tai maždaug pusės jų kryptys – prieš laikrodžio rodyklę. Po starto esančioje tiesiojoje yra išvystomas didžiausias greitis. Gruntas nėra įprastas, pernai buvo labai akmenuotas, dėl ko smarkiai dilo padangos ir dėvėjosi automobilio pakabos detalės, bet, mano žiniomis, organizatorius šiemet keičia dangą ar jos dalį ir šios problemėlės turėtų būti išspręstos. Vengrijos trasa taip pat smarkiai dilina padangas, tik ten akmenys mažesni, bet aštrūs. Šiaip dauguma trasų yra smarkiai molingos, kur kartais posūkiuose nugludintas molis tampa lyg slidus asfaltas, Vokietijos Seelow trasą galėtume praktiškai įvardinti kaip be dangos – žvyras su žemėmis. Labiausiai man patinkanti trasa – Latvijoje esanti Bauskės trasa, Vengrijos ir Italijos trasos taip pat man „limpančios“. Labai smagu, kad ir Lietuvoje turime trasą, kurioje vyksta aukščiausio, Europos lygio autokroso varžybos. Dėl savų žiūrovų asmeniškai aš jaučiu gal kiek didesnę atsakomybę, nes visada norisi tarp namų sienų pasirodyti maksimaliai gerai, bet tai kartais pakiša koją“, – pasakojo P. Pleskovas. Galingas variklis – raktas į pergalę Vilkyčių trasoje P. Pleskovui paantrino ir bagių klasėje lenktyniaujantis sportininkas Tomas Zavarskis. Europos autokroso čempionate Vokietijoje dalyvavęs pilotas teigė, kad Vilkyčiai pasižymi ilga starto tiesiąja iki pirmojo aštraus posūkio. Beje, būtent starto tiesioje, ant kalvos bus įrengtos didžiulės žiūrovų tribūnos. Į Vilkyčius atvykę aistruoliai iš ten galės matyti visą trasą ir atkaklią kovą dėl pozicijų jau pirmuosiuose metruose.  „Esu važiavęs Vokietijoje ir ten virtau. Lyginant Vilkyčius su ta trasa, kurioje buvau Vokietijoje, tai net sunku ir palyginti. Vilkyčiuose ženkliai geriau. Vokietijoje gal šiek tiek daugiau posūkių, nuokalnių, bet jei žiūrėtume į visą infrastruktūrą bendrai – dalyvių parką, žiūrovų zonas, patogumą, tai Vilkyčiai yra daug aukštesnio lygio trasa. Kupiškio autosporto kompleksas net geriau įrengtas nei trasa Vokietijoje. Kitas Europos trasas savo akimis mačiau kaip žiūrovas, tai Vilkyčiai gali konkuruoti su Bauskės trasa. Vilkyčiai nėra pati sudėtingiausia trasa sportininkams, bet joje labai daug lemia variklio galia. Ypač starte, kai iki posūkio yra ilga tiesioji. Čia jau lošia variklis. Jei turi galingumą, gali laimėti. Daug kas priklauso nuo automobilio. Reikia tikėtis, kad organizatoriai šiemet dar daugiau dėmesio skirs trasos dangai, nes pernai ne vienas bagis važiavimą baigė be rato“, – sakė T. Zavarskis. Pats T. Zavarskis jau pradėjo pasiruošimą sezonui ir reguliuoja bei tobulina savo bagį. Jį taip pat bus galima išvysti ir Vilkyčiuose, kur lietuvis mes pirštinę greičiausiems Europos sportininkams. Laiko veltui nešvaisto ir varžybų organizatoriai. Vilkyčių klubo pirmininkas Kazimieras Gudžiūnas teigia, kad trasoje jau lankėsi FIA komisarai. Jie gerai įvertino trasos paruošimą, o FIA licencijai gauti tereikės per porą savaičių atlikti keletą smulkių darbų ir pataisymų trasoje. Tad jau drąsiai galima sakyti, kad didžiausiam Lietuvoje ir visose Baltijos šalyse autokroso renginiui šiemet jau uždegta žalia šviesa. Europos autokroso čempionato etapas Vilkyčiuose bus surengtas birželio 2-4 dienomis. Bilietai į varžybas jau pardavinėjami „Bilietai.lt“ kasose ir internete. Pirmąją varžybų dieną bilietų kaina sieks 10-15 eurų. Sekmadienį, kuomet vyks finalai, jie kainuos 15-20 eurų. Perkant bilietus iškart abiem dienoms – taikoma nuolaida.