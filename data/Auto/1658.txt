„Naujasis „911 Carrera T“ – „Porsche“ koncerno kūrinys, kuriame vairuotojo emocijos, komfortas ir saugumas yra svarbiausi elementai. Jis atitinka koncepciją „mažiau yra daugiau“: modelio svoris atsisakius kai kurių elementų sumažėjo, tačiau jis tapo greitesnis ir suteikia dar daugiau vairavimo malonumo“, – sako Vilniaus „Porsche“ centro direktorė Rasa Klimavičiūtė. Naujojo modelio išvaizdos pagrindas – „911 Carrera“, o jo variklis išvysto 272 kW (370 AG). „T“ raidė reiškia „Touring“, tad „911 Carrera T“ turi daugiau įrangos nei „911 Carrera“: šio modelio prošvaisa yra 20 mm žemesnė, o standartinėje jo komplektacijoje yra PASM sportinė adaptyvioji pakaba, „Sport Chrono Package“, sutrumpinta pavarų perjungimo svirtis su raudonais akcentais bei „Sport-Tex“ sėdynių intarpai, o papildomoje įrangoje – vairuojamų galinių ratų sistema. Kiekvienas „911 Carrera T“ elementas yra skirtas sumažinti modelio svorį ir optimizuoti sportiškumą. Galinis ir galiniai šoniniai stiklai yra pagaminti iš lengvo stiklo, o ant durų apdailos vietoje tradicinių rankenėlių sumontuotos mažiau sveriančios uždarymo kilpos. Garso izoliacinės medžiagos kiekis buvo ženkliai sumažintas, galinės sėdynės yra tik papildomos įrangos sąraše, o „Porsche Communication Management“ (PCM) sistemos išvis galima atsisakyti. To rezultatas – nepakrautas „911 Carrera T“ tesveria 1425 kg. Dvi sėdynes turintis modelis sveria 20 kg mažiau nei „911 Carrera“ su tokia pačia įranga.  „911 Carrera T“ užsisakyti galima jau dabar, o pirmieji modeliai atkeliaus 2018-ųjų sausį. Automobilio kaina – nuo 109 tūkst. 143 Eur su PVM. Unikali išvaizda „911 Carrera T“ dizainas pabrėžia galiniais ratais varomo kupė sportiškumą. Priekinėje automobilio dalyje sumontuotas aerodinamiškas oro aptakas, o „Sport Design“ išoriniai veidrodėliai nudažyti „Agate Grey Metallic“ spalva. Iš šono naujasis modelis yra puikiai atpažįstamas dėl 20-ies colių skersmens „Titan Grey“ spalva nudažytų „Carrera S“ ratlankių, o jo išskirtinumą pabrėžia „911 Carrera T“ logotipai. Galinės automobilio dalies vaizdą formuoja ant variklio dangčio aušinimo grotelių esančios horizontalios linijos, „Porsche“ logotipas, „Agate Grey“ spalvos „911 Carrera T“ logotipai bei standartiškai montuojama sportinė išmetimo sistema, o po galiniu buferiu viduryje esantys išmetimo vamzdžių antgaliai nudažyti juodai. Eksterjero spalvų pasirinkime yra „Black“, „Lava Orange“, „Guards Red“, „Racing Yellow“, „White“, „Miami Blue“ bei metalizuotos „Carrara White“, „Jet Black“ ir „GT Silver“ spalvos. Tvirto interjero koncepcija Automobilio salonas taip pat pabrėžia jo sportiškumą ir tvirtumą. Juodos spalvos vairuotojo sėdynė yra elektra reguliuojama keturiomis kryptimis, jos centre – „Sport-Tex“ motyvai, o galvos atlošus puošia išsiuvinėtas juodas 911 logotipas. Naujojo „Carrera T“ modelio papildomoje įrangoje taip pat pirmą kartą siūlomos visiškai sportinės sėdynės. Vairaratis yra aptrauktas oda, o vairavimo režimo pasirinkimo jungtukas sumontuotas ant vairo. Kitas išskirtinis „Carrera T“ bruožas – trumpesnė pavarų perjungimo svirtis su raudonais akcentais. Apdailos elementai ant centrinės konsolės ir durų, kaip ir jų atidarymo kilpos, yra juodi, o papildomai siūlomi dar sportiškesnę išvaizdą suteikiantys „T“ interjero paketai su „Racing Yellow“, „Guards Red“ ar „GT Silver“ spalvų akcentais, kurie gali būti pritaikyti ant įvairių komponentų kaip saugos diržai, 911 logotipas galvos atramose, durų atidarymo kilpos ar „Sport-Tex“ motyvai. Pagerintas galios ir svorio santykis Šešis cilindrus ir du turbokompresorius turintis trijų litrų darbinio tūrio variklis pasiekia 272 kW (370 AG) galią, o varikliui veikiant diapazone nuo 1750 iki 5000 aps./min. turi didžiausią 450 Nm sukimo momentą. Automobilio galios ir svorio santykis buvo pagerintas iki 3,85 kg/AG, taip užtikrinant aštresnius vairavimo pojūčius. „911 Carrera T“ gali įsibėgėti nuo 0 iki 100 km/val. per 4,5 sek. – viena dešimtąja sekundės dalimi greičiau nei „911 Carrera Coupé“. Toks patobulinimas pasiektas dėl mechaninės transmisijos su trumpesniais pavarų perjungimo santykiais bei mechaniškai blokuojamo diferencialo. 200 km/val. greitį šis modelis pasieka vos per 15,1 sek. „Carrera T“ gali būti komplektuojamas su „Porsche Doppelkupplung“ (PDK) automatine transmisija. Su ja automobilis iki 100 km/val. įsibėgėja per 4,2 sek., o 200 km/val. greitį pasiekia per 14,5 sek. Abi transmisijos leidžia pasiekti didesnį nei 290 km/val. greitį.