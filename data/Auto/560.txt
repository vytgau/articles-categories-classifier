Įstatymo projekto iniciatorė – valdančiosios Valstiečių ir žaliųjų sąjungos atstovė, Seimo narė Agnė Širinskienė. Pirminiai šio projekto iniciatoriai ir rengėjai – Generalinė prokuratūra. Projekto paaiškinime dėstoma, kad šia pataisa siekiama suderinti BK ir ANK nuostatas, reglamentuojančias baudžiamojo ir administracinio poveikio priemonių taikymą. Šiuo metu BK 68 straipsnis reglamentuoja baudžiamojo poveikio priemonės – uždraudimo naudotis specialia teise (teise vairuoti kelių, oro ar vandens transporto priemones, teise laikyti ir nešioti ginklą, teise medžioti, teise žvejoti ir pan.) skyrimą. Teismas gali uždrausti asmeniui naudotis specialiomis teisėmis tais atvejais, kai naudodamasis šiomis teisėmis asmuo padarė nusikalstamą veiką (BK 68 straipsnio 1 dalis). Pataisos autoriai pažymi, kad vienos iš minėtų specialių teisių – teisės vairuoti kelių transporto priemones – uždraudimo skyrimas tiesiogiai susijęs su atsakomybės už nusikalstamą veiką, numatytą BK 281 straipsnyje, taikymu. BK 281 straipsnis numato baudžiamąją atsakomybę už vairuojant kelių transporto priemonę padarytą kelių eismo saugumo ar transporto priemonės eksploatavimo taisyklių pažeidimą, jeigu dėl to įvyko eismo įvykis, dėl kurio buvo nesunkiai sutrikdyta kito žmogaus sveikata (BK 281 straipsnio 1 dalis), sunkiai sutrikdyta kito žmogaus sveikata (281 straipsnio 3 dalis), žuvo žmogus (281 straipsnio 5 dalis), už vairuojant kelių transporto priemonę apsvaigus nuo alkoholio, narkotinių, psichotropinių ar kitų psichiką veikiančių medžiagų padarytą kelių eismo saugumo ar transporto priemonės eksploatavimo taisyklių pažeidimą, jeigu dėl to įvyko eismo įvykis, dėl kurio buvo nesunkiai sutrikdyta kito žmogaus sveikata arba nukentėjusiam asmeniui padaryta didelės turtinės žalos (BK 281 straipsnio 2 dalis), už 281 straipsnio 3 dalyje ir 5 dalyje numatytų veikų padarymą apsvaigus nuo alkoholio, narkotinių, psichotropinių ar kitų psichiką veikiančių medžiagų (281 straipsnio 4 ir 6 dalys), už kelių transporto priemonės vairavimą arba praktinio vairavimo mokymą apsvaigus nuo alkoholio, kai kraujyje buvo daugiau negu 1,5 promilės alkoholio (281 straipsnio 7 dalis). Lietuvos Aukščiausiasis Teismas savo praktikoje yra išaiškinęs, kad BK 68 straipsnio paskirtis ir taikymo sąlygos suponuoja pareigą teismui visais atvejais, kai padaromas BK 281 straipsnyje numatytas nusikaltimas, svarstyti uždraudimo naudotis specialia teise taikymo klausimą. BK 68 straipsnio 2 dalis numato uždraudimo naudotis specialiomis teisėmis terminą nuo vienerių iki trejų metų. Asmeniui suteiktos specialiosios teisės, taip pat ir teisės vairuoti transporto priemones, atėmimas numatytas ir ANK kaip administracinio poveikio priemonė. Pagal ANK 28 straipsnio 1 dalį asmeniui suteikos teisės vairuoti transporto priemonę atėmimą kartu su administracine nuobauda skiria teismas ar ne teismo tvarka administracinio nusižengimo bylą nagrinėjanti institucija (pareigūnas), jeigu naudodamasis šia teise asmuo padarė administracinį nusižengimą. Išanalizavus ANK nuostatas, reglamentuojančias administracinę atsakomybę už Kelių eismo taisyklių pažeidimus bei transporto priemonių vairavimą esant neblaiviam ar apsvaigus nuo narkotinių, psichotropinių ar kitų psichiką veikiančių medžiagų, nustatyta, kad tam tikrais atvejais ANK įtvirtintas privalomo skirti teisės vairuoti transporto priemones atėmimo maksimalus terminas yra ilgesnis nei treji metai, o maksimalus terminas siekia penkerius metus. Tokiu būdu, baudžiamojo poveikio priemonė, kuri gali būti teismo paskirta asmeniui už padarytą nusikalstamą veiką, yra švelnesnė nei privalomai skiriama už administracinio nusižengimo, kuris yra lengvesnis ir mažiau pavojingas, padarymą. Todėl siūloma pakeisti BK 68 straipsnio 2 dalį, didinant šiuo metu galiojantį maksimalų trejų metų uždraudimo naudotis specialia teise terminą ir įtvirtinant, kad teismas uždraudžia naudotis specialiomis teisėmis nuo vienerių iki penkerių metų.