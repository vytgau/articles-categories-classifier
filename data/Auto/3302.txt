Bendrovė iš Slovakijos „AeroMobil“ superautomobilių parodoje Monake pristatė naujausią skraidančio automobilio versiją ir pradėjo priiminėti išankstinius užsakymus jo gamybai. Skraidančio automobilio prototipas buvo parodytas dar 2014 metais. Kaip teigia jo kūrėjai, naujausia versija tikrai verta dėmesio ir paruošta rinkai. Skelbiama, kad, remiantis planais, pirmiesiems 500 užsakovų šie skraidantys automobiliai bus pristatyti 2020 metais. Tokia transporto priemonė kainuoja nuo 1,3 mln. dolerių. Šis automobilis kelyje gali išvystyti iki 160 kilometrų per valandą greitį, o skrisdamas įsibėgėja iki 360 kilometrų per valandą. Pasipildęs degalų atsargas, šis automobilis gali nuvažiuoti 700 kilometrų arba 750 kilometrų nuskristi. Kartu su šiuo skraidančiu automobiliu užsakovai gaus ir parašiutą ekstremaliam katapultavimuisi bei kelias saugumo pagalves. Skelbiama, kad šiai transporto priemonei reikia ne tik vairuotojo pažymėjimo, bet ir piloto licencijos. Slovakijos bendrovės siūlomas skraidantis automobilis nei leistis, nei kilti vertikaliai negali. Šiems manevrams jam reikalingas arba pakilimo-nusileidimo takas, arba gana ilga tuščia asfaltuoto kelio atkarpa.