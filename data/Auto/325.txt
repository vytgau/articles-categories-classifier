Kaip rašo CNBC, remiantis šiuo metu „Tesla“ dirbančio inžinieriaus pateikiama informacija, apie 40 proc. visų „Tesla“ gamykloje Fremonte pagamintų ar gautų dalių būtina perdaryti. Dar šis tapatybės atskleisti nepanoręs darbuotojas patikino, kad būtinybė skirti papildomo dėmesio šioms dalims – tai esminė „Model 3“ vėlavimų priežastis, rašo „Carscoops“. Maža to, kitas šiuo metu „Tesla“ dirbantis asmuo užtikrino, kad jo darbovietei nepavyksta pasiekti iškeltų gamybinių tikslų dėl trūkumų turinčių dalių. Jo teigimu, dėl pagalbos remontuojant ir perdarant netinkamas dalis kreipiamasi į technikų ir inžinierių komandas. Dar pranešama, kad „Tesla“ siunčia netinkamas ir pažeistas dalis į JAV Kalifornijos valstijos Fremonto mieste esančią gamyklą taisymo darbams atlikti. Oficialūs „Tesla“ atstovai savo ruožtu paviešino itin užtikrintą pareiškimą, kuriame paneigiamos dėl transporto priemonių ir jų dalių kokybės kylančios bėdos. „Kiekvienas surinkimo linijoje atsiduriantis „Model S“ ar „Model X“ privalo pereiti šimtus patikrinimų ir bandymų. Surinkimo linijos pabaigoje atsidūrusios transporto priemonės laukia papildomas kokybės kontrolės procesas, apimantis daugiau nei 500 kitų patikrinimų ir bandymų. Didžioji dalis gamybinės linijos pabaigoje nustatomų bėdų būna labai nereikšmingos ir išsprendžiamos vos per kelias minutes“, – teigiama pranešime. Didžiosioms automobilių gamintojoms įprasta vertinti ir remontuoti panaudotas transporto priemonių dalis tam skirtose gamyklose, kad šios taptų ne ką prastesnės nei naujos. Šios dalys galiausiai atsiduria naudotuose ar remontuotuose automobiliuose. Skirtingai nuo daugumos didžiųjų automobilių gamintojų „Tesla“ šių detalių remonto ir tobulinimo nėra perdavusi kitoms bendrovėms ir daro tai savarankiškai.