Bandymai truks metus „Daugelyje pasaulio miestų pastaruoju metu prioritetas teikiamas ekologiškam transportui. Tačiau vežėjai kol kas įsigyja nedidelius kiekius elektrinių ar hibridinių autobusų. Jų kaina kol kas tebėra didelė, o technologijos dar ne visai ištobulintos. Mūsų tikslas – per metus išbandyti įvairių gamintojų siūlomus autobusus ir įvertinti jų privalumus bei trūkumus. Dėl to kalbamės su įvairiais Europos ir pasaulio gamintojais: Čekijos „Škoda“, Olandijos „VDL Bus“, Kinijos BYD bei Italijos „Rampini“, – sako bendrovės „Vilniaus viešasis transportas“ generalinis direktorius Gintaras Maželis. Jo teigimu, ypač svarbu išsiaiškinti, kaip elektriniai autobusai važiuoja žiemą, kaip jie pritaikyti Vilniaus reljefui. „Tik eksploatuodamas elektrinį autobusą šaltuoju metų laiku gali tinkamai įvertinti jo parametrus: per kiek laiko įsikrauna baterijos, kokį atstumą transporto priemonė nuvažiuoja vieną kartą įkrautomis baterijomis, kai reikalingas vairuotojo bei keleivių salono šildymas, kai šviesus paros metas trunka trumpai, kai elektros sąnaudos apšvietimui didžiausios. Tai labai svarbu vežant keleivius mieste“. Vežėjai tikisi, kad jau balandžio mėnesį sulauks naujo hibridinio „Volvo 7900 Hybrid Electric“. „Su elektrinių autobusų gamintojais kalbame dėl galimybės Vilniuje laikinai testavimui sumontuoti pantografą. Naudojantis juo, autobuso baterijas galinėje stotelėje galima įkrauti per dešimt minučių. Tokiu būdu autobusas galėtų vežioti keleivius mieste visą dieną. Be to, pantografu įkraunamuose autobusuose montuojamos mažesnės baterijos, jie lengvesni, taigi gali vežti daugiau keleivių“, – sako bendrovės Elektrinio transporto infrastruktūros departamento vadovas Deividas Petkevičius. Pateisino lūkesčius Sostinės vežėjai sako likę patenkinti pirmuoju išbandytuoju „Solaris Urbino 12 Electric“. „Autobusas važiavo puikiai, be jokių gedimų ar prastovų, dirbo maršrute visą numatytą laiką. Tyliai važiuojančia transporto priemone buvo patenkinti keleiviai, ji patiko ir vairuotojams“, – sako bendrovės „Vilniaus viešasis transportas“ Remonto departamento vadovas, technikos direktoriaus pareigas einantis Mindaugas Žalkauskas. Tačiau, anot jo, bandymų duomenys būtų vertingesni, jei autobusas būtų bandomas šaltesniu oru. „Vidutinė temperatūra mieste autobuso bandymo laikotarpiu buvo artima nuliui ar net pliusinė, todėl negalėjome įsitikinti, kaip jis važinėtų ekstremaliomis sąlygomis. Tačiau kalbame su gamintojais dėl galimybių išbandyti autobusus ir ateinančią žiemą“, – kalba M. Žalkauskas. Kas rytą autobusas 10-uoju maršrutu nuvažiuodavo maždaug po 130 kilometrų, po to jo baterijos būdavo įkraunamos autobusų parke Verkių gatvėje. Antrą sykį išvažiavęs į miesto gatves popiet, „Solaris Urbino 12 Electric“ dar kartą įveikdavo tokį pat atstumą. „Solaris Urbino 12 Electric“ – pirmasis mūsų išbandytas elektrinis autobusas, todėl kol kas neturime su kuo palyginti jo techninių parametrų. Bus įdomu susipažinti ir su kitų gamintojų siūlomomis transporto priemonėmis. Tik išbandę skirtingus autobusus bei gamintojų naudojamas technologijas galėsime spręsti, kas geriausiai tinka sostinei“, – pabrėžia M. Žalkauskas. Bendrovės vadovai tikisi, kad elektriniam transportui naudojamos baterijos sparčiai tobulės ir pigs, tuo pačiu mažės ir autobusų kaina – tai leis galvoti ir apie naujų, modernių, ekologiškų elektrinių autobusų įsigijimą. „Solaris Bus and Coach Latvia“ Lietuvos regiono vadovas Donatas Mačiulis primena, kad naujasis autobusas sostinėje važinės iki ketvirtadienio popietės. Vėliau jis bus pademonstruotas Visagine, po to keliaus į Kauną.