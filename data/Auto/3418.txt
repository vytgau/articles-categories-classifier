„Mes vienareikšmiškai vykdome viską, ką pasako VPT. (...) Tas, kas buvo negerai, sutvarkysim ir skelbsim naują konkursą, arba darysim, kaip buvo rekomenduota – pirma pasirengsim projektą ir skelbsim darbų konkursą, kurį irgi gal išskaidysim į dalis“, – BNS sakė Kelių direkcijos vadovas Egidijus Skrodenis. Anot jo, sprendimas dėl naujo konkurso bus priimtas artimiausiomis savaitėmis. „Čia svarbus projektas ir taip ilgai buvom užgaišę su juo. Manau, per 2-3 savaites bus sprendimai kažkokie padaryti ir tikimės, kad jei būtų projektavimas atskirai, tai iki metų pabaigos būtų projektas padarytas, o tada darbai galėtų vykti kitais metais. Jei projektavimas kartu su darbais vyktų, tai čia viskas greičiau vyktų“, – kalbėjo E. Skrodenis.  D. Vilytė: sąlygos sudarytos vienam tiekėjui VPT praėjusią savaitę paskelbtoje išvadoje nurodo, kad Kelių direkcijos skelbto greičio valdymo ir įspėjimo sistemų projektavimo ir įrengimo konkurse nebuvo sudarytos galimybės išrinkti ekonomiškai naudingiausią pasiūlymą. Be to, anot tarnybos, nuo pernai rugsėjį paskelbto konkurso pradžios jo sąlygos buvo tikslintos kelis kartus. „Apibendrindama VPT sprendžia, kad pirkimo sąlygose nustatyta ekonomiškai naudingiausio pasiūlymo vertinimo kriterijų visuma ir jų parametrams skiriamų balų intervalai, neužtikrina ekonomiškai naudingiausio pasiūlymo pasirinkimo, sudaryti neproporcingi vertinimo kriterijai, kurie pagrįsti išskirtinėmis kintamos informacijos kelio ženklų konstrukcinėmis savybėmis, tuo pažeidžiant įstatyme įtvirtintus skaidrumo, proporcingumo ir lygiateisiškumo principus“, – rašoma VPT išvadoje. VPT vadovė Diana Vilytė BNS teigė, kad tarnyba konkurso vertinimą pradėjo gavusi 5 skirtingų tiekėjų pretenzijas. „Paprastai iki vokų su pasiūlymais atplėšimo galima patikslinti pirkimo sąlygas, mes rekomenduojame jas pataisyti ir toliau tęsti pirkimą, tačiau šiuo atveju matome, kad reikia peržiūrėti iš esmės, todėl įpareigojome nutraukti pirkimą. Pagrindinė esmė, kad konkurso sąlygose ir ekonominio naudingumo vertinimo kriterijuose buvo labai daug techninių, specifinių parametrų, funkcinių aprašymų. Turbūt galima teigti, kad buvo nepagrįstai apribota konkurencija ir mes darome prielaidą, kad techninės specifikacijos dėl techninių parametrų gausos ir specifikos buvo subalansuotos vienam tiekėjui“, – BNS sakė D. Vilytė. VPT nuomone, Kelių direkcija pagrindinius darbus turėtų susieti su kintamos informacijos kelio ženklų įrengimu arba atramų įrengimu, o kitus darbus ar paslaugas, pavyzdžiui, šviesolaidžio tiesimą, turėtų leisti atlikti subrangovams. Domėjosi ir „Mitnija“ Specialiųjų tyrimų tarnybos (STT) Susisiekimo ministerijai pateiktais duomenimis, dėl kurių iš pareigų buvo atleistas Kelių direkcijos direktoriaus pavaduotojas Daivis Zabulionis, minėtu konkursu domėjosi ir „Mitnija“. Tą BNS patvirtino ir E. Skrodenis, tačiau, pasak jo, konkursu domėjosi ir bendrovės „Belam“, „Fima“, „Viltechna“, „Panevėžio keliai“. STT pažymoje, kurios kopiją matė BNS, rašoma, kad koncerno „MG Baltic“ viceprezidentas Raimondas Kurlianskis pernai gegužę suorganizavo D. Zabulionio susitikimą su „Mitnijos“ plėtros direktoriumi Aurelijumi Braželiu, kuris teiravosi apie elektroninės kelių rinkliavų sistemos diegimą, daugiafunkcinės pažeidimų kontrolės ir eismo stebėjimo, eismo valdymo sistemų diegimą.