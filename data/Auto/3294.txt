Statistika Žūčių avarijose Lietuvos keliuose nuosekliai mažėja, bet pačių eismo įvykių ir sužeistų juose skaičius auga. Per pirmus du šių metų mėnesius užregistruota 28 proc. daugiau eismo įvykių nei analogišku laikotarpiu pernai. Avarijų metu žuvo 12,5 proc. mažiau eismo dalyvių ir net ketvirtadaliu mažiau vairuotojų bei 11 proc. mažiau pėsčiųjų. Tačiau išaugo sužeistųjų skaičius – per sausį ir vasarį sužeista 8 proc. daugiau eismo dalyvių nei pernai. „Kol kas šiuos duomenis vertinti dar ankstoka“, - sako Lietuvos kelių policijos tarnybos vadovas Vytautas Grašys. Dažniau kreipiasi į medikus Dar viena tendencija – į gydymo įstaigas pristatoma vis daugiau avarijų dalyvių. „Galbūt žmonės pasidarė jautresni ir dažniau kreipiasi į medikus. Todėl pradinėje statistikoje jie patenka į įskaitinių įvykių statistiką kaip sužaloti žmonės. Be abejo, kuomet sužalojimas nustatomas nesunkus, statistika koreguojasi. Pastaruoju metu tokių atvejų vis daugiau“, - pastebi V. Grašys. Teigiama, kad gavus medikų išvadas statistikos rodikliai ima gerėti. „Statistika šiek tiek iškreipta. Būtent tos grafos, kur kalbama apie sužalotus žmones. Per metus statistika atsistato. Bet kokiu atveju, šiandien yra tokie duomenys ir jie nėra drastiškai didesni, nėra drastiško augimo. Ir patys skaičiai nėra dideli. Skaičius dar analizuosime, analizuosime eismo įvykių padarinius, bet tikrai nemaža dalis įvykių iš įskaitinių su nukentėjusiais žmonėmis vėliau perkvalifikuojami į techninius eismo įvykius, kai žmonės nenukentėjo“, - DELFI teigė V. Grašys. Turi paaiškinimą Psichologas Olegas Lapinas turi paprastą paaiškinimą, kodėl avarijų skaičius ima didėti. „Žmonės tampa ne tokie dėmesingi. Tai yra faktas, patvirtintas psichologų. Mūsų kultūra neskatina dėmesio koncentracijos. Ji skatina nuolatinį dėmesio paskirstymą. Mes visuomet matome, kai vairuotojai kalba telefonu. Matome, kai žmonės vaikšto su ausinėmis arba neatitraukdami akių nuo savo telefonų. Gyvenimas vyksta veiksmo filmų tempu. Visa tai nepaprastai mus perkrauna ir tai skatina mažesnę dėmesio koncentraciją“, - įsitikinęs O. Lapinas. Būtent dėmesio stoka, psichologo teigimu, lemia avarijas. „Avarijų priežastis – dėmesio koncentravimo silpnumas. Jeigu žmogus koncentruoja dėmesį, jis koordinuoja savo veiksmus už vairo. Aš manau, kad mūsų palikuoniai stebėsis, kad mes apskritai važinėdavome su mašinomis. Tai juos labai stebins. Žinote, mūsų smegenys tokios trapios, o mes tiek informacijos į jas grūdame, kad sunku tikėtis, kad avarijų nedaugėtų“, - teigia O. Lapinas.