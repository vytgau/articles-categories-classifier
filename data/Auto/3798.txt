GMB teigia, kad „Ford“ apie darbo vietų praradimus jiems užsiminė susitikimo Bridžende metu. Šiame mieste įsikūrusi Velso „Ford“ variklių gamykla. Kompanija planuoja atleisti 1,1 tūkst. darbuotojų bei darbo jėgą gamykloje sumažinti iki viso labo 600 žmonių. „Mūsų Bridžendo narių košmaras išsipildė“, – kalbėjo GMB atstovas Jeffas Beckas. Planus anksčiau trečiadienį patvirtino ir nutekėjusius dokumentus gavę „BBC Wales“, kurie įvardijo, kad „Ford“ iki 2021 m. gamykloje atleis 1160 darbuotojų. Tuo tarpu Didžiosios Britanijos ministrė pirmininkė Theresa May tikino, kad šalies valdžia „kalbasi“ su „Ford“ ir siekia, jog gamykla Bridžende toliau dirbtų sėkmingai.