A. Juknevičiaus ir Dariaus Vaičiulio duetas su „Toyota Hilux Overdrive“ vienu metu buvo pakilęs net iki dešimtos vietos, bet galiausiai finišavo 18-i. Tai – geriausias ekipažo pasirodymas šių metų ralyje: iki šiol sėkmingiausias buvo trečias etapas, kuriame A. Juknevičius užėmė 20-ą poziciją. Po nedidelės pertraukos, kai Dakaro ralio lenktynininkai dėl stichijos šėlsmo padarinių atšaukto etapo dieną praleido pervažiuodami bendrojo naudojimo Argentinos keliais į Čilesito miestą, ketvirtadienį sportininkai vėl riedėjo varžybų ritmu. Dešimto greičio ruožo ilgis buvo 449 km, o iš viso ralio dalyviams teko įveikti 751 km distanciją iš Čilesito į San Chuaną. Etapo startas buvo netradicinis: organizatoriai automobilius į trasą leido pramaišiui su sunkvežimiais. Tokiu būdu prieš A. Juknevičiaus ir D. Vaičiulio ekipažą atsidūrė vienuolika sunkvežimių, kuriuos lenkti dulkėse – nemenkas iššūkis.   Etapą A. Juknevičius su D. Vaičiuliu pradėjo iš 20-os starto pozicijos, tačiau pakeliui į pirmąjį kontrolės punktą nukrito į 22-ą vietą. Vis dėlto padidintas tempas ir lyderių nesėkmės lėmė, kad antrąjį kontrolės punktą Lietuvos ekipažas pasiekė dešimtu rezultatu. Panašu, kad vėliau A. Juknevičius įstrigo paskui vieną iš sunkvežimių ir buvo priverstas sulėtėti, todėl trečiąjį ir ketvirtąjį punktus jis kirto 16-oje pozicijoje ir gerokai ūgtelėjusiu (nuo 13 min. 14 sek. iki 28 min. 18 sek.) atsilikimu nuo lyderio. Įpusėjęs greičio ruožą, lietuvis nulipo dar dviem laipteliais žemiau į 18-ą poziciją, bet antrą įskaitinės atkarpos dalį pradėjo susigrąžindamas vieną vietą, nes iš radarų dingo priekyje važiavęs ekipažas. Kituose dviejuose kontrolės punktuose status quo išliko nepakitęs. Paskutiniame punkte prieš finišą A. Juknevičiaus rezultatas – 18-as, atsilikimas nuo pirmaujančio ekipažo išaugo iki 1 val. 10 min. 41 sek. Etapą Lietuvos atstovas užbaigė 19-oje vietoje, nugalėtojui nusileidęs 1 val. 23 min. 11 sek. Bet tai dar buvo ne viskas: teisėjai skyrė valandos baudą boliviečiui Marco Bulacia, kuri leido A. Juknevičiui pakilti per vieną poziciją. Bendroje įskaitoje lietuvis liko 25-as, bet gerokai sumažino atsilikimą nuo artimiausių konkurentų. 24-oje vietoje esantis prancūzas Christianas Lavieille („Toyota“) dabar į priekį pabėgęs tik 3 min., 23-ią laiptelį minantis Facundo Ardusso („Toyota“) – 6 min.   Į lyderio poziciją greičio ruožo pradžioje išsiveržė „Peugeot“ atstovas Cyrilis Despres, pakeliui į antrą kontrolės punktą aplenkęs tautietį ir komandos draugą Sebastieną Loebą, kuris buvo nusiritęs iki penktos vietos. Vis dėlto devyniskart klasikinio ralio pasaulio čempionas atsigavo pasiekęs jam priimtinesnę „greitą“ trasos dalį, nusidriekusią akmenuotais keliukais. S. Loebas ėmė kilti aukštyn, kol galiausiai susidorojo ir su C. Despres. Tuometinis ralio lyderis būtų šventęs ketvirtą pergalę šių metų lenktynėse ir antrą paeiliui, jeigu ne varžybų teisėjų paskutinis manevras. Įkandin S. Loebo ir C. Despres greičio ruožą užbaigė trečiasis „Peugeot“ prancūzas Stephane'as Peterhanselis. Misteriu Dakaru pravardžiuojamas veteranas po keturių kontrolės punktų važiavo tik aštuntas. 84-ame lenktynių kilometre jis susidūrė su motociklininku Simonu Marčičiumi. Prancūzas sustojo, kad padėtų nukentėjusiam kolegai, kol atvyko medikų brigada, ir tik tada tęsė varžybas. O kelis kaulų lūžius patyręs S. Marčičius buvo evakuotas iš trasos. Po etapo varžybų komisarai nuo S. Peterhanselio rezultato nubraukė minutes, kurias jis praleido greta S. Marčičiaus, nepalikdamas slovėno vieno bėdoje. To pakako, kad čempiono titulą ginantis lenktynininkas taptų etapo nugalėtoju. Maža to, S. Peterhanselis susigrąžino ir pirmą vietą bendroje įskaitoje, aplenkdamas S. Loebą. Į prancūzų ginčą buvo įsiterpęs netikėtai į antrą vietą pakilęs peruietis Nicholasas Fuchsas bei argentinietis Orlando Terranova su „Mini“. Bet nei vienam, nei kitam atlaikyti „Peugeot“ tempo iki finišo nepavyko. Dar daugiau rūpesčių patyrė vienas favoritų Mikko Hirvonenas. Susidūrus su sunkvežimiu, lūžo suomio „Mini“ radiatorius, todėl ekipažas buvo pasmerktas ilgam remontui. Negana to, ekipažas gaišo laiką vaduodamas automobilį iš smėlio. Tad M. Hirvonenas finišavo vos 37-as, lyderiui pralaimėjęs net 4 val. 44 min. 30 sek. Some (bad) news from @MikkoWRC: The Finn has been stuck for 3 hours in a kind of ravine earlier today. He just reached ASS1. #Dakar2017 pic.twitter.com/c1cKcmGvaI — DAKAR RALLY (@dakar) January 12, 2017  Automobilių bendroji įskaita po 10 etapų Motociklai Dešimtasis etapas tapo tikra pragaištimi motociklų rikiuotės žvaigždėms. Jau pačioje greičio ruožo pradžioje pasiklydo ir ieškodamas teisingos trasos apie 15 min. prarado bendrosios įskaitos lyderis iš Didžiosios Britanijos Samas Sunderlandas (KTM). Toks pat likimas ištiko praėjusio etapo nugalėtoją iš Ispanijos Joaną Barredą Bortą („Honda“), austrą Matthiasą Walknerį (KTM), prancūzus Michaelį Metge („Honda“), Adrieną van Bevereną („Yamaha“) ir Xavierą de Soultrait („Yamaha“), portugalą Paolo Goncalvesą („Honda“). Prieš pat finišą nežinomos problemos užklupo ir vieną etapą šių metų ralyje laimėjusį amerikietį Ricky Brabecą („Honda“). Vis dėlto skaudžiausiai nukentėjo antroje bendrosios įskaitos vietoje žengęs Pablo Quintanilla. „Husqvarna“ pilotuojantis čilietis iš pradžių nuklydo nuo trasos keturis kilometrus, vėliau ilgokai remontavo savo techniką. Galiausiai lenktynininkas krito nuo motociklo ir pateko į medikų rankas – galvos traumą patyrusiam motociklininkui ralis jau baigtas. Pradiniuose kontrolės punktuose geriausius laikus fiksavo prie favoritų nepriskiriami sportininkai, bet antroje greičio ruožo dalyje lyderių grupė pabandė pasiekti revanšą. Geriausiai tai pavyko etapo nugalėtoju tapusiam M. Metge, antras liko J. Barreda Bortas, trečią poziciją užėmė slovakas Štefanas Svitko (KTM). Beje, pastarasis trasoje išseko taip, kad po finišo sugebėjo nuvažiuoti tik kelis kilometrus, kai staiga susmuko ir greitosios pagalbos automobiliu buvo išgabentas į ligoninę San Chuane. Pirmame bendrosios įskaitos dešimtuke įvyko nemažai perstumdymų, bet S. Sunderlandas išliko viršūnėje. Antras dabar žengia M. Walkneris, o didžiausią šuolį aukštyn atliko J. Barreda Bortas, iš devintos pozicijos pakilęs į penktą. Papildyta 22.20: M. Metge džiaugsmas truko neilgai, nes pergalę etape iš jo atėmė teisėjų skirta valandos bauda. Nugalėtojo laurai atiteko J. Barredai Bortui, o prancūzo vietą pirmame bendrosios įskaitos dešimtuke perėmė Š. Svitko.  Motociklų bendroji įskaita Keturračiai Bendroje įskaitoje pirmaujantis rusas Sergejus Kariakinas dar labiau sustiprino savo galimybes triumfuoti ralyje. Etapą jis įveikė sparčiausiu tempu. Antrą poziciją užėmusį pagrindinį konkurentą iš Čilės Ignacio Casale rusas aplenkė daugiau nei 10 min. S. Kariakino konkurentų gretos retėja ir dėl jų pačių problemų. Antrame etape iš eilės klupo lyderių gretose žengęs prancūzas: jei praėjusio greičio ruožo nepavyko baigti Simonui Vitse, šįkart kentėjo Axelis Dutrie, praradęs apie tris valandas. Visi favoritai važiuoja „Yamaha“ keturračiais. Keturračių bendroji įskaita Sunkvežimiai Dakaro ralyje stojo „Kamaz“ diktatūra. Ketvirtadienį trys šios komandos rusai išsidalino pirmąsias vietas etape, iškart už savęs palikę baltarusį Sergejų Viazovičių (MAZ). Greičiausias buvo Eduardas Nikolajevas, kuris paveržė ir bendrosios įskaitos viršūnę iš antroje vietoje likusio Dmitrijaus Sotnikovo. Abu komandos draugai toliau tolsta nuo pirmoje ralio pusėje sąlygas diktavusio olando Gerardo de Rooy („Iveco“), kuris dešimtame etape buvo tik septintas. Trečias greičio ruožą įveikė Airatas Mardijevas. Sunkvežimių bendroji įskaita Penktadienį sportininkų laukia priešpaskutinis Dakaro ralio etapas, kurio metu jie nuvažiuos 754 km iš San Chuano į Rio Kvartą. 288 šios distancijos kilometrus sudarys greičio ruožas. Sausio 2 d. Asunsjone (Paragvajus) startavusį Dakaro ralį pradėjo 143 motociklininkai, 37 keturračių pilotai, 77 automobilių ir 50 sunkvežimių ekipažų. Lenktynių finišas laukia sausio 14 d. Buenos Airėse (Argentina). Sportininkams iš viso reikės sukarti beveik 9 tūkst kilometrų, skaičiuojant tiek greičio ruožus, tiek neįskaitinius pervažiavimus.