Multimedijos sistemos, navigacijos įranga, veidrodėliai ir žibintai Draudimo bendrovės „Lietuvos draudimas“ žalų valdymo skyriaus vadovė Viktorija Katilienė, kalbėdama apie atskirų automobilių dalis, nurodo, kad vagys pirmiausia taikosi į automobilių žibintus, multimedijos sistemas ir navigacijos įrangą. Pasak jos, anksčiau dažnas ilgapirščių grobis buvo automobilių katalizatoriai, ypač tokių markių, kaip „Toyota“, tačiau dabar tokių atvejų sumažėjo. Kitos draudimo bendrovės „Gjensidige“ žalų tyrimų grupės vadovas Giedrius Žala šį sąrašą dar papildo veidrodėliais, saugos oro pagalvėmis ir atstumų davikliais („parktronikais“). „Populiariausios dalys: BMW ir „Volkswagen“ multimedijos sistemos, saugos oro pagalvės, žibintai, veidrodėliai ir „parktronikai“, – dažniausiai vagiamas automobilių dalis išskyrė G. Žala. Jiems pritaria ir „Ergo Insurance“ Lietuvoje Transporto priemonių žalų administravimo skyriaus vadovas Raimondas Bieliauskas. Jo teigimu, vagišiai iš automobilių dažnai pavagia multimedijos įrangą, taip pat išskiria veidrodėlius ar jų stiklus, ratų gaubtus ir pačius ratus, žibintus, firminius ženkliukus, katalizatorius, transporto priemonės valstybinius numerius bei saugos oro pagalves. Tačiau, aiškias „lyderio“ pozicijas užima automobilinė navigacijos įranga. Pasak R. Bieliausko, ši įranga vagiama kone dažniausiai. „Ši įranga jau nebėra prabangos prekė, ją automobiliuose pasirenka ar įsirengia vis daugiau vairuotojų, o tokių prietaisų paklausa yra gana didelė, vagys pakankamai nesunkiai gali tokį grobį realizuoti. Tai lemia augantį navigacijos įrangos populiarumą tarp vagių“, – populiariausia tarp vagių dalį įvardina R. Bieliauskas. Draudimo bendrovės „If“ duomenimis, pastaruoju metu dažniausiai vagiami automobilių šoniniai veidrodėliai ir čia išsiskiria BMW automobiliai. Taip pat gana dažnos priekinių žibintų ir multimedijos sistemų vagystės, nuo kurių labiausiai kenčia „Volkswagen“ savininkai. Pastebima, kad dabartiniuose automobiliuose multimedijos sistemos ir navigacijos įrenginiai dažnai yra bendri. Taigi, dažnu atveju juos galima vertinti, kaip vieną ir tą patį daiktą. Nuostoliai darosi vis didesni Taip pat, pasak draudimo bendrovės „if“ Rinkodaros departamento vadovo Džiugo Šaulio, pastaruoju metu vagiamos vis brangesnės detalės. Po kurių vagystės, nuostoliai gali siekti ir dešimtis tūkstančių eurų. „Žvelgiant į visų 10 metų statistiką, matyti tendencija, jog vis dažniau vagiamos brangios detalės. Pavyzdžiui, 2007-2010 m. viena iš dažniausiai vagiamų detalių buvo ratlankių gaubtai, taip pat gana įprasta buvo rasti automobilį išdaužtu stiklu ir be magnetolos. Nuo 2013 m. neregistravome nė vienos pavogtos magnetolos. Deja, tokias vagystes vis dažniau pakeičia LED žibintų ar visos multimedijos sistemos vagystės, kai nuostoliai gali siekti ir dešimtis tūkstančių eurų. Ši tendencija atsispindi ir vidutinės detalių vagysčių žalos dydyje – jis pradėjo ženkliai didėti nuo 2013 m. ir šiandien artėja prie 1600 eurų ribos – tiek vidutiniškai nuostolių atneša viena detalių vagystė. Palyginimui, 2007 m. vidutinė žala buvo tik apie 500 eurų“, – patiriamus nuostolius skaičiavo D. Šaulys. Šioje vietoje jam pritaria „Ergo Insurance“ atstovas. „Pavyzdžiui, automobilių žibintų vagystės dažniausiai brangiai atsieina ne tik dėl pavogtų detalių vertės, bet dar ir dėl to, kad stengdamiesi žaibiškai jas išmontuoti ilgapirščiai automobilio nesaugo ir dažnai stipriai apgadina jo kėbulą, įvairias kitas detales“ – apie padaromą žalą kalbėjo R. Bieliauskas. Vagysčių „variklis“ – paklausa Na, ir pabaigai klausimas, dėl kurio vieningai sutaria visi kalbinti draudimo bendrovių atstovai – vagysčių priežastys. Pagrindinė automobilių detalių vagysčių priežastis – jų paklausa juodojoje rinkoje. Dažniausiai vagiamos brangios automobilių dalys arba tos, kurias sunku įsigyti. Žmonės ieško pigesnių alternatyvų ir, deja, atsiranda nelegalių būdų, kuriais ta paklausa patenkinama. Jei žmonės nesusiviliotų tokiu būdu įgytomis detalėmis, nebebūtų tikslo jų vogti. G. Žala net prisiminė vieną atvejį, kai žmogui tris kartus nuo jo BMW automobilio pavogė atstumų daviklius („parktronikus“). Vairuotojas neapsikentęs pakeitė automobilį, kuris neturėjo tokios detalės.