„Euro NCAP“ specialistai, vertindami automobilio saugumą, tikrina, kaip susidūrimų su kliūtimis metu apsaugomi transporto priemonės keleiviai: suaugusieji ir vaikai. Taip pat atliekamos susidūrimų su pėsčiaisiais imitacijos, vertinamos aktyvios ir pasyvios automobilio saugumo sistemos. Naujasis „Jeep Compass“ gavo aukštus įvertinimus visose kategorijose. Keleivių apsaugos kategorijoje suaugusiųjų apsauga įvertinta 90 proc., o vaikų apsaugos įvertinimas siekė daugiau kaip 80 proc. Tai geri rezultatai, atsižvelgiant į tai, kad dabar „Euro NCAP“ vykdomi bandymai yra patys griežčiausi per visą šios organizacijos istoriją. „Kasmet griežtėjantys „Euro NCAP“ naujų automobilių saugumo bandymai gamintojus verčia pasitempti visose saugumo srityse. Gauti maksimalų įvertinimą nėra lengva, nes koją pakišti gali, pavyzdžiui, labai mažai standartinėje įrangoje montuojamų elektroninių saugumo sistemų. Naujojo, jau antros kartos „Jeep Compass“ gautas maksimalus penkių saugumo žvaigždučių įvertinimas rodo, kad tai – visapusiškai saugus automobilis. Drąsiai galima sakyti, kad nuo šiol „Jeep“ automobilių vizitinė kortelė yra ne tik puikus pravažumas, bet ir aukštas saugumo lygis bei naujausios technologijos“, – sako Laurynas Boguševičius, „Fiat“, „Alfa Romeo“ ir „Jeep“ pardavimų vadovas Baltijos šalyse.  Antrosios kartos „Jeep Compass“, kaip ir pridera tikram „Jeep“, pasižymi geromis pravažumo galimybėmis, tvirtu kėbulu ir naujausiomis išmaniosiomis saugumo technologijomis. Kaip tikina gamintojai, aukštą įvertinimą atliekant saugumo bandymus, kuriuose imituojami susidūrimai su kitais automobiliais ar kliūtimis, „Jeep Compass“ gavo dėl naujos „saugumo narvo“ konstrukcijos. Jo gamyboje panaudoti net 65 proc. itin tvirto plieno, kuris susidūrimo metu padeda išlaikyti nedeformuotą keleivių erdvę. Automobilių gamintojai vis daugiau dėmesio skiria ne tik aktyviam, bet ir pasyviam automobilių saugumui. Naujasis „Jeep Compass“ gali turėti net 70 įvairių saugumo sistemų, kurios užtikrina ne tik maksimalią apsaugą susidūrimo metu, bet ir gali padėti išvengti eismo įvykio. Standartiškai į „Jeep Compass“ montuojama autonominė stabdymo sistema, kuri veikiant radarui ir kamerai, reaguoja į kitus priekyje važiuojančius automobilius ir stacionarias kliūtis. Reaguodama į kitų transporto priemonių veiksmus, sistema garsiniais ir vizualiniais signalais perspėja vairuotoją apie galimą susidūrimą, o kritiniu atveju pati stabdo automobilį. Dar viena standartiškai į šį modelį montuojama sistema perspėja vairuotoją, jeigu jis išvažiuoja iš savo eismo juostos. Papildomai į naująjį „Jeep Compass“ galima įdiegti adaptyvią pastovaus greičio palaikymo sistemą. Ji reaguoja į priekyje važiuojančius automobilius ir, atsižvelgdama į jų veiksmus, pati gali greitį padidinti, sumažinti arba visiškai sustoti. Išvengti susidūrimų stovėjimo aikštelėse padės dar viena į „Jeep Compass“ įdiegiama sistema, aptinkanti automobilius, kurie kerta kelią išvažiuojant iš stovėjimo vietos. Taip pat, kaip papildoma įranga, gali būti montuojama sistema, aptinkanti kitus automobilius, esančius aklojoje zonoje. Ši sistema leidžia saugiai persirikiuoti į kitą eismo juostą. Ką tik saugumo testus atlikęs ir maksimalų įvertinimą gavęs antrosios kartos „Jeep Compass“ į Lietuvą turėtų atvykti šių metų spalį.