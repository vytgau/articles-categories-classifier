Vykdant užsibrėžtą strategiją, tuoj po 2020-ųjų abiejų markių modelių gretas turėtų papildyti 10 vien elektra varomų transporto priemonių, rašoma svetainėje autocar.co.uk. Tiek „Toyota“, tiek „Lexus“ planuoja pristatyti hibridinių, iš tinklo įkaunamų hibridinių, išskirtinai elektrinių, taip pat vandeniliu varomų įvairių modelių variantų, o iki 2025-ųjų visi šiais prekės ženklais pažymėti modeliai jau turės ir analogiškas elektrines versijas. Kaip tik tokį tikslą išsikėlė ir pagrindinis įmonės konkurentas – Vokietijos koncernas „Volkswagen Group“. Verta prisiminti, kad „Toyota“ viena pirmųjų pristatė rinkai iš dalies elektrinį automobilį: tai buvo 1997 metais pasirodęs „Prius“. Dabar gi ji pasiryžusi iki 2030-ųjų pasiekti kasmet parduodamų po 5,5 mln. elektrifikuotų transporto priemonių rodiklį. Milijonas iš jų turėtų būti apskritai aplinkos neteršiantys automobiliai. Turint omeny, kad 2016 metais „Toyota“ pardavė 10,2 mln. transporto priemonių, reikia manyti, kad tik pusė 2030-aisais parduoti numatytų automobilių bus su elektros energijos tiekimo sistemomis. Bendrovė „Toyota“ yra vėliausiai apie ilgalaikius elektrifikacijos planus prabilusi automobilių gamintoja. Pirmoji iš nemažo būrio šio sektoriaus dalyvių juos paviešino „Volvo“, visus nuo 2019-ųjų į rinką leidžiamus automobilius pasiryžusi aprūpinti elektriniais varikliais. Per šešis pastaruosius mėnesius „Volvo“ pavyzdžiu pasekė ir „Jaguar Land Rover“, „Volkswagen Group“, „Mercedes“ bei „Mazda“. Pirmiausia vien elektra varomi „Toyota“ automobiliai turėtų pasirodyti Kinijoje. Juos išleisti ketinama iki 2022-ųjų. Tada jie pamažu bus pristatomi Japonijos, Indijos, Jungtinių Valstijų ir Europos rinkoms. Per spalį vykusią Tokijo automobilių parodą bendrovės tyrimų ir plėtros sektorius kuruojantis Kiyotaka Ise išreiškė viltį, kad nuo 2020-ųjų tikrai pavyks pristatyti ne vieną elektromobilį, o visą jų grupę. Ši data sutampa su „Volkswagen“ užsibrėžtu ambicingu terminu. Korporacijos „Toyota“ apsisprendimą iš dalies paskatino Kinijos vyriausybės planai nustatyti gamintojams privalomas elektromobilių gamybos kvotas. Sklinda kalbos, kad 2019-aisiais Kinijai gali būti pasiūlyta gerokai modifikuota CH-R krosoverio versija. Taip bendrovė neva galėtų įvykdyti Kinijoje taikomus su trumpalaikėmis perspektyvomis susijusius reikalavimus. Tačiau kad galėtų įvykdyti pasaulinius su elektromobiliais susijusius tikslus, „Toyota“, kaip jau buvo skelbta, turės bendradarbiauti su „Mazda“ ir automobilių detalių tiekėju „Denso“.