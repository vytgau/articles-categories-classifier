Padangų keitimas tarpusavyje Lietuvoje dažniausiai eksploatuojami automobiliai yra varomi tik viena ašimi (varomi du priekiniai arba du galiniai ratai), todėl šiuose automobiliuose padangos ant varomųjų ratų visuomet susidėvi greičiau nei kitos dvi. Dėl šių priežasčių tokie automobilių savininkai turėtų padangas sukeisti vietomis. „Vairuojant viena ašimi varomą automobilį, geriausia būtų sukeisti padangas vietomis kas dešimt tūkstančių kilometrų arba tai daryti kiekvieną sezoną, tai leis visoms keturioms padangoms dilti vienoda eiga“, - pažymi automobilių serviso direktorė L. Pupiuvienė. Tad padangų keitimas tarpusavyje yra netgi labai rekomenduojamas tam, kad jų dilimas būtų vienodas, o saugumas automobilio stabdymo metu būtų didesnis. Sukeičiant padangas reikia atsižvelgti, kokios rūšies jos yra. Jei padangos yra asimetrinės, vadinasi galima keisti bet kurią su bet kuria. O jei padangos kryptinės, vadinasi galima keisti tik priekines su galinėmis. Nevienodas padangų dilimas Net jei esate nusipirkę geras ir kokybiškas padangas, kurių turėtų užtekti bent keletui sezonų, reikia būti dėmesingiems ir laikas nuo laiko jas atidžiai apžiūrėti. Labiausiai reikia atkreipti dėmesį ar padangos yra nudilusios nevienodai. „Jeigu pastebėjote, jog padanga skirtingose zonose dyla nevienodai tada ratų sukeitimai jau padėti negali, tai greičiausiai signalizuoja apie nevisiškai tvarkingą automobilį. Netolygus padangų zonų dilimas greičiausiai yra atsiradęs dėl netvarkingos automobilio pakabos arba pakitusios ratų geometrijos, todėl šių gedimų tvarkymą reiktų palikti profesionalams ir per daug nedelsiant vykti į autoservisą“, - rekomenduoja L. Pupiuvienė. Universalios padangos Atėjus metui įsigyti naujas padangas norinčių sutaupyti žvilgsnis dažnai nukrypsta į universalias padangas. Tokios rūšies padangos paprastai būna gerai subalansuotos ir demonstruoja gerus rezultatus visomis oro sąlygomis. Tačiau jų rezultatai niekada nelenkia žieminių ir vasarinių padangų komplektų atitinkamomis sąlygomis. „Tie, kurie nori sutaupyti ir galvoja apie universalių padangų pirkimą, turėtų žinoti, kad šios padangos ant šlapios dangos niekada neprilygs vasarinėmis, o žiemos sezonu su jomis apskritai vairuoti yra pavojinga. Dar vienas jų minusas yra, jog važiuojant plentu jos kelia didesnį triukšmą nei sezoninės padangos“, - komentavo autoserviso „BOSCH“ Vilniuje vadovė. Padangos pagal dangą Renkantis naują padangų komplektą taip pat labai svarbu atkreipti dėmesį ne tik į kainą ar padangų gamintoją, bet ir į kelio dangą, kuria važiuojate dažniausiai. Jei dažnai tenka važiuoti kelio danga, kuri yra padengta žvyru, tuomet reiktų rinktis tokioms sąlygoms skirtas padangas. Kadangi lyjant lietui žvyras virsta purvu, o dažnai važiuojant tokia danga su įprastinėmis padangomis keliate riziką savo saugumui. Jei tenka važiuoti tik miesto gatvėmis ir automagistralėmis, reikėtų rinktis padangas, ant kurių yra nurodytas aukštesnis greičio indeksas. Padangų laikymas Net jei viską padarėte teisingai jas pirkdami ir eksploatuodami, to gali neužtekti, kadangi padangų tarnavimo laikas tiesiogiai priklauso ir nuo jų laikymo sąlygų, kai jos yra nenaudojamos. „Padangų viešbučiai“ yra ideali vieta saugoti savo padangas, tačiau jei padangas nusprendėte saugoti patys, nepatartina jas laikyti karštoje ir drėgnoje aplinkoje. Taip pat labai svarbu jas saugoti nuo tiesioginių saulės spindulių. Viena blogiausių padangų laikymo vietų yra daugiabučio balkonas, nes čia padangos yra veikiamos visų anksčiau minėtų sąlygų. Jei susikuriate geras sąlygas laikyti padangas namuose, specialūs padangų viešbučiai tikrai nėra būtini. „Taip pat svarbu jau sumontuotas padangas ant ratlankių saugoti horizontaliai, o nesumontuotas laikyti vertikaliai“, - paskutiniu patarimu užbaigia automobilių serviso „BOSCH“ Vilniuje direktorė L. Pupiuvienė.