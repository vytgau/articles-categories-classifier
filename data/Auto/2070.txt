Lenktynės mėgėjams Kaip rašoma pranešime žiniasklaidai, vienintelis Lietuvoje „Honda“ mylėtojų klubas jau ketvirtą kartą rengs lenktynių laikui varžybas „Trackday. Petrolhead event by Honda klubas“. Šios lenktynės skirtos mėgėjams, nesvarbu, kokiu automobiliu jie bevažiuotų – „Honda klubas“ pasiruošęs priimti visus, norinčius savo jėgas išbandyti lenktynėse. „Mūsų „Trackday“ tipo varžybos skirtos įvairaus lygio vairuotojams: tiek pradedantiems, tiek profesionalams, nors orientuojamės labiau į pradedančiuosius, norinčius lenktyniauti, bet neturinčius didelio biudžeto ir patirties. Mes jiems siūlome praktiką saugioje, papildomomis stabdymo zonomis patobulintoje trasoje. Kadangi pagrindinis varžybų principas – lenktynės su laiku, jų dalyviams ypač svarbu yra ir asmeninis tobulėjimas ir savo technikos lygio kėlimas. Kiekvienas dalyvis per varžybas gaus net pusantros valandos laiko praleisti trasoje. To bus į valias ne tik aplenkti save, bet ir pasivaržyti trasos įveikimo laiku su kolegomis, važiuojančiais toje pačioje klasėje“, – apie lenktynių principą papasakojo organizatorius Jurgis Naginevičius.  Pusantros valandos trasoje už 50 eurų Vos už 50 eurų startinį mokestį pradedantieji lenktynininkai gaus visapusę tikrų lenktynių patirtį. Jų važiavimą vertins dvi dešimtys teisėjų, jų važiavimo laikas bus matuojamas profesionalia įranga. Kadangi nemaža dalis dalyvių važiuos automobiliais be saugos lankų, trasoje dėl saugumo bus įrengtos greičio gesinimo zonos, šalia jos budės ugniagesiai ir medikai. Organizatoriai, „Honda klubo“ atstovai sako, kad didžiausią dėmesį jie skiria automobilių sporto mėgėjams ir trasą palieka tik jiems. Dėl to „Trackday“ gali priimti net 100 dalyvių ir kiekvienam jų skirti po pusantros valandos laiko praktikuotis trasoje. Daugiau nei bet kokiame kitame renginyje. Šiuo metu į „Trackday. Petrolhead event by Honda klubas“ varžybas užsiregistravo 8 dešimtys dalyvių. Organizatoriai registraciją stabdyti ketina ketvirtadienį. Tiems, kurie nesijaučia subrendę lenktyniavimui didžiojoje trasoje, šalia jos „Civic klubo“ atstovai įrengs slalomo trasą, kurioje savo įgūdžius už simbolinę kainą galės pademonstruoti visi norintys, be jokios išankstinės registracijos. Žiūrovams renginys – nemokamas.