Ketvirtadienį po pateikimo 84 Seimo nariams balsavus už ir septyniems susilaikius pritarta tokiai Administracinių nusižengimų kodekso pataisai. Taip pat pritarta, kad projektas būtų svarstomas skubiai, tad priėmimas planuojamas dar pavasario sesiją. Pataisas registravo parlamentarai iš skirtingų frakcijų, tarp jų „tvarkietis“ Petras Gražulis, konservatoriai Laurynas Kasčiūnas, Algis Strelčiūnas, „valstiečiai“ Agnė Širinskienė, Dainius Gaižauskas bei kiti. Šiuo metu už draudimo lenkti ar įvažiuoti į priešpriešinio eismo juostą pažeidimus teisė vairuoti privalomai atimama nuo trijų iki šešių mėnesių, iniciatoriai siūlo, kad tai būtų tik galima sankcija šalia piniginės baudos. Teisės vairuoti atėmimas už ištisinės juostos kirtimą tapo privalomas nuo šių metų sausio. Pataisos iniciatoriai sako, kad sankcija už tokį pažeidimą yra per griežta. Pataisos aiškinamajame rašte teigiama, kad vien per sausį pažeidėjų, kurie buvo priversti atsisveikinti su vairuotojų pažymėjimais buvo 143.