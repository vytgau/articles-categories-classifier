Prieš daugiau nei savaitę, lankydamasis Archangelske (Rusijoje) vykusiame Tarptautiniame Arkties forume, Rusijos lyderis sumanė pats asmeniškai apžiūrėti netoli neseniai atkurtos karinės bazės esančią ledo olą, rašo autoblog.com. Kadangi važiavimas tipiniu UAZ arba GAZ visureigiu, savaime suprantama, pakenktų taip kruopščiam kurtam įvaizdžiui, V. Putinas nutarė keliauti įspūdingų galių „Trekol“ šešiaračiu visureigiu. Vien į jį pažvelgus nenorom kyla šypsena – kaip tik taip dažniausiai atrodo automobiliai vaikiškuose piešiniuose. Be jokio polėkio „Trekol-39294“ pavadinta transporto priemonė – tai vienos Rusijos automobilių gamyklos šedevras. Dar viena šio gamintojo siūlomo asortimento pažiba – tai, be abejo, „Trekol-Trophy“ modelis. Įmonės interneto svetainės ypatingo pravažumo visureigiams skirtoje skiltyje „Trekol-39294“ apibūdinamas kaip „šio tipo transporto priemonių flagmanasׅ“. Sunku būtų ir ginčytis.  Trejų durų automobilis pritaikytas aštuoniems keleiviams. Salone įrengtos dvi suolų tipo užpakalinės sėdynės. Maksimalus leidžiamas krovinio svoris – maždaug 680 kg. Siūlomas keturių variklių pasirinkimas – dviejų benzininių ir dviejų dyzelinių su mechaniniais kompresoriais. Bendras „Trekol-39294“ svoris – kiek daugiau nei trys tonos. Jei smalsu, kaip šis automobilio modelis grumiasi su kelyje pasitaikančiais iššūkiais, peržiūrėkite pateiktą vaizdo įrašą. Tokį entuziazmą ir patosą galima išgirsti tik rusiškų gaminių reklamoje. 