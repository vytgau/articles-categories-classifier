Įmonės duomenimis, pernai iš įvykio vietos pasišalino daugiau kaip 200 vairuotojų, tuo tarpu 2015 metais tokių buvo beveik 300. BTA Ekspertizių skyriaus vadovo Andriaus Žiukelio teigimu, visuotinio filmavimo kultūra įnešė ryškių teigiamų pokyčių, taip pat žmonės vis dažniau praneša apie iš įvykio vietos pasišalinusius kaltininkus. „Vienos akyliausių liudininkių tradiciškai yra kiemą ar gatvę pro langą ištisomis dienomis stebinčios senjorės. Avarijos aplinkybes gali įsidėmėti ir žaidžiantys vaikai, netoliese automobilyje sėdintis nuobodžiaujantis žmogus, kelininkas, kioskelio ar degalinės darbuotojas. Pastebėjome tendenciją, kad vis dažniau bėgliai įkliūva nufilmuoti prekybos centrų, degalinių, įvairių įmonių, servisų, sankryžų kameromis ar paprasčiausiais automobilių vaizdo registratoriais, išmaniaisiais telefonais“, – sako A. Žiukelis. Pasak jo, įsitikinimas, kad vaizdo kameros įrengtos tik judriose ar problemiškose didžiųjų miestų sankryžose nepagrįstas, nes jų daugėja ir užmiesčio keliuose. „Automobilio judėjimą didmiestyje per dieną gali užfiksuoti keliasdešimt vaizdo kamerų, mažiau akyli vairuotojai to net nepastebi. Tad neabejokite, kad jūsų nuodėmės greičiausiai bus nufilmuotos“, – teigia A. Žiukelis. Specialistas pažymi, kad iš įvykio vietos pabėgęs avarijos kaltininkas dažnai neįvertina ir savo paties įpročių bei rutinos. Klasikine laikoma situacija, kai smulkus eismo įvykis sukeliamas važiuojant įprastu dienos maršrutu. Ant automobilio lieka sugadinimo žymės, o kaltininkas gali būti nesunkiai atsekamas, kai po dienos ar kelių vėl grįžta į tą pačią vietą: dirbti, apsipirkti, paimti atžalos iš darželio ar mokyklos. Pabėgimus iš įvykio vietos policija paprastai įvertina baudomis už Kelių eismo taisyklių pažeidimus. Jos svyruoja nuo 600 iki 2000 eurų. Matant, kad kaltininkas ruošiasi sprukti, nukentėjusiam vairuotojui patariama užfiksuoti kaltininko automobilio valstybinį numerį, geriausia – nufotografuoti. Jeigu nukentėjo pažįstamas žmogus – kaimynas, bendradarbis, pranešti jam. Jeigu ne – skambinti bendruoju pagalbos telefonu 112. „BTA turėjo ir kuriozišką atvejį, kai vienas automobilis trenkėsi kitam į galą, ir pasišalino iš įvykio vietos. Avarijos kaltininko numerio veidrodinis antspaudas liko ant nukentėjusio bamperio. Suprantama, policijos paieška neužtruko“, – sako A. Žiukelis. Pasak draudimo bendrovės eksperto, pačiam kliudžius kitą automobilį pirmiausiai reikėtų pabandyti palaukti automobilio šeimininko ar pabandyti jį surasti: jei nemaloni situacija įvyko šalia prekybos centro, jis gali paskelbti ieškomos mašinos valstybinį numerį ir markę, įmonė – perspėti savo darbuotojus ar klientus. Jei nukentėjusiojo rasti nepavyksta – vienintelė teisinga išeitis yra kviesti policiją.