Šiais metais 68 Monte Karlo ralio dalyviams teks įveikti net 17 greičių ruožų, kurių bendras ilgis siekia beveik 400 km. Lenktynės vyks keturias dienas. Startas bus duotas sausio 25 dieną, ketvirtadienį, o finišas bei apdovanojimų ceremonija suplanuota sekmadienį, sausio 28 dieną. Nuo pirmadienio iki trečiadienio visi dalyviai pradėjo ralio rutiną – greičio ruožų surašymą, administracinės bei techninės komisijas patikras, pasiruošimą bandomajam greičio ruožui. Pirmąją susirašymo dieną Lietuvai atstovausianti „Arctic Energy World Rally team“ komanda pradėjo intensyviai, bet sklandžiai. D. Jociaus teigimu, per pirmąją susirašymo dieną ekipažas pravažiavo beveik 900 kilometrų Alpių kalnais, serpantinais.  „Varžybose turėsime ne trumpus greičio ruožus. Vienas pirmųjų bus ilgiausiasias iš visų – 36,6 km. Jam susirašyti sugaišome daugiau nei valandą laiko, – pirmaisiais įspūdžiais dalinosi D. Jocius. – O šiandieną skyrėme susitvarkyti visus formalumus – praėjome visas patikras administracinėje komisijoje bei ruošiamės automobilio apžiūrai. Vakarop po techninės apžiūros atliksime automobilio reguliavimo darbus, kad bandomajame greičio ruože galėtumėme važiuoti pasidarę visus namų darbus.“ Tuo tarpu „Arctic Energy World Rally team“ komandos šturmanas D. Zvicevičius džiaugėsi, kad šiemet viskas vyksta kompaktiškiau bei oras geresnis. „Kol kas nuotaika puiki ir pakili. Tikimės tokią išlaikyti iki pat galo, žiūrėsime kaip seksis“, – šypsodamasis sakė D. Zvicevičius.