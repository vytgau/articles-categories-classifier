Suprantama, 200 automobilių įmonei dažniausiai perkami pasitelkiant skaičiuotuvą ir derybas, o „Bugatti“ į sąrašą nebus įtrauktas niekada. Dažniausiai lemia tik kaina ir degalų sąnaudos, o malonumui net laiko nelieka. Nors sėdynę ant sėdynės tikrai reikėtų padėti, kad suprastum, ar vairuotojas šypsosis. Todėl išbandyti „TopGear apdovanojimų 2018“ geriausių verslo automobilių pakvietėme veiklos nuomos paslaugą teikiančios „Europcar“ darbuotojus ir jų klientus. Jiems patikėjome keturis tikrai labai skirtingus ratuočius – skyrėsi dydis, kaina ir daug kitų niuansų, svarbių renkantis verslo automobilį. „TopGear“ apdovanojimų nominacija – Verslo automobiliai Bandyti automobiliai: „Ford Fiesta“ („Inchcape“): variklis – 1,0 Ecoboost, 100 AG, 170 Nm; 0–100 km/val. per 12,2 s; masė – 1206 kg; automatinė 6 pavarų dėžė; priekiniai varantieji ratai; bandyto modelio kaina – 20 108 eurai. „Honda Civic“ („Nippon Auto“)“: variklis – 1498 cm3, VTEC turbininis benzininis, 182 AG, 220 Nm; 0–100 km/val. per 8,1 s; masė – 1307 kg; automatinė CVT pavarų dėžė; priekiniai varantieji ratai; bandyto modelio kaina – 25 230 eurų. „KIA Rio“ („KIA Auto“): variklis – 998 cm3, turbininis benzininis, 120 AG, 171,5 Nm; 0–100 km/val. per 10,2 s; masė – 1160 kg; mechaninė 6 pavarų dėžė; priekiniai varantieji ratai; bandyto modelio kaina – 18 490 eurai. „Hyundai i30“ („Fakto Auto“): variklis – 998 cm3, turbininis benzininis, 120 AG, 171 Nm; 0–100 km/val. per 11,3 s; masė – 1269 kg; mechaninė 6 pavarų dėžė; priekiniai varantieji ratai; bandyto modelio kaina – 18 990 eurai.  Donato nuomonė: „Ford Fiesta“ – smagiausias ir dinamiškiausias automobilis iš bandytų ir tinkamiausias naudoti mieste. Patiko šildomas ir tikslus vairas, dinamiškumas startuojant iš vietos, gana komfortiška pakaba, kokybiškos prietaisų skydelio medžiagos. Multimedijos grafika atrodo naujoviškai. O nepatiko nepatogus naudoti multimedijos ekranas, išsikišęs į salono priekį (atrodo kaip nereikalinga detalė) ir nepasuktas į vairuotoją, blanki mėlyna spalva (neradau, kaip ją pakeisti). Skydelis, kur rodomas greitis ir kita informacija, atrodo pasenęs, jau buvo naudojamas senesnėse „fiestose“. Važiuojant ir bandant spausti „gazą“, 1 litro variklis nėra geriausias pasirinkimas. „Kia Rio“ yra gana pilkas miesto automobilis, tačiau, palyginti su senesniu modeliu, tai akivaizdžiai patobulėjęs modelis, kuris yra lyg „Hyundai i30“ brolis. Jis važiuoja normaliai ir atrodo neblogai, bet neapleidžia jausmas, kad jam kažko trūksta. Patiko simpatiška išorė, šildomas vairas, multimedijos sistema (išskyrus navigaciją), jausmas, kad vairuoji „kompaktą“, bet ne „ekonomą“. Nesužavėjo kieta pakaba, pasenusi navigacija ir jos grafika, be proto daug mygtukų ant vairo ir kitur, nepatogios durų rankenos (viduje), gale mažai vietos. „Hyundai i30“ – lyg „Kio Rio“ vyresnis brolis. Patiko šildomas vairas ir daugiau vietos gale. Simpatiškas eksterjeras. Multimedijos sistema atrodo gerai integruota į jai skirtą vietą, patogu naudotis. Bet atrodo, kad „Hyundai“ stabtelėjo ir neprogresuoja kaip „Kia“. Taip, tai naujas ir išties patobulėjęs modelis, bet atpažįstamumo jam reikėtų daugiau. Jei būčiau vadybininkas, labiausiai džiaugčiausi šiuo „Honda Civic“, bet ir jis turi minusų (pirmiausia – didelė kaina). Tai ne tik miesto automobilis, važiuodamas juo užmiestyje gali jaustis gana saugiai ir komfortiškai. Patiko adaptyvioji greičio palaikymo sistema ir elektroniniai saugumo pagalbininkai, komfortiška pakaba, gera garso izoliacija (palyginti su kitais bandytais konkurentais ir senesniu „Civic“). Multimedijos sistema patogiai integruota į prietaisų skydelį. Eksterjeras tikrai traukia akį. Užtektinai vietos ir priekyje, ir gale aukštesniam žmogui. Nepatiko dinamika. 134 kW automobilis atrodo, lyg turėtų 90 kW ar net mažiau. Jei būčiau vadovas ir rinkčiau vadybininkams transportą, pirmoje vietoje visgi išliktų kaina, antroje – eksploatacijos sąnaudos, trečioje – klausimas, ar tikrai visiems vadybininkams reikia pirkti vienodus automobilius? Projektų vadovui rinkčiau „Civic“, vadybininkui skirčiau „Fiestą“. Tomo nuomonė: „Kia Rio“ iš tolo lengva atpažinti. Per pastaruosius 10 metų „Kia“ išvaizda smarkiai pagerėjo, kaip ir pats automobilis. Vidaus dizainas malonus akiai, nėra itin ryškių apdailos kontrastų, kuriuos anksčiau mėgdavo korėjiečiai. Vairas malonus liesti, nėra plonas. Džiugu, kad ekonominės klasės automobiliuose atsirado puikiai veikiantis vairo šildymas – įšyla greit, bet nėra per karštas. Mygtukų ant vairo daug ir sunku greit perprasti, kuris ką valdo. Multimedija nebloga, veikia greitai. Pliusas, jog yra fiziniai mygtukai, o ne vien jutikliniai. Pati sąsaja – tipinė korėjiečių automobilių gamintojams su šūkiu: „Pridedam visko daug, kad atrodytų prabangiai“, bet realiai mažoka naudingų funkcijų. Erzino, kad durų rankena iš vidaus labai nutolusi į galą, todėl norint atidaryti duris tenka persikreipti sulenkus ranką. Automobilio pakaba kieta, surenka visus kelio nelygumus, o ir bagažinėje kažkas vis barkšteli. 1 litro 88 kW 3 cilindrų turbininis variklis – dinamiškas, mieste tikrai turėtų jo pakakti, bet išvažiavus į užmiestį būtų baugu lenkti vilkiką. „Hyundai i30“ yra aukštesnės nei ekonominės klasės automobilis. Nors nuo „Kia Rio“ skiriasi tik ženkliuku, išorės dizainu ir didesne salono erdve. Variklis, važiavimo dinamika, patogumas ir interjeras yra beveik tokie patys. Labai keista, jog „Honda Civic“ reikėjo lyginti su kitais konkurentais. Juk dažniausiai verslo automobilių pirkėjai renkasi pigiausius, bet gal čia bus gera paskata jiems pažvelgti ir į šį segmentą. Dizainas traukia akį, kiek neįprasta, jog šis automobilis yra sedanas. Salono dizainas nenuobodus, dauguma medžiagų malonios liesti. Ypač patogus storas vairas, tačiau jis nešildomas. Mygtukai ant vairo galėtų būti ir kokybiškesni, ne iš tokio pigaus plastiko. LCD skydelis jokio „wow“ įspūdžio nepadaro, bet informacija patogiai išdėstyta. Multimedijos valdyme pasigedau įprastų mygtukų, nes ne visuomet pavyksta tiksliai juos nuspausti jutikliniame ekrane. Variklis galingas, tačiau kelyje dinamikos visiškai nesijaučia, matyt, dėl to, kad tokia galia pasiekiama tik ties 6000 sūkių per minutę. „Civic“ rieda labai minkštai, be jokių sunkumų įveikia posūkius, „neplaukioja“, stebėtinai gera jo garso izoliacija. Taip pat automobilyje įrengtas atstumą palaikantis tempomatas su aktyviu eismo juostos asistentu – tai patogu keliaujant toliau. Nustebino, kad, kitaip nei pas visus konkurentus, ant bagažinės dangčio iš vidaus nėra už ko pasiimti jį uždarant ir tenka tokiu oru teptis rankas. „Ford Fiesta“ man neatrodo labai nauja. Viduje kietas plastikas nukelia į 2000-uosius, prietaisų skydelis su žydromis rodyklėmis. Keistos multimedijos spalvos – pilka ir žydra. Bandžiau per meniu pakeisti, bet neradau tokios galimybės. Pats ekranas atrodo per daug „išneštas“ į saloną, nė kiek nepasuktas į vairuotoją, tad nepatogu į jį žiūrėti. Nustebino 1 litro „EcoBoost“ trijų cilindrų variklis, negailintis dinamikos. Aleksandro nuomonė: „Honda Civic“ man buvo smagiausias. Reikia pripažinti, kad ir jo variklis galingiausias iš visų bandytųjų. Taip pat galima pagirti automobilio valdymą, vairas reaguoja tiksliai ir informatyviai. Pakaba irgi nustebino komfortu. Automobilio gamintojai sugebėjo suderinti sportiškumą ir važiavimo komfortą. Patiko „Civic“ adaptyviosios pastovaus greičio palaikymo, susidūrimo sušvelninimo ir juostų laikymosi sistemos. Mieste galima važiuoti beveik nespaudant pedalų. Paskutinis pranašumas prieš konkurentus yra automobilio dizainas. „Civic“ – didžiausias iš visų dalyvių, atrodo ir solidžiausiai, ir sportiškiausiai, ir įdomiausiai. Vidus taip pat palieka solidaus ir kokybiško automobilio įspūdį. „Hyundai i30“ jau seniai atrodo kaip rimtas konkurentas japonų ir vokiečių automobilių gamintojams. Jo vidus atrodo kokybiškas, valdymas išdėstytas patogiai ir funkcionaliai. Labai patiko juostų laikymosi sistema, kuri visiškai netrukdo ir net padeda vairuotojui. Variklio ir pakabos darbas nusileidžia „Civic“, bet variklis ne toks smagus, pakaba yra kietesnė. Vairo mechanizmas kiek per minkštas, neinformatyvus, bet tai, mano manymu, visų „Hyundai“ automobilių ypatybė. Tačiau „i30“ yra patrauklus miesto automobilis už patrauklią kainą. „Ford Fiesta“ dydžiu nusileidžia ir „Civic“, ir „i30“. Kiek mažiau ir komforto bei dinamikos. Lakoniško ir gražaus dizaino automobilis, pasižymintis puikiomis valdymo savybėmis. Nepatiko šiurkštokas pavarų dėžės darbas (neturėtų taip stipriai jaustis perjungimas) ir ne toks logiškas ir aiškus, nors ir inovatyvus, kaip „i30“ ir „Civic“, valdymo prietaisų išdėstymas. „Kia Rio“ – gyvas (dinamikos atžvilgiu) automobilis, bet gana triukšmingas. Valdymo prietaisų išdėstymas logiškas ir paprastas, bet neatrodo patraukliai. Bendras įspūdis – tai tiesiog automobilis. Boženos nuomonė: „Honda Civic“ – labai smagus automobilis. Tiek išorė, tiek vidus atspindi jo dinamiškumą, sportiškumą. Automobilis labai manevringas, maloniai vairuojamas, tyliai perjungiamos pavaros (buvo automatinė dėžė), švelniai stabdo – tikras malonumas vairuoti. Nors automobilis kiek didesnis nei kiti lyginami modeliai, tai visiškai nesumažina jo manevringumo, tiek važiuoti, tiek statyti jį siaurose vietose tikrai paprasta. Papildomas pliusas yra vidaus apdaila – kokybiškos medžiagos, suprantamas ir vartotojui draugiškas skydelių išdėstymas, modernus ekranas. Didelis papildomas pranašumas – šildomas vairas! Vienintelis trūkumas – nepavyko įžvelgti juostų asistento funkcijos pranašumų, nes vienintelis efektas buvo garsinis signalas, kuris veikia tyliai ir tikrai neatkreipia dėmesio važiuojant greičiau ar triukšmingoje aplinkoje. „Hyundai i30“ yra modernaus, elegantiško dizaino automobilis. Jame yra viskas, kas būtina: aiškus valdiklių ir rodmenų išdėstymas, lengvai perjungiamos funkcijos, leidžiančios susireguliuoti automobilį vairuojant, navigacija, kurios prireikia daugumai vadybininkų. Baziniai dalykai sutvarkyti gerai, bet papildomo komforto išgauti nepavyko. Automobilio važiuoklė gan kieta, tikrai nelengva būtų važiuoti, pavyzdžiui, žvyrkeliu. Skydelių dizainas kiek užstrigęs tarp skirtingų laiko juostų – kai kas labai modernu (LED ekranas), bet liko ir „senosios mokyklos“ jungtukų bei rankenėlių. Galima apibūdinti kaip automobilį, kuris užstrigo transformacijos būsenos. „Ford Fiesta“: linksmas automobilio dizainas, aptakumas ir kompaktiškumas pasirodė kaip pranašumas iš pirmo žvilgsnio, tačiau įsėdus paaiškėjo, kad minimalistiškumas būdingas visoms „Ford Fiestos“ detalėms. Maži (mažiausi kada nors matyti) veidrodėliai, kurie gerokai susiaurina matymo lauką, mažai vietos kojoms (ypač kliūna avint aukštakulniais), prasta garso izoliacija (galbūt tinka miestui, bet važiuojant toliau galėtų kelti diskomfortą), garsiai ir sunkiai besikeičiančios pavaros. Pranašumas būtų tikriausiai tai, kad reikia mažiau vietos automobiliui pasistatyti. „Kia Rio“ – modernaus, kiek sportiško dizaino pavyzdys. Atrodo dinamiškai, net jaunatviškai. Daug jungiklių ir mygtukų, bet nesunku susigaudyti, tad funkciniu atžvilgiu tikrai patenkina poreikius. Interjero dizainui visgi trūksta aiškios koncepcijos – detalių daug, jos skirtingo stiliaus, o tai sukuria neišbaigtumo įspūdį. Maloniai nustebino sėdynės ir „darbo lauko“ išdėstymo patogumas. Juostų asistento funkcija veikia neblogai, aptinka net nelabai ryškias juostas, tačiau didelės naudos iš jos sulaukti nepavyko, ypač vairuojant mieste. Geras automobilis kasdien sukiotis miesto gatvėse – neįkvepia, bet ir nenuvilia.