„Šį įrenginį tiksliau būtų vadinti ne greičio matuokliu, o daugiafunkciniu eismo priežiūros įrenginiu. Jis vienu metu fiksuoja visų transporto priemonių greitį, taip pat – pažeidėjus, kirtusius sankryžą degant raudonam šviesoforo signalui, bei važiuojančius A juosta. Visus minėtus pažeidimus šis greičio matuoklis fiksuoja pats, be jokios papildomos įrangos sankryžoje, todėl jį įrengti bei perkelti yra nesudėtinga – tam nereikia ardyti gatvės dangos bei po asfaltu įrenginėti papildomos įrangos“, – sako UAB „Fima“ Infrastruktūros sprendimų departamento direktorius Rokas Šlekys. Pirmas tokio funkcionalumo ne tik Lietuvoje, bet ir Baltijos šalyse, pažeidimų fiksavimo įrenginys šį rudenį buvo įrengtas kitoje Konstitucijos prospekto ir Lvovo gatvės sankryžos vietoje. Atlikus bandymus nuspręsta, kad naujoji vieta kelio skiriamojoje juostoje jam bus tinkamesnė. Ji leis apimti didesnę pažeidimų fiksavimo teritoriją bei trajektoriją, todėl įrenginys veiks efektyviau. Kai Konstitucijos prospekte įrengtas eismo pažeidimų kontrolės įrenginys užfiksuoja pažeidėją, nuotraukoje jo transporto priemonė yra automatiškai pažymima, todėl nekyla klausimų, kuris vairuotojas pažeidė Kelių eismo taisykles. Jeigu greitį viršija dvi transporto priemonės, važiuojančios viena greta kitos, matuoklis užfiksuoja tik vieną nuotrauką, padaro jos kopiją ir abiejuose kadruose atskirai pažymi greitį viršijantį automobilį su jo važiavimo greičiu. Matuoklis fiksuoja iki 300 km/val. siekiantį greitį. Taip pat jis automatiškai tikrina visų A juosta važiuojančių transporto priemonių numerius ir, jei jie nepriklauso viešajam transportui, taksi ar elektromobiliams, tokie automobiliai fiksuojami kaip pažeidžiantys Kelių eismo taisykles. Tai efektyvina policijos pareigūnų darbą, nes sistema automatiškai atrenka pažeidėjus, o pareigūnai peržiūri jau suformuotus pažeidimų protokolus. Toks A juostos pažeidimų kontrolės būdas Lietuvoje bus pritaikytas pirmą kartą. „Šio greičio matuoklio paskirtis – užtikrinti saugų eismą judriame Konstitucijos prospekte. Pirmieji bandymai patvirtino, kad greičio matuoklis šioje intensyvioje gatvės dalyje yra būtinas. Nors čia leistinas 50 km/val. greitis, testuojant matuoklį buvo užfiksuotas ne vienas automobilis, viršijęs leistiną greitį daugiau nei dvigubai, o rekordininkas skriejo net 142 km/val. greičiu. Užfiksuoti ir kiti pažeidimai – A juosta važiuojantys vairuotojai, taip pat – sankryžas blokuojantys vairuotojai, kurie pažeidžia Kelių eismo taisykles ir suformuoja papildomas spūstis. Tikimės, kad pirmasis tokio plataus funkcionalumo greičio matuoklis Lietuvoje padės efektyviau drausminti pažeidėjus“, – sako Vilniaus miesto savivaldybės Miesto ūkio ir transporto departamento Eismo valdymo poskyrio vedėjas Eduardas Garbovskis. Greičio matuokliui jokia papildoma įranga nereikalinga – užtenka jį integruoti su šviesoforų įranga, kad matuoklis gautų duomenis apie šviesoforo signalus sankryžoje, o pažeidėjai fiksuojami ne tik STOP linijos kirtimo metu, bet ir įvažiavus į sankryžą. Šis įrenginys taip pat gali tikrinti ir jo regėjimo lauke judančių automobilių draudimo, techninės apžiūros galiojimo laiką, pranešti policijai apie ieškomus automobilius, pateikti filmuotą medžiagą ar net transliuoti vaizdą tiesiogiai. Kol kas šios funkcijos nebus aktyvuotos, tačiau atsižvelgiant į Vilniaus miesto savivaldybės ar policijos poreikius tai gali būti sukonfigūruota ir įgyvendinta ateityje. 