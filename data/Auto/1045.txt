Kaip pranešė Vokietijos automobilių gamintojų federacija (VDA) ir Federalinė transporto priemonių priežiūros tarnyba (KBA), naujų užregistruotų automobilių skaičius 2017 metais padidėjo 2,7 proc. iki maždaug 3,4 milijono. „Vokietijos automobilių rinka pernai augo ketvirtus metus iš eilės, o jos apimtis buvo didžiausia nuo šio dešimtmečio pradžios“, – pareiškė VDA vadovas Matthiasas Wissmannas. Benzininių automobilių dalis Vokietijos naujų automobilių rinkoje 2017 metais, palyginti su metais anksčiau, padidėjo daugiau kaip 5 procentiniais punktais iki 57,7 procento. Tuo tarpu dyzelinių automobilių dalis sumažėjo 7,1 procentinio punkto iki 38,8 procento. Hibridinių automobilių pardavimai per metus pašoko 76 proc., o elektrinių automobilių – 120 procentų. Tačiau absoliutieji skaičiai tebebuvo nedideli – per metus parduota tik 85 tūkst. hibridinių automobilių ir tai sudarė vos 2,5 proc. visų automobilių pardavimų, ir 25 tūkst. elektrinių automobilių (0,7 proc. visų parduotų automobilių). VDA taip pat pranešė, kad Vokietijoje pernai buvo pagaminta apie 5,6 mln. automobilių ir maždaug 77,4 proc. šių transporto priemonių buvo eksportuota. Užsienyje parduota 4,4 mln. automobilių – 1 proc. mažiau negu metais anksčiau.