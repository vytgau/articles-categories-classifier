„Pikčiausia, kad iki finišo bebuvo likę tik apie tris kilometrus, kai mes su Valdu Griauzde, norėdami įgyti dar įtikinamesnę persvarą, pasirinkome blogą strategiją ir iki „ausų“ panirome į purvo vonias, - pasakoja panevėžietis Virginijus Kubilius. – Tuo metu, kai čempionams griaudėjo fanfaros, susikvietę draugus bandėme išsikapstyti iš pragaištingo akivaro.“ Tačiau ištikimų bičiulių su galingais visureigiais pagalba nedavė vaisių. Pasak Virginijaus, nežinia kaip ten būtų buvę, jei ne ūkininkų „Belarus“ traktorius su sudvejintais ratais... Nesėkmingai susiklosčiusios šiam ekipažui pirmojo etapo lenktynės paliko ne vien karčių nuosėdų. Sportininkų pastangos buvo įvertintos Ukmergės mero R. Janicko specialiuoju apdovanojimu „Už ryžtą siekiant pergalės“, kurį jiems įteikė Lietuvos automobilių sporto federacijos 4x4 komiteto pirmininkas ir šių varžybų organizatorius Gediminas Grigaitis. „Tokių dalykų mūsų sporte neišvengsi, - nenusimena V. Kubilius. – Ukmergės etapą abu jau pamiršome, o dabar visi mūsų lūkesčiai nukreipti į trečiadienį Naujojoje Akmenėje prasidedančias antrojo etapo – 4x4 perimetro lenktynes, kuriose vėl startuosime kartu su V. Griauzde.“ Šis lenktynininkų duetas varžysis „Tourism“ klasėje su tuo pačiu „Mercedes-Benz Gelandewagen“ automobiliu ir neslepia sieksiantys tik pergalės. Kitaip ir būti negali, nes po pirmojo etapo pajėgus bekelės entuziastų duetas liko be taškų. Šiam ekipažui tai bus jau trečiosios paeiliui 4x4 perimetro varžybos, iš kurių sėkmingiausios buvo debiutinės, kai jie laimėjo pergalę savo klasėje, o pernai liko treti. Lietuvos automobilių „Rally Raid“ čempionato ir taurės antrojo etapo lenktynės Naujojoje Akmenėje prasidės jau trečiadienį, birželio 28 d., 20 val. prologo varžybomis, kuriose dalyvaus visi užsiregistravę ekipažai ir kurios rengiamos šalia miesto esančiame kartodrome. Po prologo varžybų pagal čia pasiektus rezultatus teisėjai nustatys 4x4 perimetro lenktynių starto tvarką ir laikus. Pirmasis ekipažas 60 valandų maratoną pradės birželio 29 d. 6.00 val. „Kalcito“ karjere, o finišo liniją turėtų kirsti „Menčių“ karjere liepos 1 d. apie 18 val. Belaukiantieji finišuojančių 4x4 perimetro dalyvių automobilių sporto aistruoliai ir patys galės išbandyti jėgas įspūdingame, UAB „Naujasis Kalcitas“ priklausančiame Menčių karjere, nuo kurio šlaitų atsiveria žvilgsnį kerintys vaizdai. Liepos 1 d. ten rengiamos karuselinės varžybos enduro motociklininkams, keturračių ir visureigių vairuotojams.