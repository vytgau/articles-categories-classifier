Kaip rašoma pranešime žiniasklaidai, tai vienintelis atstovas savo segmente, kuris nuo šiol turės galingą 3 litrų V6 turbodyzelinį 165 kW/ 224 AG variklį. Iškilmingam naujojo pikapo pristatymui neatsitiktinai buvo pasirinkta miško tematika – išvertus iš inuitų kalbos, „amarok“ reiškia „didysis pilkasis vilkas“. „Naujasis „Amarok“ tapo geresnis ir galingesnis, dar geriau pritaikytas ir miestui, ir bekelei. Pranašumo jam suteikia daugybė dizaino ir techninių naujovių, iš kurių svarbiausia – moderniausius EU6 reikalavimus atitinkantis naujas V6 variklis su turbokompresorium. Jis yra komplektuojamas su aštuonių pavarų automatine pavarų dėže, kuri turi didesnį – 650 niutonmetrų, sukimo momentą nei pats variklis. Tai unikalus sprendimas šiame segmente“, – pristatymo metu sakė „Moller Auto Vilnius“ pardavimo vadovas Žilvinas Čapkevičius. Tačiau, anot gamintojo atstovo, įspūdingas V6 variklis gali būti dar galingesnis. Variklis turi „boost“ funkciją, kuriai suveikus, važiuojant nuo 50 iki 120 km/val. greičiu, galingumas pakyla iki 180 kW. Kituose pikapuose tokios technologijos nėra. Šis automobilis gali pasiekti maksimalų 193 km/val. greitį, o iki 100 km pagreitėja per 7,9 sekundės.  Naujasis „Amarok“ gali pasigirti ir padidėjusiais „raumenimis“ – jis gali tempti iki 3,5 tonos siekiančius krovinius. Ankstesnio modelio pajėgumai buvo 2,5 tonos. Susirinkę svečiai nesunkiai galėjo pastebėti, kad naujasis „Amarok“ atsinaujino ir iš išorės. Jis pasižymi charakteringomis horizontaliomis linijomis, pasikeitusiomis radiatoriaus grotelėmis ir visiškai naujo dizaino rūko žibintais. Tai, kad „Amarok“ yra išskirtinis savo segmente, rodo ir stabilumo jam suteikiantys nauji 20 colių lengvo lydinio ratai, kurių neturi nė vienas konkurentas. Šis modelis gali pasigirti dar viena naujove – 16 colių galiniais diskiniais stabdžiais, kurie užtikrina greitesnį ir efektyvesnį stabdymą. Daugiau komforto vairuotojui suteikia ir elektromechaninis vairo stiprintuvas, kuris skirtingai nuo hidraulinio vairo, važiuojant nelygiais keliais, garantuoja lengvesnį valdymą ir stabilumą. Dar viena naujovė, kuria gali pasigirti naujasis „vilkas“, tai – Vokietijos ortopedijos instituto patvirtinta „ergoComfort“ priekinė sėdynė su 14 taškų reguliavimu. Anot Ž. Čapkevičiaus, šios sėdynės „pasiskolintos“ iš lengvųjų automobilių ir yra sukurtos tam, kad būtų patogu važiuoti bet kokiu keliu. Naujasis „Volkswagen Amarok“ pirkėjams siūlomas su visų varančių ratų sistema 4MOTION. Kitais metais gamintojas planuoja pasiūlyti ir galinių varomų ratų opciją su mechanine pavarų dėže. Automobilyje montuojama „ParkPilot“ pagalbos sistema su didesnės raiškos galinio vaizdo kamera. Be to, „Amarok Aventura“ modelyje įrengtas spalvotas ekranas, kuris gali vaizduoti 3D formatu. Pikape įdiegta ir „App Connect“ programa, sujungianti automobilį su mobiliaisiais prietaisais. Lietuvoje jau galima užsisakyti naująjį „Amarok Highline“ ir „Aventura“, o „Amarok Comfortline“, „Trendline“ ir specialųjį „Amarok Canyon“ modelį bus galima įsigyti nuo 2017 m. pavasario.