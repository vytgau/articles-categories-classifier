Vokietijos parlamentas praeitais metais pritarė kelių apmokestinimo sistemai, kuri turėjo galioti tik vairuotojams iš užsienio, tačiau planų teko laikinai atsisakyti Europos Komisijai pasiskundus, kad toks sprendimas kvepia diskriminacija, tad prieštarauja Europos Sąjungos teisės normoms. „Esu labai patenkintas, kad po tiek ilgai trukusių diskusijų mes pagaliau radome sprendimą, padėsiantį užtikrinti, kad Vokietijos keliai bus lengvai prieinami visiems be išimties Europos Sąjungos piliečiams“, – pareiškė Europos Komisijos transporto komisarė Violeta Bulc. Tačiau ginčo pabaiga reiškia ir tai, kad mokesčio įsigaliojimo liko laukti nebeilgai ir netrukus visi turėsime mokėti už puikia kokybe ir tik vietomis ribojamu maksimaliu greičiu garsėjančius autobanus. Remiantis pasiektu susitarimu, Vokietija įves kelių mokesčius užsienyje registruotiems automobiliams – mokesčio dydis priklausys nuo aplinkos apsaugos kriterijų. Mažiau aplinką teršiančių automobilių savininkai mokės mažiau – minimalus mokestis 10 dienų sieks 2,5 euro, o maksimalus – 20 eurų. Maksimalus metinis mokestis užsienyje registruotiems automobiliams sieks 130 eurų. Automobilio taršumas bus nustatomas remiantis jo atitikimu „Euro6“, „Euro5“ ir t.t. Normoms. Mokestį bus galima susimokėti kaip ir daugelyje kitų Europos šalių – nusipirkus vinjetę įvažiuojant į šalį. Vokietijoje registruotų automobilių savininkai taip pat mokės įmokas, tačiau gaus atitinkamų mokestinių lengvatų, kurios daugiau aplinką teršiantiems automobiliams bus mažesnės. „Mokestis pagrįstas ir sąžiningas. Jis padės užtikrinti, kad visi vairuotojai vienodai prisidės prie mūsų kelių finansavimo“, – po Briuselyje pasiekto susitarimo pareiškė Vokietijos transporto ministras Alexanderis Dobrindtas. Liko nepatenkintų Tačiau šiuo susitarimu vis dar nepatenkintos kitos šalys, kurios nesupranta, kodėl vokiečiai vis tiek turės lengvatų palyginus su kitataučiais. Prieš Vokietijos planus piestu stoja Nyderlandai, Austrija, Belgija ir Danija, informuoja dw.com. Austrijos parlamentas teigia „nuodugniai įvertinsiantis“ Vokietijos ir Europos Komisijos susitarimą, pareiškė Austrijos socialdemokratų partijos atstovas Antonas Heinzlas. „Pasirodo, austrai diskriminuojami. Mes visomis priemonėmis kovosime prieš šį mokestį – savaime suprantama, teisinėmis priemonėmis“, – pareiškė A. Heinzlas. Nyderlandų transporto ministrė Melanie Schultz van Haegen šalies naujienų agentūrai ANP pareiškė, kad dėl Vokietijos sprendimo Nyderlandai ketina kreiptis į Teisingumo Teismą. Ministrės teigimu, Vokietijos planai kelia nerimą ir pabrėžė, kad tas „nerimas gali būti išsklaidytas tik atsisakius planų apmokestinti kelius užsieniečiams“. Gali būti, kad prie teisinės Nyderlandų iniciatyvos prisijungs ir Austrija, Belgija ir Danija. Vokietijos planai įvesti naują kelių mokestį Briuselyje žalios šviesos sulaukė praėjusį ketvirtadienį po kelis mėnesius trukusių diskusijų. Originalus planas, kuriam Vokietijos parlamentas pritarė dar praeitais metais, buvo parengtas konkrečiai vairuotojams iš užsienio – vokiečiams buvo pranešta, kad jiems įmoka bus išskaičiuota iš dabartinių kelių mokesčių. Europos Komisija tada nusprendė, kad Vokietijos sprendimas diskriminuojantis.