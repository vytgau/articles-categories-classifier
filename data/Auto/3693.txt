Toks memas – tikrai ne kūrėjų fantazijos vaisius. Mat JAV buvo pastebėta tendencija, kad vis daugiau vagišių palieka vagiamus automobilius, jei juose sumontuota neautomatinė pavarų dėžė. Daugiausia juoko sukelia epizodai, kai automobilio savininko vagys paprašo paaiškinti, kaip naudoti pavarų perjungimo svirtį. Taip jau yra, kad ne visiems lemta įvaldyti tam tikrus įgūdžius. Tačiau į automobilių vagysčių aso titulą pretenduojančio personažo nesugebėjimas naudoti mechaninės pavarų dėžės tikrai vertas visuotinių pašaipų, be to, neišvengiamai priveda prie akistatos su teisėsauga. Visiškai neseniai vienas Klivlande kartu su bendrininkais siautęs įstatymų pažeidėjas per 10 dienų grasindamas ginklu sugebėjo pavogti net tris automobilius. Du ginkluoti išpuoliai buvo surengti vos per valandą. Tai įvyko praėjus vos kelioms dienoms po to, kai aštuoniolikmetis nusikaltėlis už 10 tūkst. JAV dolerių (apie 9,5 tūkst. eurų) užstatą buvo paleistas iš areštinės, į kurią buvo uždarytas dėl prieš tai įvykdytos vagystės. Pirmasis jo pavogtas automobilis buvo 2004 metų laidos „Nissan“. Praėjus porai dienų po nusikaltimo vagišius buvo sučiuptas. Tą sykį jam padėjo trejetas bendrų. Praėjus kelioms dienoms po incidento, už kurį buvo sumokėtas užstatas, jis su septyniolikmečiu bičiuliu pavogė dar vieną automobilį. Nusikaltimas buvo įvykdytas pagrasius ginklu iš automobilio lipančiai savininkei. Vos po valandos nusikaltimo bendrai pamėgino pavogti dar vieną automobilį. 23-ejų metų jo savininkui buvo pagrasinta net mirtimi. Tik šįkart už vairo sėdęs septyniolikmetis apstulbo išvydęs mechaninę pavarų dėžę, kuria nemokėjo naudotis, todėl nukreipė ginklą į automobilio savininką ir pareikalavo paaiškinti, kaip tai daryti. Vargu ar tapus šūvio taikiniu įmanoma tinkamai paaiškinti, kaip naudoti pavarų perjungimo svirtį, juo labiau, jei aiškinti tenka paaugliui nusikaltėliui, bandančiam pavogti tavo nuosavą automobilį. Po akivaizdžiai beprasmių bandymų, vagišiams teko pasitenkinti nugvelbtu mobiliuoju telefonu ir iš nusikaltimo vietos pasišalinti bėgte. Neužilgo policijai pavyko vagis sulaikyti susektus pavogtą telefoną. Aštuoniolikmetis vagysčių herojus buvo uždarytas į areštinę. Jam pateikti kaltinimai dėl trijų grasinant įvykdytų vagysčių ir numatyta 100 tūkst. JAV dolerių (94,4 tūkst. eurų) bauda.