Dėl šio trūkumo, kuris paskatino priimti sprendimą pakeisti šias detales visose iki 2016 metų balandžio pagamintose „Model S“ transporto priemonėse, neįvyko jokių nelaimių ir niekas nebuvo sužeistas, pareiškė Silicio slėnyje įsikūrusi bendrovė. „Jeigu pažeisti varžtai, vairuotojas vis vien gali vairuoti automobilį, tačiau tenka dėti daugiau pastangų, nes sumažėja arba prarandama stiprintuvo galia“, – pareiškė „Tesla“ e. laiške „Model S“ savininkams, kurių automobiliai atšaukiami. „Dėl to visų pirma yra sunkiau valdyti automobilį važiuojant nedideliu greičiu ir jį statant išilgai kelio. Tačiau tai nedaro reikšmingo poveikio automobilio valdymui važiuojant dideliu greičiu...“, – pažymėjo įmonė. Kiti „Tesla“ modeliai neatšaukiami. Korozija buvo pastebėta tik tose vietose, kuriose keliai žiemą dažnai barstomi druska, tačiau dėl atsargumo bus pakeistos atitinkamos visų „Model S“ transporto priemonių detalės, pareiškė „Tesla“.