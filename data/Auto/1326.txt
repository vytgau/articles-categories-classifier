Kaip skelbiama Japonijos dienraštyje „Japan Times“, 2018 metais „Subaru“ yra numačiusi pradėti iš tinklo įkraunamų hibridinių automobilių prekybą Jungtinėse Valstijose. Toks sprendimas vertinamas kaip žingsnis anglies dioksido poveikio mažinimo link, padėsiantis įmonei neatsilikti nuo elektrifikavimo tendencijos, apėmusios visą tiek serijinių, tiek ypač prabangių automobilių gamybos sektorių. Laikraštyje taip pat nurodoma, kad iki 2020 finansinių metų bendrovė tikisi visiškai atsisakyti Europoje ir Australijoje pardavinėjamų transporto priemonių su turbininiais dyzeliniais varikliais, kad visą dėmesį galėtų sutelkti į elektromobilių kūrimą. Šią kryptį apsibrėžusi bendrovė 2021 metais Japonijoje žada pristatyti išskirtinai elektra varomų automobilių seriją. Su automobilių gamintojos planais išsamiai susipažinę šaltiniai tvirtina, kad iš pradžių „Subaru“ pasiūlys benzininių modelių elektrines versijas, kitaip sakant, pristatys elektra varomus „Legacy“, „Outback“, „Forester“ ir „Impreza“ variantus. Elektromobilius veikiausiai bus nuspręsta gaminti Japonijos Gunmos prefektūroje. Minėtina, kad netrukus pasirodysiantį septynių vietų miesto visureigį „Ascent“ taip pat gali būti nutarta elektrifikuoti. Kadangi yra palyginti nedidelė įmonė, disponuojanti ribotomis tyrimams ir technologijų tobulinimui skirtomis lėšomis, „Subaru“ svarsto galimybę susisaistyti su „Toyota“ ir „Mazda“ – dviem automobilių gamintojomis, jau besidalijančiomis technologijų kūrimo patirtimi ir siekiančioms sumažinti išlaidas. „Toyota“, „Mazda“ ir automobilių komponentų gamybos bendrovė „Denso“ yra susitarę įkurti bendrąją įmonę „EV Common Architecture Spirit Co Ltd.“, kurios 90 proc. akcijų priklausytų bendrovei „Toyota“ ir po 5 proc. – likusioms dviem šalims. Ar „Subaru“ sugebės įtikinti šias tris įmones susivienyti siekiant bendrų tikslų, spręsti dar anksti.