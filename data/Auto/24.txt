Būtent trečiadienį ieškantys naujų taupumo rezervų iš beveik 2000 km, esančių kelio knygoje ir besidriekiančių visų trijų Baltijos šalių keliais, privalėjo įveikti 800. Ne šiaip sau pralėkti su vėjeliu, o renginio organizatorių, VšĮ „Saugus ratas“ kartu su partnere UAB „Neste Lietuva“, parinktą ir visiems vienodą maršrutą įveikti saugiai, laikantis visų KET reikalavimų ir su kuo mažesnėmis degalų sąnaudomis. Šio eko ralio, skirto trijų broliškų respublikų valstybingumo šimtmečiams, nugalėtoju bus paskelbtas mažiausia degalų sunaudojęs ir kelių eismo bei specialiųjų renginio taisyklių nepažeidęs ekipažas. Nors taupumo paieškos Estijos ir Latvijos keliais nemenkai išvargino eko ralio dalyvius, bet ir antrosios dienos finišą Liepojoje visi jie pasiekė laiku, spinduliuodami gerą nuotaiką. Ją dar labiau sustiprino trumpa atokvėpio valandėlė, per kurią eko ralio dalyviai paminėjo šimtąjį Lietuvos trispalvės gimtadienį. Gera nuotaika lydėjo ir iš prigimties optimistą, vyriausiąjį ralio dalyvį Rimgaudą Statnicką, kuriam su šturmanu Rimantu Pukėnu – tai vienas iš daugelio eko ralių. Šešiasdešimtmetį perkopęs R. Statnickas - vienas labiausiai patyrusių ir tebelenktyniaujančių sportininkų visoje Lietuvoje. Jis vienas legendinių Lietuvos žiedinių lenktynių meistrų, daugkartinis Lietuvos ir visos buvusios Tarybų sąjungos čempionas, rinktinės narys. Jo, kaip lenktynininko karjera, tęsiasi jau net keturis dešimtmečius. Nuolatinis eko ralių dalyvis šįkart pasirinko visų keturių ratų pavarą turintį „Suzuki Ignis“, kurio ratus suka 1,3 litro darbo tūrio benzininis variklis. Regis, su keturiais ratais varomu automobiliu sunku laimėti eko ralį? Rimgaudas su Rimantu tai puikiai žino, tačiau, pasak jų, labai norėjosi išbandyti šį automobilį ir sužinoti tikrąjį jo „apetitą“. „Gaila tik vieno – kad taip mažai šiame ralyje buvo žvyrkelių...“ – apgailestauja R. Statnickas. Daugelis tai priimtų kaip savotišką akibrokštą – kam gi eko ralyje žvyrkeliai? Tačiau šio dueto vairuojamas ir visų keturių ratų pavarą turintis „Suzuki Ignis“ Latvijos žvyrkeliuose jautėsi kaip žuvis vandenyje. „Ralio gal ir nelaimėsime, tačiau 100 km kelio tikimės sudeginti 0,5 litro mažiau benzino, nei gamintojai deklaruoja šio automobilio degalų sąnaudas“, - patikino R. Statnickas.  Jau trečiame paeiliui VšĮ „Saugaus rato“ rengiamame eko ralyje dalyvauja ir taupaus vairavimo entuziastai iš Radviliškio Vidas Krukauskas su Andriumi Bložniu. Šįkart įprastą jiems „Nissan Note“ radviliškiečiai iškeitė į 2016 m gamybos, 63 tūkstančių km ridos „Nissan Pulsar“, kurio ratus suka 1,2 litro benzininis variklis. „Tokią rokiruotę padarėme dėl dviejų priežasčių, – sakė V. Krukauskas. – Pirma, „Note“ taupumo galimybes jau pilnai išstudijavome, o kita – išanalizavome, jog tokiai ilgai kelionei 5 laipsnių pavarų dėžė gali tapti tam tikru trukdžiu, todėl pasirinkome šešialaipsnę greičių dėžę turintį „Pulsar“. Radviliškiečiai sakė buvę itin patenkinti pirmą renginio dieną pasiektais rezultatais, kai 100 km sudegino tik truputį daugiau nei 4 litrus benzino. „Antrosios dienos rezultatai dar nežinomi, tačiau jaučiame, jog jie bus šiek tiek prastėlesni, - sakė pašnekovai. – Priežastis labai proziška – teko kiek daugiau paspausti akceleratoriaus pedalą...“ Pernakvoję Liepojoje ketvirtadienio rytą „Neste Eko ralio 2018“ dalyviai Latvijos keliais pasuks Lietuvos link, o vakare jie finišuos Vilniuje, Molėtų plente esančioje „Neste“ degalinėje, kur ir pradėjo eko ralį.