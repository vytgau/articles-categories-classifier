Reeksportas ir toliau lieka svarbiu rinkos augimo veiksniu: 291 gruodį įregistruotas naujas automobilis (iš jų – 222 „Fiat“) buvo išregistruotas dar iki mėnesio pabaigos, o dar bent 17 bus išregistruoti artimiausiu metu. Gruodį asmeninių automobilių (M1) paklausa išaugo 17 proc. iki 1416 vnt., tuo metu lengvųjų komercinių transporto priemonių (N1) rinka ir vėl smuko: šį kartą 5 proc. iki 207 vnt. Kalbant apie atskiras darbo dienas, pati sėkmingiausia buvo gruodžio 28 d., kuomet įregistruoti 185 automobiliai. Prasčiausia diena buvo gruodžio 5 d., kuomet įregistruoti 32 automobiliai. Praeitą mėnesį Lietuvos naujų automobilių rinkoje ir vėl pirmavo „Fiat„markė (278 vnt.), „Volkswagen“ liko antroje vietoje (249 vnt.), o „Toyota“ (147 vnt.) užėmė trečiąją. Tarp prestižinių markių šįkart į priekį išsiveržė „Audi“ (43 vnt.). Gruodį tarp asmeninės paskirties (M1) modelių pirmavo „Fiat 500“ (197 vnt.), „Volkswagen Passat“ (71 vnt.) bei „Škoda Octavia“ (64 vnt.). Tarp lengvųjų komercinių automobilių (N1) populiariausias buvo „Peugeot Partner“ (23 vnt.). Tiesa, reikia pastebėti, jog kone visi (196 vnt.) „Fiat 500“ buvo išregistruoti dar iki mėnesio pabaigos. 2016 m. Lietuvoje iš viso įregistruoti 23077 nauji lengvieji automobiliai, t.y. 19 proc. daugiau nei 2015 m. (19440 vnt.). Gruodį Lietuvoje debiutavo kompaktiškas visureigis „Toyota C-HR“ bei įregistruotas prabangus kabrioletas „Rolls-Royce Dawn“.