„Tapo tradicija, kad prestižiškiausias šalyje automobilių sporto renginys – 1006 km lenktynės, be pertraukų vykstančios nuo pat 2000-ųjų, didžiausią mūsų vasaros kurortą kasmet sudrebina vidurvasarį,“ – sako lenktynių organizatorius, VŠĮ „Promo events“ direktorius Darius Jonušis. – Šią datą jau spėjo įsidėmėti daugelis ne tik mūsų šalies, bet ir užsienio greičiausiųjų žiedo meistrų, lenktyniaujančių Palangoje. Tad visus juos – lenktynių senbuvius ir naujokus, būsimuosius debiutantus, mielai kviečiame 2018- ųjų liepos 18-21 dienomis į Palangą pasivaržyti 1006 km distancijoje.“ Oficialią šių lenktynių registracijos pradžią organizatoriai ketina paskelbti iškart po Naujųjų. Varžybose vyraujanti pakili atmosfera tradiciškai gaubia ne tik laikinąjį lenktynių miestelį, bet ir persikelia į kurorto gatves, kuriose vyksta didžiulio poilsiautojų dėmesio susilaukianti varžybų atidarymo ceremonija, įvairūs paradai, lenktyninės technikos pristatymai. „Kasmetinis automobilių maratonas garsina ne tik sumanius, nuolat ieškančius naujovių varžybų organizatorius, bet ir daugelio pamėgtą mūsų kurortą, kuris daugybės lenktynininkų sutikimui rengiasi su ypatinga atida, – sako Palangos miesto meras Šarūnas Vaitkus. – Džiaugiuosi, kad kasmet į lenktynes atvyksta vis daugiau užsienio šalių sportininkų, kuriems Palanga visai savaitei tampa antraisiais namais ir kurie, sugrįžę namo, nešykšti palankių atsiliepimų ne tik apie lietuvišką svetingumą, bet ir kasmet vis gražėjančią Palangą.“ Tradicinės 1006 km lenktynės Palangoje – tikras automobilių sporto festivalis, kurio programoje – nemenka varžytuvių ir įvairiausių nuo automobilių bei lenktynių neatsiejamų atrakcijų puokštė.  „Džiaugiuosi, kad sulaukusios pilnametystės šios lenktynės kasmet mums teikia vis įspūdingesnių, profesionalesnių ir inovatyviais sprendimais pripildytų potyrių, kuriais dar ilgai dalinamės nutilus šventinio savaitgalio pajūryje motorų gausmui, – sako Lietuvos automobilių sporto federacijos prezidentas Romas Austinskas. – Mums, automobilių sporto organizatoriams, labai svarbu, kad po šio žiūrovų pamėgto ir gausiai lankomo renginio stogu vietos sau randa ir „drago“, ir „drifto“, ir greituminio slalomo čempionatų etapų lenktynės. Varžybų organizatoriai čia jau keli metai paeiliui atranda galimybių debiutuoti mėgėjams ir automobilių sporto pradžiamokslio – slalomo varžybose, todėl netenka stebėtis, kad 1006 km lenktynės kasmet tampa vis populiaresnės.“ Pernai 1006 km lenktynėse Palangoje startavo 41 komanda, kurių sudėtyje buvo 137 sportininkai ir 41 komandų vadovas iš devynių valstybių – Lietuvos, Latvijos, Rusijos, Belgijos, Olandijos, Didžiosios Britanijos, JAV, Izraelio ir Filipinų.