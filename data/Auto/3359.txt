Kaip rašoma pranešime žiniasklaidai, SEAT pristato ne tik naują apdailos paketą „Ateca“ modeliui, bet ir atnaujintus „Leon“ bei „Ibiza“ automobilius, o netrukus dienos šviesą išvys ir antrasis kompanijos kompaktinis visureigis – „Arona“. FR apdailos paketas – tai dar viena galimybė rinktis. Iki šiol „Ateca“ pirkėjai galėjo rinktis „Reference“, „Style“ arba „XCellence“ apdailos paketą. FR yra tokio pat lygio, kaip ir „XCellence“, tačiau gali pasiūlyti daugiau dinamikos ir sportiškumo. „Ateca FR“ apdailos paketą „išduoda“ FR logotipas automobilio priekyje ir gale. Dar vienas skiriamasis bruožas – juodi stogo bagažinės skersiniai ir langų rėmai. Pažvelgus atidžiau nesunku pastebėti savito dizaino blizgias juodas priekines groteles bei tik FR apdailai būdingo dizaino bamperius. LED rūko žibintai taip pat suformuoti pagal sportiškas FR apdailai būdingas tendencijas. Automobilyje taip pat montuojami reguliuojami amortizatoriai bei kintamos galios vairo stiprintuvo sistema.  Būsimieji „Ateca FR“ pirkėjai gali tikėtis 19 colių ratlankių ir 245/40R19 padangų, kėbulo spalva nudažytų ratų arkų ir šoninių slenksčių, kuriuos puošia aliuminio apdaila. Automobilio galinį langą dailiai „įrėmina“ juodi oro aptakai. Stilingas oro aptakas sumontuotas ir ant bagažinės dangčio. Galinių bamperių dizainas irgi atspindi sportišką FR dvasią. Jie nudažyti tokia pat spalva, kaip ir visas kėbulas. Salone – aliuminio durų slenksčiai, papuošti FR logotipu, kurį taip pat galima pamatyti ant daugiafunkcio sportinio odinio vairo su blizgiais juodais intarpais. Sportinės, „Alcantara“ medžiaga aptrauktos (yra galimybė rinktis ir odines) sėdynės bei aliuminio pedalai priklauso standartiniam įrangos paketui. Raudonos siūlės ant vairo ir sėdynių, odiniai paviršiai, įskaitant ir pavarų svirtį, dar labiau sustiprina „SEAT Ateca FR“ sportinę dvasią. „Ateca“ pirkėjai gali rinktis naująjį 2.0 l TSI 190 AG benzininį variklį. FR versija taip pat galės pasiūlyti EURO 6 standartus atitinkančius benzininius ir dyzelinius variklius, kurių galia sieks nuo 150 iki 190 AG. Jie bus derinami su mechanine arba automatine DSG transmisija. Pirkėjai turės visų varančiųjų ratų sistemos, DCC sistemos ir „Progressive Steering“ vairo stiprintuvo sistemos pasirinkimo galimybę. Naujasis „SEAT Ateca FR“ pirmuosius pirkėjus turėtų pasiekti jau šių metų vasarą. Nuo gamybos pradžios praėjusį rudenį ispanai jau pardavė 40 tūkst. „Ateca“ modelių visame pasaulyje.