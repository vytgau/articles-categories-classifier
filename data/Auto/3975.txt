„Piko metu šioje vietoje formuodavosi eismo spūstys, kuriose vairuotojams kartais tekdavo praleisti ir po keliolika minučių. Radus paprastą, bet efektyvų sprendimą sankryža tapo kur kas pralaidesnė“, – teigė Kauno savivaldybės administracijos direktoriaus pavaduotojas Vilius Šiliauskas. Per pastaruosius metus Kauno miestas tose vietose, kur anksčiau formuodavosi didelės automobilių spūstys, pritaikė palyginus paprastus, tačiau efektyvius sprendimus. Jie kai kuriose sankryžose eismo pralaidumą padidino iki 2 kartų. Jonavos gatvėje, ties Islandijos plento nuovaža, įrengta papildoma eismo juosta atliekantiems dešinį posūkį į automagistralę Vilniaus kryptimi. Jeigu sankryžoje nėra pėsčiųjų, vairuotojai iš Jonavos gatvės į automagistralę A1 Vilniaus kryptimi gali sukti bet kurios šviesoforo fazės metu. Raudondvario plente įrengta papildoma eismo juosta kairiajam posūkiui į „Via Baltica“. Anksčiau čia susidarydavo didelės spūstys. Įrengus papildomą eismo juostą sankryžos pralaidumas magistralės kryptimi padidėjo dvigubai. Papildoma eismo juosta taip pat įrengta Birželio 23-iosios gatvės atkarpoje tarp V. Krėvės ir Taikos prospektų. Šis patobulinimas palengvino į Taikos prospektą sukančių vairuotojų užduotį. Praėjusią vasarą eismas pakoreguotas vadinamojoje Muravos sankryžoje. Specialistų skaičiavimais, įrengus papildomą eismo juostą Savanorių prospekte (atvažiavus nuo Karmėlavos pusės) sankryžos pralaidumas padidėjo tiek Savanorių, tiek ir Pramonės prospektų kryptimis. Sankryžos pralaidumas iš Pramonės prospekto Karmėlavos kryptimi padidėjo įrengus saugumo salelę bei lentelę su žalia rodykle. Šiemet investicijas į eismo saugumą nuo 1 mln. iki daugiau nei 4 mln. eurų didinantis Kaunas taip pat įgyvendina ambicingą planą – per 2017 metus neutralizuoti visus pavojingiausius taškus miesto gatvėse, kuriuose pastaraisiais metais įvykdavo eismo nelaimės. „Juodųjų dėmių“ žemėlapį su konkrečiu planu, kaip sprendžiama kiekviena problema, galima rasti interneto naršyklėje suvedus šį adresą: bit.ly/2irj6j5