Negalėjusios pasiekti Saltos bivuako komandos buvo nukreiptos į naujai sukurtą stovyklą alternatyviu keliu, kuriuo keliavę dalyviai užtruko nemažai laiko ir vietą pasiekė naktį. Organizatoriai suvokdami, jog lenktynininkai neturės laiko pilnai pasiruošti rytojaus startui bei nusprendę padėti gamtos stichijos nuniokotam regionui atšaukė 9-ąjį varžybų etapą. „Dabar visos organizatorių pajėgos mestos padėti vietos gyventojams, sakoma, kad nuošliauža galėjo pasiglemžti ir aukų. Mes keliausime į kitą bivuaką Čilesito mieste, iš kurio rytoj startuosime 10-ajame Dakaro ralio etape“, – „CRAFT Bearings“ komandos planus pasakojo Antanas Juknevičius. „Šiandien turėjo būti tikras iššūkis sportininkams trasoje – beveik vien tik bekelė, labai daug navigavimo ir netrumpa distancija. Čia galėjo daug kas keistis. Dabar mums bendrai iki finišo liko 800 km greičio ruožų, per kuriuos turime galimybę dar palypėti aukščiau. Darysime viską, kas mūsų galioje, kad taip ir įvyktų“, – pridūrė jis.  Šiuo metu bendrojoje įskaitoje A. Juknevičiaus ir Dariaus Vaičiulio ekipažas užima 25-ąją vietą. Nuo 24-osios vietos „CRAFT Bearings“ skiria 38 minutės ir 3 sekundės. 10-ame Dakaro ralio etape lietuviai startuos iš 20-osios pozicijos.