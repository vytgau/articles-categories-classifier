Šie metai ne išimtis, tačiau jau dabar aišku, kad nepaisant titaniškų pastangų mažiausiai du – EKO1 ir EKO2 – apdovanojimų komplektai liks neišdalinti. Priimti iššūkio kol kas nesiryžo nė vienas elektromobilio šeimininkas. Grandiozinio renginio architektas – LAK prezidentas Rolandas Dovidaitis, komentuodamas šią situaciją pirmiausia suabejojo, ar iš tiesų padarė viską, kad kvietimą į ralį „Aplink Lietuvą 2017“ išgirstų elektromobilių fanai? Atsakymas į šį klausimą visiškai aiškus: po pernykščio debiuto (tąkart dalyvavo 6 ateities mašinos) elektromobiliai sulaukė pakankamai daug dėmesio. Be to, nepaisant to, kad per praėjusius metus lietuviškus registracijos numerius vežiojančių elektromobilių skaičius šoktelėjo daugiau nei dvigubai, jų savininkai greičiausiai vienas kitą atpažįsta iš veido (tarkim „Tesla Model S“ mūsų šalyje yra 33, o „BMW i3“ – 24) ar bent jau žinučių socialiniuose tinkluose. Kitaip tariant, galima lažintis iš naujo 30 kWh baterijų komplekto, kad sprendimą nedalyvauti ralyje lėmė kiti motyvai. Labiausiai tikėtinas – buksuojantis įkrovimo stotelių įrengimo planas. Šiuo metu mūsų šalyje yra viso labo 52 vietos, kuriose galima papildyti energijos atsargas, tačiau ir jos išdėliotos taip, kad kai kuriuos maršrutus Šiaurės Rytų Lietuvoje ar Suvalkijoje, kur kas greičiau įveiktumėte dviračiu: pakrauti baterijas iš buitinio tinklo užtrunka iki 8-10 valandų, o jas ištuštinti važiuojant koviniu režimu galima ir per pusvalandį. T. y. lenktynes tokiomis sąlygomis net ir labai įsikarščiavus sunkoka vadinti „azartiškomis“. Nei Druskininkuose – vienoje svarbiausių tarpinių ralio „Aplink Lietuvą 2017“ stotelių, nei Alytuje, nei Marijampolėje kol kas nėra greito įkrovimo stotelių, todėl potencialių dalyvių skepticizmas pakankamai gerai suprantamas. „Mes puikiai suprantame, kad įgyvendinant tokius grandiozinius projektus kaip infrastruktūros elektromobiliams kūrimas, tenka spręsti daugybę sudėtingų inžinerinių ir biurokratinių uždavinių, todėl dėl tam tikro vėlavimo stebėtis ar juo labiau ieškoti kaltų nėra prasmės. Priešingai – derindami organizacinius klausimus su Druskininkų valdžia, radom sprendimus, kaip užtikrinti energijos tiekimą ralyje dalyvausiantiems elektromobiliams. Deja, norinčių išbandyti jėgas bent traukos lenktynėse kurorto gatvėmis, neatsirado. Galbūt šios mūsų iniciatyvos dar kiek ankstyvos“, – samprotavo R. Dovidaitis. Vis dėlto žvelgiant plačiau, LAK mėginimai organizuoti elektromobilių lenktynes logiški. FIA nuo 2014-ųjų rengia „Formulės E“ čempionatą, kuriame dalyvauja tik elektra varomi lenktyniniai bolidai. Oficialus šio serialo partneris – BMW kompanija. „Audi“ automobilių sporto padalinio vadovai taip pat paskelbė, kad nuo šiol visas jų dėmesys bus skiriamas „Formulės E“ lygai – jie sustabdė savo projektus visose FIA WEC (World Endurance Championship) lenktynėse, įskaitant ir legendinį Le Mano 24 valandų maratoną. „Audi“ strategų teigimu, jau netolimoje ateityje gatvėse elektromobiliai dominuos, todėl natūralu, kad ateityje jais bus ir lenktyniaujama. Ruoštis tam būtina jau dabar. Panašiomis įžvalgomis pasidalino ir garsusis „Virgin Group“ įkūrėjas Richardas Bransonas pareiškęs, kad per ateinančius penkerius metus „Formulės E“ čempionatas populiarumu pranoks autosporto karaliene tituluojamą „Formulę 1“.