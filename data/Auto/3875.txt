Nuo 1992 metų veikianti lietuviško kapitalo „Sostena“ grupė, prekiaujanti naujais automobiliais ir vykdanti „Volvo“, „Renault“, „Dacia“ automobilių priežiūrą, pradėjo ir populiarios „Nissan“ markės – kompanijos, kuri yra pasaulinio „Renault-Nissan“ aljanso partneris – automobilių techninės priežiūros veiklą. Pirmasis įgaliotas „Nissan“ automobilių techninės priežiūros „Sostenos“ centras atidarytas Vilniuje.  Kaip teigia „Nissan“ automobilių techninės priežiūros centro vadovas Teodoras Mažeika, tai buvo seniai planuotas ir logiškas lietuviškos įmonės veiklos plėtros etapas, kadangi „Nissan“ yra „Renault“ kompanijos, kuriai „Sostena“ Lietuvoje atstovauja jau beveik 20 metų, partneris „Nissan-Renault“ aljanse, kai 1999 metais Japonijos ir Prancūzijos automobilių gamintojai sujungė savo veiklą. Pranešime pažymima, jog įmonės serviso darbuotojai puikiai pažįsta šios markės automobilius, kadangi daug „Renault“ ir „Nissan“ automobilių turi tas pačias platformas ir technologinius sprendimus, todėl „Nissan“ modelių aptarnavimas „Sostenoje“ tapo logišku verslo plėtros žingsniu, kuris suteiks dar daugiau pasirinkimo galimybių šios populiarios markės automobilių savininkams.