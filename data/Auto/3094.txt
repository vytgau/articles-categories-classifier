Kaip praneša organizatoriai, jos garbę Palangoje gins Lietuvos automobilių sporto mėgėjams gerai žinomi lenktynininkai Erikas Qvickas, Tomas Van Rompuy'is ir Dirkas Van Rompuy'is. Visi jie ne kartą yra dalyvavę nuo 2000-ųjų be pertraukų Palangoje rengiamose maratoninėse lenktynėse ir gerai žino ne tik jų trasą bei jos ypatybes, bet ir puikiai vertina renginio organizaciją ir supratingus, automobilių sportą mėgstančius žiūrovus. Tačiau ko gero daugelį labiau intriguos ne patyrusių Belgijos sportininkų trijulė, o jų kovinis ginklas – „MARC Cars BMW M2 V8“ automobilis. „Prisipažinsiu, seniai svajojau mūsų rengiamose lenktynėse išvysti tokį bolidą, kaip ši belgų „bomba“, kuriai toks epitetas nė kiek ne per skambus, - sako „ENEOS 1006 km lenktynes“ rengiančios „Promo Events“ direktorius Darius Jonušis. – Palanga dar nematė tokių lenktyninių bolidų, kaip šis, kuris, neabejoju, žiūrovus pakerės jau nuo pat pirmųjų treniruočių ne tik savo išskirtine galia, bet ir unikaliu galingo motoro skleidžiamu garsu ir ugnies pliūpsniais iš išmetimo vamzdžių“. Unikalus, vamzdinį rėmą turintis „MARC Cars BMW M2 V8“ bolidas gimė tolimojoje Australijoje, specialiose „Marc Cars“ kompanijos dirbtuvėse, kuri specialiai kuria automobilius šiame žemyne itin populiarioms „V8 Supercars“ pirmenybių lenktynėms. Galutinį, „BMW M2“ „rūbą“, jis įgavo jau Belgijoje, „Qvick Motors“ dirbtuvėse, o kovinį krikštą – Belgijos, Prancūzijos ir Nyderlandų ilgų nuotolių lenktynėse. Rėminė automobilio konstrukcija gali įgauti bet kokį „veidą“, tačiau Palangoje jis bus identiškas „BMW M2“. Vienas svarbiausių šio australiečio agregatų - 5,0 litro darbo tūrio V8 „Ford Coyote“ variklis. „Tai įspūdingos galios jėgos agregatas, o kadangi vamzdinį rėmą turintis „MARC Cars BMW M2 V8“ – labai lengvas, netenka įrodinėti, jog tokiam automobiliui bemaž neklystant, nors lenktynės niekad neapsieina be intrigų, galima prognozuoti lyderio vaidmenį“, - teigia D. Jonušis. Žinia, pats automobilis pergalės niekad neatneš, tačiau jį tramdysianti komanda irgi nekelia nė menkiausių abejonių. Iš dabartinių belgų ekipos narių pernai Palangoje geriausiai sekėsi Tomui Van Rompuy'ui, kuris kartu su „Palanga SPA hotel by EMG Motorsport“ komandos lenktynininkais Nemunu Dagiliu ir olandu Steve'u Vanbellingenu užėmė trečiąjį lenktynių absoliučios įskaitos laiptelį, su „Porsche 911 GT3 CUP“ nugalėtojams pralaimėję tik 4 ratus. E. Qvickas su Dirku Van Rompuy ir Vincentu Vershuerenu, vairavę „BMW M235i“, pasirodė kiek kukliau ir buvo priversti tenkintis tryliktąja bendrosios įskaitos vieta. Tačiau šiemet belgai nutarė nebeskaidyti jėgų po atskiras komandas ir maratoninėms batalijoms Palangoje rengtis kartu. Jų ryžtas ir įsigytas itin galingas bei greitas „MARC Cars BMW M2 V8“ bolidas dar kartą įrodo, jog šis trejetas yra itin rimtai nusiteikęs kovoti tik dėl aukščiausių pozicijų, varžovams užkurdamas tikrą pirtį, o žiūrovams dovanodamas nepamirštamų greičio šventės akimirkų.