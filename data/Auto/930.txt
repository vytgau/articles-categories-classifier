O realybėje – 300. Bet žiemą, kai veikia salono šildymas – dar mažiau. Tad kai atstovybėje atsiėmiau įkrautą elektromobilį, išvydęs, kad galiu nuvažiuoti tik 165 kilometrus (tiesa, nuvažiavus kelioliką kilometrų sau įprastu režimu ir atnaujinus kompiuterio duomenis, paskaičiuotas atstumas padidėjo iki 220 km), supratau – savaitgalio planas pasiekti pajūrį tik su vienu sustojimu (tam būtų pravertusios naujos greitkelyje įrengtos įkrovimo vietos) žlugo. Jei teoriškai iki Klaipėdos dar būčiau nuriedėjęs, stodamas tik kartą, tai galutinai pasiryžimą atvėsino ta aplinkybė, kad Palangoje, skirtingai nuo Nidos, nėra nė vienos elektromobilių krovimo vietos. O dukart stovėti po pusantros valandos pakelės aikštelėse su dvimečiu pypliu nebuvo jokio noro. Tad, kaip juokėsi kolega Ramūnas Pletkus, kol kas žiema nugalėjo „Zoe“. Išties, net ir talpiausią šiai dienai iš Lietuvoje parduodamų elektromobilių akumuliatorių turintis „Renault“ vis dar yra miesto automobilis – čia tik „Tesla“ vairuotojas, su kuriuo kalbėjau prie greito įkrovimo stoteles Vievyje sakė, kad gali be sustojimu ir neribodamas greičio (viskas, kas greičiau kaip 70-80 km/val., smarkiai mažina ridą) nuvažiuoti daugiau kaip 300 kilometrų. Bet pastaroji „Tesla“ – su 85 kWh akumuliatoriumi, o čia – dvigubai mažesnės talpos energijos kaupiklis. Vis dėlto, nežiūrint į tai, galiu drąsiai pasakyti, kad šiai dienai tai – geriausias elektromobilis Lietuvoje. Pirma – turintis didžiausią akumuliatorių, antra – ir vienas pigiausių, kainuojantis nuo 28 tūkst. eurų. Tiesa, greitai prekyboje pasirodys naujas „Nissan Leaf“, kuris turės 40 kWh bateriją, o jo kaina bus nuo 33 tūkst. 900 eurų (šiuo metu senojo modelio kaina su 24 kWh akumuliatoriumi prasideda nuo 35 tūkst. eurų).  Žinoma, „Renault Zoe“ pasigedau tokios šiuolaikinės įrangos kaip ženklų atpažinimas, automatinis važiavimas savo eismo juosta ir stabdymas prieš kliūtį. Vėliau paaiškėjo, kad nėra siūlomi ir jau tapę įprastais LED žibintai – norėtųsi tai matyti bent jau papildomos įrangos sąraše, nors akivaizdu, kad ji dar labiau padidintų ir taip nepigaus elektromobilio kainą. Sėdus prie vairo maloniai nustebino abiem kryptimis reguliuojamas vairas – net ir naujas „Leaf“ tokiu negali pasigirti. Sėdima aukštai – po sėdynėmis sumontuoti akumuliatoriai. Iš vienos pusės – antroje eilėje aukštaūgiams trūks ne tik vietos kojoms, bet ir virš galvos, iš kitos – aukštai bus smagu sėdėti vaikams, taip pat čia netikėtai didelė, gili ir talpi bagažinė, kurios dydis yra nuo 338 iki 1225 l. Palyginimui, į pusmetriu ilgesnį „Leaf“ telpa nuo 370 iki tik 680 l. Iš įprasto buitinio vienfazio 7 kWh tinklo baterijas įkrauti trunka 7-8 val., greito įkrovimo vietose (43 kWh) iki 80 proc. akumuliatoriai papildomi per 1 val. 45 min, o „Quick Charge“ versija – vos per 65 min. Viešose vietose įkrovimas vis dar nieko nekainuoja, o 41 kWh akumuliatoriaus pilnas pakrovimas namuose standartiniu tarifu nekainuoja nė 4 eurų. Ir su tiek jau įmanoma nuvažiuoti nuo Vilniaus iki jūros. Nors ir yra papildomų sąlygų. Daugiau apie „Renault Zoe“ elektromobilį, jo konkurentus, privalumus ir trūkumus žiūrėkite vaizdo medžiagoje.