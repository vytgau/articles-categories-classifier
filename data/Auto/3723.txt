Kaip rašoma pranešime žiniasklaidai, pradinukus susipažinti skatino žaidimas: turimai kelio ženklo dalelei klegančiame būryje aptikti antrąją pusę. Ją atradusieji džiaugėsi it sutikę mielą pažįstamą. Drauge sudėliotas kelio ženklas ne vienam, tikėtina, taps įsimintina pažintimi ar net draugyste, užsimezgusia saugaus eismo pamokoje. Šilutėje surengta akcija šalyje tęsiamas rajonų pradinukams skirtas saugaus elgesio renginių ciklas ,,Būk saugus eismo dalyvis“. Jį inicijavo Lietuvos techninės apžiūros įmonių asociacija „Transeksta" kartu su Vilniaus apskrities Kelių policija. ,,Šilutės rajono pradinukams kelio ženklai įgijo naują prasmę. Jie ne tik drausmina, bet pakužda daug įdomaus ir turiningo, netgi padeda susipažinti. Patrauklūs Šilutės rajono mokinukams ir atšvaitai. Juos vaikai suvokia kaip reikalingus ir madingus“, - pastebi Vilniaus apskrities kelių policijos komisarė Aistė Dijokaitė.  Pareigūnės vedamoje saugaus eismo pamokoje mažieji šilutiškiai gilinosi, koks turėtų būti tvarkingas dviratis, kokių spalvų atšvaitai privalomi jo priekyje ir gale bei kokios yra jaunojo dviratininko pareigos. Tuo pačiu buvo prisiminti ir reikalavimai pėstiesiems. Artėjant pavasariui Šilutės rajono pradinukai pažadėjo važinėti tik tvarkingais dviračiais, turinčiais atšvaitus ir žibintus, visada užsidėjus šalmą, vilkint liemenę. Šilutės rajono pradinukai tikino žinantys, kad kelyje niekada nevalia skubėti – privalu elgtis ramiai, būti atidžiam ir nežiopsoti. Nespėjus pereiti kelio ar gatvės, nebėgti. Sustoti ir palaukti, kol pravažiuos transporto priemonės. Užmiestyje kelkraščiu ar važiuojamosios dalies pakraščiu eiti tik prieš transporto priemonių važiavimo kryptį, t. y. kairiąja kelio puse. Saugaus eismo tiesas nuolatos turėtų priminti suaugusieji, tačiau ir pastarieji turėtų įsiklausyti į mažųjų klausimus. Pradinukams iškylančių saugaus eismo klausimų pagrįstumą patvirtino apsilankymas Šilutės techninės apžiūros stotyje. Į ją policijos pareigūnų talkininko „Amsiaus“ palydėti pradinukai išvydo ir sužinojo, kaip, kokiais tikslais bei prietaisais tikrinami stabdžiai, žibintai, išmetamosios dujos ir kiti transporto priemonių techninės būklės parametrai. „Mamyte, ar tvirtai prisegtas saugos diržas? O padangos, ar ne per „plikos“? Kodėl nepurškia langų apiplovimo skystis? Ar ne per silpnai šviečia žibintai“, – šiais ir daugeliu kitų klausimų vairuojančius tėvus apiberia mažieji, apsilankę techninės apžiūros stotyse. Jie tampa tarsi neetatiniais saugaus eismo kontrolieriais“, – pastebi LRT TV laidos ,,Keliai, mašinos, žmonės" vedėjas Valdas Juozas Vilūnas. Vaikai suvokia poreikį būti budriems ir gatvės nebelaiko žaidimų aikštele. Tačiau ir perėjoje reikia būti atsargiems, o autobuso laukti stotelėje, stovint per kelis žingsnius nuo jos krašto. Saugaus eismo akcijoje jaunieji šilutiškiai patvirtino žinantys, kad užsisegti diržus privalu ne tik priekinėse automobilio sėdynėse, bet ir sėdint gale. „Neprisisegusiems galinėje sėdynėje važiuoti nevalia“ – vienbalsiai patvirtino Šilutės rajono pradinukai. „Artimiau susidraugavę su kelio ženklais, kurie, pasirodo, ne tik nurodinėja, bet ir padeda susidraugauti, jaunieji Šilutės rajono eismo dalyviai savo žiniomis pasidalins ne tik su bendraamžiais, bet ir vyresniaisiais. Tuo labiau, kad priminimas apie eismo saugumą naudingas visiems“, - teigia Šilutės techninės apžiūros stoties vadovas Valdimaras Buzas.