Konkurse „Lietuvos metų automobilis 2018“ dalyvauja 15 keturiais ratais varomų automobilių, o dar keli jų vadinami krosoveriais, tačiau turi tik priekinių varančiųjų ratų pavarą. Šiais metais jie patyrė du didelius išbandymus: jau pirmąją konkurso dieną jie buvo bandomi specialioje visureigių bandymų „Peak Point“ platformoje, o testų stovykloje Druskininkuose kopė į sniego kalną „Snow arenoje“. Tiesa, jeigu pirmojoje atsiskleidžia visos gerosios ar blogosios visureigių savybės, tai antrojoje didžiulę įtaką turėjo ne tik transmisijos veikimas, bet ir padangos. Ant visų konkurso dalyvių ratų užmontuotos žieminės „Continental“ padangos, o „Snow arenoje“ bandymus atlikę žurnalistai joms negailėjo pagyrų – ant sniego žmonėms išstovėti sudėtinga, tačiau automobiliai ne tik stovi, bet dar ir pajudėti į viršų be problemų sugeba. „Tikrai geri įspūdžiai po bandymų – smagu ir ne kasmet gauni progą išbandyti automobilius sniego kalne, kuris šiaip skirtas slidininkams. Aš norėčiau pradėti nuo to, kad pats bandžiau įlipti į kalną – statesnėse vietose vos paėjau, tačiau automobiliams kopimas problemų nesukėlė. Jeigu batų gamintojai kurtų batų padus iš tokios pat medžiagos kaip padangų guma, Lazdynų traumatologinis turėtų kur kas mažiau klientų“, – juokavo visureigius į sniego kalną gynęs komisijos narys Jurgis Paplaitis. Susumavus visų testų rezultatus ir dešimties konkurso „Lietuvos metų automobilis 2018“ komisijos narių įspūdžius, pretendentais tapti „Metų visureigiu“ išrinkti trys automobiliai: „Audi Q5“, „Land Rover Discovery“ ir „Nissan X-Trail“.  Ne visi visureigiai turi 4WD Jau pirmąją konkurso dieną didesnio pravažumo automobiliai atsidūrė visureigių egzaminatoriaus Andriaus Sutkaus rankose. Patyręs bekelės varžybų dalyvis sukonstravo „Peak Point“ sistemą, kurioje galima patikrinti daugybę visureigiams aktualių parametrų – nuo važiavimo pasvirus, diferencialų darbo iki kėbulo standumo. „Audrius yra visoje Lietuvoje pripažintas visureigių guru. Jis pats sukūrė šį sunkvežimį, skirtą visureigių bandymui. Nereikia važiuoti į pelkes, smėlynus, kalnus – pakanka 15 minučių ant „Peak Point“ platformos ir visos visureigio savybės – kaip ant delno. Taigi, jau antrus metus iš eilės mes nepurviname didesnio pravažumo automobilių, tačiau švariomis sąlygomis objektyviai išmatuojame visus svarbiausius jų parametrus“, – pasakojo vienas iš konkurso komisijos narių Dainius Leonavičius. Šiais metais Audriui buvo pateikta 15 automobilių – nuo mažylio, tačiau keturiais ratais varomo „Suzuki Swift 4x4“, iki solidžių „Land Rover Discovery“ ar „Range Rover Velar“. „SUV stovykloje yra ir daugiau, tik kai kurie jų, kaip „KIA Stonic“ ar „Peugeot 5008“, neturi visais ratais varomų versijų. O konkursui pristatytas „Nissan Qashqai“ yra varomas tik priekine ašimi, tačiau gali turėti ir 4WD transmisiją“, – teigė D. Leonavičius. Kitas dalyvių išskirtinumas – rėminę konstrukciją turinčių visureigių nebuvimas. Tokie beveik išnyko – dabar rėminę konstrukciją turi tik daugelis pikapų, o tarp visureigių tokių – vienas kitas. Kita vertus, konkurse yra keli didesnio pravažumo automobiliai, turintys tarpašinę blokiruotę – tai „Nissan X-Trail“ bei „Renault Koleos“. Tokią gali turėti ir bekelės ikona „Land Rover Discovery“, tačiau konkursui pristatytas – be jos. Matuoti aštuoni parametrai „Peak Point“ platformoje buvo matuojami 8 parametrai, o aukščiausius balus surinkusiais modeliais galima drąsiai važiuoti į labai prastus kelius. Arba tokius kelius, kurie žemėlapyje net nepažymėti. Vadinamosiose sūpynėse buvo tiriamas įkalnės asistentas bei nuokalnės stabdis. Geriausiai čia pasirodė „BMW X3“ – jo sistemos veikia nepriekaištingai. Kalnų imitacijos stende vertinamas įstrižinis ratų blokavimas, čia puikiai pasirodė „Land Rover Discovery“ bei „Nissan X-Trail“. Įdomu, kad kėbulo standumo bandyme geriausiai pasirodė „Škoda Karoq“, o pernai analogiškame teste „Škoda Kodiaq“ žibėjo kur kas mažiau. Šoninio posvyrio rampoje buvo matuojami įkalnės įvažiavimo bei nuokalnės nuvažiavimo kampai. Geriausi duomenys čia – „Audi Q5“, „Land Rover Discovery“ ir „Range Rover Velar“. Vadinamojoje „rolikų“ rungtyje buvo tikrinami trys parametrai: priekinės, galinės ašies diferencialų blokavimas ir tarpašinio diferencialo veikimas. Priekinės ašies diferencialas gerai blokuojamas daugelyje keturiais ratais varomų SUV, galinės ašies blokavimo funkciją puikiai atlieka du trečdaliai modelių, o geriausiu tarpašiniu blokavimu pasižymėjo „Mercedes-Benz GLA“ ir „MINI Countryman“. 29 laipsnių statumo įkalnę lengviausiai įveikė „Nissan X-Trail“. „Šių metų 4 ratais varomuose SUV atsisakoma vadinamųjų „kietų“, mechaninių visų ratų sujungimų, ir vis dažniau į pagalbą pasitelkiama elektronika. ESP, ECS ir kitos susijusios sistemos padeda paskirstyti ir perduoti variklio sukimo momentą tiems ratams, kurie turi daugiausiai sukibimo su keliu. Tai logiška, nes elektronika beveik nieko nesveria ir kainuoja nebrangiai“, – aiškino TV laidos „Ne vienas kelyje“ vedėjas D. Leonavičius. „Išmanusis pravažumas“ Tikslūs visureigių bandymų rezultatai bus atskleisti po konkurso finalo (jis vyks gruodžio 2 dieną), tačiau „Peak Point“ platformos autorius A. Sutkus neslėpė nuostabos – geriausiai pasirodę visureigiai demonstravo labai panašias savybes. Vertinimo lentelėje net 5-i modeliai surinko labai panašius balų kiekius. „Šiemet man pačiam gimė naujas terminas „išmanusis pravažumas“. Tai dėl to, kad sunku prognozuoti, kaip koks automobilis įveiks kliūtis. Kartais sujungus visus gamintojų numatytus pravažumo mygtukus automobilis važiuoja prasčiau nei palikus funkciją „Auto“ arba visai nieko neįjungiant“, – stebėjosi A. Sutkus. Jis pridūrė, kad keistai atrodo ir kitas dalykas: gamintojai stengiasi suteikti automobiliams neblogą pravažumą, tačiau tuo pačiu mažinama jų prošvaisa, atkišami kliūtis trukdantys įveikti ilgi buferiai ir purvasaugiai. Patį A. Sutkų nustebino „Nissan Qashqai“ – apie tai, jog šis modelis turi du varančius ratus, jis sužinojo tik vadinamojoje „rolikų“ rungtyje, kur reikalingas tarpašinis diferencialas. „Taip pat stebina gana minkšti visureigių kėbulai – net penki varžovai pasirodė blogai arba patenkinamai, o puikiai – tik vienas. Tai reiškia, kad kai kuriuos automobilius įsigiję pirkėjai, juos paliekantys kieme ant gatvės borto, gali nebeuždaryti vienų ar daugiau automobilio durų. Ką jau kalbėti apie tokio modelio plastmasių triukšmą po kelerių metų“, – aiškino „Peak Point“ platformos autorius.