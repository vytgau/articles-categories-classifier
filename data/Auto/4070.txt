Kaip nutinka, kad ilgai laukiant sezono pradžios jis prasideda nesėkmingai ir netgi skausmingai tiek fiziškai, tiek finansiškai? „Tuo ralis ir žavi – niekada nežinai, kas laukia, koks jis bus, ar atlaikys technika ir ar pats būsi pasiruošęs fiziškai ir morališkai, – pasakojo ekipažo pilotas G. Firantas. – Iš tikrųjų, manau, trūko mums treniruočių. Vienas sezonas baigiasi, pažeriame bolidą, surenkame iš naujo, jeigu spėjame – sudalyvaujame treniruotėse. Bet kartais tos vienos dienos, kaip studentams, ir pritrūksta. Jau pora mėnesių nevažiuoti ir po to startuoti sportiniu režimu – per ilga pertrauka, per didelis laiko tarpas. Tai, manau, parodė ir pirmas šių metų ralis. Ralyje klysta visi: ir vairuotojai, ir šturmanai, ir mechanikai. Buvo avarijų ir kur kas skausmingesnių, nei mūsų. Oras taip pat turi daug įtakos – ne tik kelio danga lemia vienus ar kitus važiavimo pasirinkimus ar manevrus, matomumas – irgi“.  „Treniruotės yra pagrindinis dalykas, padedantis ne tik vairuotojui pagerinti kokybę ar prisiminti ką jis mokėjo praeitą sezoną. Čia dar reikia nepamiršti ir ekipažui komunikuoti. Važiuojame dviese, susikalbėti – būtina. Net ir dviračiu važiuojant po trijų mėnesių reikia laiko, kol atgauni savo tempą ir komfortą. Ralyje taip pat. O ir ne šachmatais susirenkame žaisti – žinome ir apie riziką, ir apie netikėtumus“, – pasakojo G. Firantas. Pasak ekipažo, po avarijos automobiliui nieko blogo nenutiko: lempos jau yra, beliks pakeisti priekinę šakę ir bamperį. „Gera pradžia pusė darbo. Sezoną pradėjome taip, kaip pradėjome, tikiu, viskas į gerą“, – apie tolimesnius planus paklaustas juokavo G. Firantas. Antrasis Lietuvos ralio etapas vyks Latvijoje, „Rally Talsi“ metu, gegužės 19-20 dienomis.