Penktadienį Vyriausybėje apsilankė „Team Perkūnas“ komandos vadovas Carlosas Brebbia. Jam buvo įteikta lygiai šimtas mūsų šalies vėliavėlių. „Artėjančiai Lietuvos nepriklausomybės atkūrimo šimtmečio progai galbūt pavyks gauti sveikinimų ir iš lietuvių kilmės išeivių, pavyzdžiui, Lietuvos garbės konsulo Peru – Eduardo Paškevičiaus Velarde arba garsių keliautojų Ernano ir Kandelarijos Zapp šeima. Su jais planuojamas mūsų komandos susitikimas po Dakaro ralio“, – pasakojo du dešimtmečius Lietuvoje gyvenantis argentinietis C. Brebbia. Jis rūpinasi B. Bardausko kelionės į Pietų Ameriką reikalais, o anksčiau Dakare talkino kitiems mūsų šalies lenktynininkams.  B. Bardausko palydėtuvės į Dakaro ralį įvyks ankstų sausio 2-osios rytą (4 val.). Ralis startuos sausio 6 d. Jame numatyta iš viso 14 etapų. Motociklininkų klasėje užsiregistravo iš viso 167 dalyviai. B. Bardauskas startuos 98-uoju numeriu.