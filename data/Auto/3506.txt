Konceptas sukurtas ant „Volkswagen Group“, kuriai „Škoda“ priklauso, sukurtos specialios elektromobilių platformos MEB. Anot nepatvirtintos informacijos, ateityje jis gali gauti pavadinimą „Škoda Aratan“. Kūrėjai neslepia ambicijų šiuo automobiliu pasiūlyti pigesnę alternatyvą „Tesla Model X“ elektriniam miesto visureigiui. Prototipas yra 4,64 m ilgio ir 1,92 m pločio – kiek trumpesnis ir platesnis nei neseniai debiutavęs „Škoda Kodiaq“. Elektromobilis bus 1,55 m aukščio, o atstumas tarp ašių sudarys 2,85 m. Koncepcinio modelio salone sumontuotos keturios kėdės, bet neabejotina, kad jis bus penkiavietis.  Teigiama, kad automobilyje bus sumontuota dalinio autonomiškumo įranga, leisianti jam pačiam parkuotis. Visais ratais varomas koncepcinis automobilis turės 306 AG generuojančią elektrinę galios sistemą su ličio jonų baterijų kompleksu, kuris suteiks galimybę viena įkrova nuvažiuoti apie 500 km atstumą. Maksimalus numatomas elektromobilio greitis – 180 km/val., rašo „Auto Express“. Šis modelis turėtų tapti pirmuoju „Škoda“ elektromobiliu. Iki 2025 metų kompanija siekia išleisti penkis visiškai elektrinius modelius, o elektrifikacija prasidės nuo dabar gaminamo „Superb“ sedano, kuris 2019 metais turėtų gauti hibridinę pavarą.