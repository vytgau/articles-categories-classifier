Tačiau į laisvės atėmimo vietas pateks tik labai maža dalis neblaivių vairuotojų – pavyzdžiui, 2017 metų sausį-birželį pirmosios instancijos teismuose terminuotu laisvės atėmimu nuteisti 62 asmenys, iš jų tik 10 – realiu laisvės atėmimu. Pagal teismų nuosprendžius matyti, kad realus laisvės atėmimas skiriamas, kai asmuo būna jau ne kartą teistas ar teistas už sunkų, labai sunkų nusikaltimą, neblaivus vairuoja bausmės vykdymo atidėjimo laikotarpiu arba lygtinio paleidimo laikotarpiu. Sausį-birželį 52 vairuotojams bausmės vykdymas atidėtas. Dar 101 asmuo buvo atleistas nuo baudžiamosios atsakomybės pagal laidavimą, BNS pranešė Nacionalinė teismų administracija. Antrojo pusmečio liepos-gruodžio duomenys dar analizuojami, todėl tikslios statistikos apie priimtus nuosprendžius dar nėra. 2017 metais 475 neblaiviems vairuotojams buvo skirtas areštas. Nacionalinės teismų administracijos atstovė Lina Lapėnaitė BNS informavo, kad pernai Lietuvos teismuose buvo gautos 3598 baudžiamosios bylos dėl neblaivių vairuotojų, išnagrinėtos – 3327. Pirmos instancijos teismai 1,5 promilių ribą viršijusiems vairuotojams skyrė ir kitas bausmes – 2543 neteko teisės vairuoti, 2275 skirtos piniginės baudos, konfiskuoti 1937 automobiliai. Lietuvos kelių policijos tarnybos duomenimis, pernai buvo nustatyti 9995 neblaivūs vairuotojai. Beveik pusės – 5046 – vairuotojų girtumas viršijo 1,5 promilės alkoholio. Šiems vairuotojams buvo iškeltos baudžiamosios bylos. 983 automobilius vairavo neturėdami teisės vairuoti, 111 jau anksčiau buvo bausti už vairavimą esant neblaiviam. Vilniaus mieste ir rajone buvo sulaikyta beveik 1 tūkstantis neblaivių vairuotojų, kuriems buvo nustatytas 1,5 promilės girtumas. „Žmonės realaus įstatymo poveikio, matyt, dar nepajuto, nes nuostata veikia dar metus. Jie dar neįsisąmonino, kad tai baudžiamoji atsakomybė. Mes tikėjomės, kad neblaivių vairuotojų bus mažiau. Tačiau kuo daugiau sulaikome, tuo jų mažiau keliuose“, – BNS sakė Vilniaus apskrities vyriausiojo policijos komisariato Kelių policijos valdybos viršininkas Dainius Šalomskas. Remiantis policijos informacija, neblaivių vairuotojų šalyje sukeliamų avarijų sumažėjo. Pavyzdžiui, 2016 metais iki gruodžio 22 dienos dėl neblaivių vairuotojų kaltės įvyko apie 240 avarijų, tuo metu 2017 metais iki gruodžio 22 dienos dėl neblaivių vairuotojų kaltės įvyko 167 avarijos.