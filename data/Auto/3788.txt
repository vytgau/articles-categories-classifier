Panašu, kad jau pirmasis DS žingsnis yra taktinis – naujasis SUV modelis iš pradžių bus siūlomas Kinijoje, kur paklausa prabangos prekėms pastaraisiais metais sparčiai auga. „DS 7 Crossback“ interjero nuotraukos atskleidžia, kad prabangių akcentų šis modelis nestokos. Viduje sumontuoti du 12 colių įstrižainės liečiamieji ekranai, kuriuose pateikiama visa automobilio informacija ir multimedijos sistema, taip pat sumontuota melomanams žinomos gamintojos „Focal Electra“ 14 garsiakalbių garso sistema. Prabangą paryškina ir prestižinis „B.R.M“ laikrodis. Kompaktiškas SUV pagamintas ant modulinės EMP2 platformos, tačiau skirtingai nuo giminingų modelių, šiame automobilyje galinė pakaba yra nepriklausoma daugiasvirtė, užtikrinant didesnį važiavimo komfortą. Be to, „DS 7 Crossback“ bus montuojami adaptyvūs reguliuojami amortizatoriai, kurių standumą elektroninės smegenys galės parinkti pagal informaciją apie kelio dangą renkančios priekinės kameros duomenis.  Automobilio ilgis – 4570 mm, plotis – 1890 mm, aukštis – 1620 mm, o ratų bazė – 2740 mm. 2019 metais pasirodysiačioje iš tinklo įkraunamoje („plug-in“) hibridinėje modelio versijoje priekinius ratus suks benzininis 1.8 litro darbinio tūrio variklis, o galinei ašiai energiją tieks du elektriniai motorai. Bendra sistemos galia sieks 300 AG, o vien elektra automobilis su 13 kWh baterija galės nuvažiuoti apie 60 km. Likusios „DS 7 Crossback“ versijos bus varomos priekiniais ratais, kuriems energiją per 6 pavarų mechaninę arba 8 laipsnių automatinę transmisijas tieks 1.2 litro trijų cilindrų 130 AG arba 1.6 litro 225 AG turbobenzininiai varikliai ar 2 litrų darbinio tūrio 180 AG turbodyzelinis motoras. Numanoma, kad po debiuto Kinijoje „DS 7 Crossback“ kitais metais turėtų išriedėti ir į Europos gatves. Daugiau informacijos paaiškės tarptautinėje Ženevos parodoje, kuri vyks kovo 9-19 dienomis.