Svarbiausias darbas Kaip ir paskutiniuose dviejuose Dakaro raliuose, A. Juknevičius ir kitąmet į kovą stos gerai pažįstamu raudonu bolidu. „Dabar yra lygiai dveji metai, kai mes turime šį automobiliu. Laukia jau trečias Dakaras su šiuo bolidu. Tai reiškia, kad mes puikiai šią mašiną pažįstame. Mums dabar reikia labai kruopščiai jį prižiūrėti, perrinkti ir paruošti“, – DELFI teigė A. Juknevičius. O pasiruošimo darbai jau įsibėgėja. „Vieni svarbiausių darbų – visos transmisijos detalės. Tada seka pakaba ir greičių dėžė. Ją pilnai perrinkome, pakeisti dantračiai, guoliai ir visos kitos detalės, kurios mums kelia bent mažiausią įtarimą. Ir be jokios abejonės, svarbiausias dalykas yra mašinos širdutė – variklis. Yra paskaičiuota, kad variklis atlaiko 2-3 Dakaro ralius. Grubiai kalbant, tai yra 20 tūkst. km greičio ruožų ir tada variklį turi keisti“, – pasakoja A. Juknevičius. Būtent tai ir padarė „Craft Bearings“ komanda. Prieš kitų metų startą į bolidą sumontuotas visiškai naujas variklis. „Galima daryti variklio rebildą, tačiau tai gana rizikingas kelias. Mes ėjome kitu – pirkome naują variklį. Tai yra „Lexus IS F“ variklis. Tai Japonijos „Yamaha“ gamykloje pagamintas 5 litrų darbinio tūrio V8 variklis. Lygiai toks pats variklis, koks visuomet buvo dedamas į tuos automobilius. Dabartiniai naujos kartos „Overdrive“ bolidai važiuoja jau su galingesniais motorais – jie ir stipriau užsukti, ir turi daugiau arklių, ir jie yra didesnio tūrio. Tai – jau nauji „Lexus“ varikliai, o mes pirkome senąjį „IS F“ variklį. Šiemet šį variklį jau baigė gaminti, jis jau nebegaminamas, tačiau jų dar yra sandėliuose ir mums pavyko vieną gauti. Manau, kad kitais metai tokio naujo variklio nusipirkti jau bus nebeįmanoma“, – subtilybes pasakojo A. Juknevičius. Komanda nusprendė keisti variklį, nes senasis, nors ir veikė puikiai, tačiau jau išnaudojo visus gamintojo rekomenduojamus resursus. „Variklį mums buvo labai svarbu nusipirkti, nes mūsų senasis motoras jau buvo pravažiavęs net keturis Dakarus. Be to, mes važiavome Pasaulio čempionato etapus, važiavome Kazachstane ir dar anksčiau jis buvo pravažiavęs kelias varžybas. Tas resursas, kurį nustato gamintojas, jau senai buvo išnaudotas. Tai mums buvo svarbiausias darbas variklį pakeisti – nauja širdutė jau plaka. Tačiau visada yra nerimas: senas variklis jau yra susidirbęs, jis dirbo puikiai. Buvo puiki kompresija ir tas variklis buvo kaip saldainiukas, bet metalas jau turi nuovargį. Niekada negali žinoti, kas dėl metalo nuovargio gali subyrėti, nors jis puikiai susidirbęs ir patikrintas. Naujas variklis taip pat kiek kelia nerimo. Darysime, liaudiškai kalbant, „apkatkę“. Visada baisu, kad gamykloje nebūtų kokio defekto, nors tai labai mažai tikėtina. Vis dėlto tokių dalykų pasitaiko. Žinome, kad su tokiomis problemomis praėjusių metų Dakare susidūrė ir Nani Roma, ir Nasseras Al-Attiyah – naujas variklis pavedė jau pirmą dieną. Baisu, kad nebūtų likęs defektas, kuris nuo mūsų nepriklauso. Bandysime testuoti, pravažiuoti apie 1000 km įvairiomis apsukomis ir tikimės, kad laikys“, – vylėsi A. Juknevičius. Nenaujas, bet patikimas A. Juknevičius Dakare startuos ne pačiu naujausiu bolidu, tačiau to labiausiai patyręs šių varžybų lietuvis nesureikšmina. „Kai kas sako, kaip galima važiuoti Dakare bolidu, kuriam jau šešeri metai. Kas iš jo gali būti likę? Lenktyniniai automobiliai po rimtų varžybų yra labai rimtai atstatomi. Po tokio atstatymo tu jam įpūti naują gyvenimą ir vėl gali važiuoti. Po Dakaro jis vėl bus baisus ir mes jį atstatysime. Tai nesibaigiantis procesas, kuris mums šiuo metu pačiame įkarštyje“, – sako vilnietis. Po praėjusio itin sėkmingo Dakaro A. Juknevičius dirba tuo pačiu rimtu – ramiai ir neforsuojant bolidas ruošiamas sunkausiam išbandymui. „Kuo turi daugiau laiko, kuo kruopščiau ir be streso atliekami darbai, tuo labiau eliminuojama žmogiškoji klaida. Vyrai dirba ramiai ir be streso, neskubėdami. Mes pernai labai gerai pasiruošėme ir šiemet vėl dirbame panašiu ritmu. Dabar tokia stadija, kai visos detalės jau praktiškai atvežtos. Teoriškai, per porą savaičių bolidas galėtų būti visiškai surinktas, bet mums nėra kur skubėti. Manau, po mėnesio jis bus pilnai paruoštas“, – sako A. Juknevičius. Komandos branduolys išliko Į kitų metų Dakarą A. Juknevičius vyks su praktiškai ta pačia patikima ekipa, kaip ir šiais metais. „Pas mus viskas išlieka taip, kaip buvo. Bus papildomų žmonių komandoje, bet branduolys išlieka tas pats. Labai džiugu, kad su mumis važiuos Marius Bernotas, kuris šiemet negalėjo važiuoti. Aš manau, kad yra labai gerai, kai dirbi su tais žmonėmis, kuriuos gerai pažįsti, kurie gerai pažįsta tave. Tu žinai jų stiprias ir silpnas vietas – jie žino tavo. Mes vieni kitus kompensuojame ir mums kartu yra lengva, žinome, ko vienas iš kito galime tikėtis“, – savo lenktynių filosofiją dėsto A. Juknevičius. Šių metų Dakare A. Juknevičius su šturmanu Dariumi Vaičiuliu pasiekė istorinį finišą – ekipažas finišavo 21-oje vietoje. Tokio aukšto rezultato nebuvo pavykę pasiekti nė vienam lietuviui. „Dabar svarbu įveikti tą kartelę, kurią mes patys ir iškėlėme. Tai svarbu ne tik mums, bet ir kitiems Lietuvos ekipažams. Džiaugčiausi bet kurio Lietuvos ekipažo sėkme. To ir linkiu. Jei mums – bent vienam – pavyks kilstelti kartelę, tai dar kitais metais bus dar įdomiau, nes atvyksime į Dakarą, kuriame kartelė bus dar aukščiau.  Tikslas yra visada progresuoti, kad nereikėtų visuomet siekti to pačio ir nepasiekti. Visi supranta, kad viskas turi vykti sklandžiai – pirmiausiai reikia startuoti, visa logistika turi vykti sklandžiai, bolidas turi pasiekti Pietų Ameriką be pažeidimų. Mes tai darome jau ne vienerius metus ir, atrodo, žinome, kaip viską reikia daryti, tačiau reikia ir Fortūną prisijaukinti“, – DELFI teigė A. Juknevičius. Kitų metų Dakare be A. Juknevičiaus startuos Vaidoto Žalos ir Benedikto Vanago ekipažai. V. Žala jau pristatė savo automobilį, trečiadienį tai padarys ir B. Vanagas. Antanas ir Vaidotas startuos kone identiškais bolidais, o B. Vanagas turės naujesnę techniką. Nors visi trys bolidai vadinami vienodai – „Toyota Hilux“, – A. Juknevičius pasakoja, kad iš esmės tai yra klaidingas pavadinimas. „Šioje situacijoje mes galime lygintis su Vaidu, nes mūsų automobiliai skiriasi tik amžiaus prasme, bet modelis yra tas pats. Kiek žinau, jo automobilis yra trejų metų senumo, mano – šešerių. Beno automobilis yra naujas modelis ir ten jau visai kitos techninės charakteristikos – ir galingumas kitas, ir nepriklausoma pakaba, ir svorio balansai. Ten jau visai kitas modelis. Galime sutikti dėl vieno – taip, visi automobiliai labai geri. Iš esmės šiuose automobiliuose nėra jokios „Toyotos“ ir jokio „Hilux“. Sakau tiesiai šviesiai – šiame automobilyje „Toyotos“ praktiškai nėra nė kvapo. Tai yra „Overdrive“ kūrinys, o forma padaryta tik marketingo prasme. Čia pakaboje yra daugiau „Nissan“ dalių, nei yra „Toyotos“. Tai čia gali būti „Nissan“ arba kas nori. Tad reiktų baigti kalbėti – čia nei „Toyota“, nei „Hilux“. Tai – sporto centro „Overdrive“ kūrinys. Rimtas kūrinys, su rimtais agregatais. Priekinės grotelės, priekinės lempos ir forma yra „Toyotos“. Tai tiek čia ir yra „Toyotos“, – neslepia A. Juknevičius. Kitų metų jubiliejinis Dakaro ralis vyks sausio 6-20 dienomis. Lyginant su praėjusių metų Dakaru, maratone nebeliko Paragvajaus, kurį pakeitė Peru. Maratonas startuos Peru sostinėje Limoje, maršrutas kilpomis drieksis ties Ramiojo vandenyno pakrante, kirs Boliviją ir finišuos Argentinoje. Dalyviams iš viso teks įveikti apie 9 tūkst. km, iš kurių 5 tūkst. km bus greičio ruožai.