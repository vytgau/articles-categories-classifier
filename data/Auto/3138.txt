Švedijos automobilių gamintojas, dagiausia dėmesio šiuo metu skiriantis elektrinių ir iš tinklo įkraunamų hibridinių automobilių projektams, patvirtino, kad pirmasis iš „Volvo Cars“ gamyklos į pasaulinę rinką išriedėsiantis elektromobilis bus 40 serijos gabaritų modelis, rašoma portale „ET Auto“. 2017 metų balandį „Volvo Cars“ patikino, kad pirmasis elektra varomas automobilis bus gaminamas Kinijoje. Prekyboje jis turėtų pasirodyti 2019 metais. Per interviu svetainei „Digital Trends“ „Volvo Cars“ viceprezidentas Henrikas Greenas sakė: „Pirmojo elektromobilio modelio konstrukcija bus kuriama CMA (kompaktinės modulinės konstrukcijos „Compact Modular Architecture“) platformos pagrindu, taigi, tai bus 40 serijos gabaritų modelis. Jis bus pritaikytas viso pasaulio rinkoms. Apie jo išvaizdą kalbėti kol kas neketiname. Pasakysiu tik tiek, kad ji bus labai naujoviška.“ Įmonė taip pat tikisi, kad pavyks elektrifikuoti visą siūlomą asortimentą, įskaitant ir didelių gabaritų SPA („Scalable Product Architecture“) platforma pagrįstus automobilius, kitaip sakant, 60 ir 90 serijų modelius. SPA pagrindu „Volvo“ kuria ir vien elektra varomą modelį. Modernizuodama automobilių su benzininiais degimo varikliais modelius Švedijos įmonė ketina pasiūlyti atitinkamas iš tinklo įkraunamų hibridų versijas. Praeitą savaitę vykusiame aukščiausiojo lygio susitikime „Volvo Cars“ prezidentas ir generalinis direktorius Hakanas Samuelssonas perskaitė pranešimą apie naują įmonės verslo modelį, į kurį įtrauktos ir elektromobilių gamybos strategijos. Pasak įmonės vadovo, taikant numatytą modelį tikrai pavyks palyginti greitai prisitaikyti prie kintančių rinkos sąlygų. „Pripažįstame, kad vidaus degimo varikliams teks susidurti su tam tikrais apribojimais ir visuomenės trokštamų pokyčių metamais iššūkiais. Dėl šios priežasties, mąstydami apie elektrifikaciją, keliame sau išties ambicingus tikslus. Mūsų indėlis ne tik padės sumažinti žalą aplinkai, bet ir padidins žmonių gerovę bei saugumą. Beje, neketiname pamiršti ir ekonominės naudos“, – kalbėjo H. Samulssonas. Nepaisant su elektromobilių gamyba susijusių užmačių, įmonė neketina atsisakyti ir standartinių bei iš tinklo įkraunamų hibridų, kurie taip pat turėtų rasti savo nišą. „Volvo Cars“, kaip ir daugelis pasaulio automobilių gamintojų, mano, kad 2019–2020 metai bus idealus laikotarpis imtis tokių pasaulinių rinkų kaip Kinija užkariavimo, siūlant vis daugiau elektromobilių. Pavyzdžiui, „Audi“, taip pat paviešino planus iki 2020 metų pristatyti net tris elektra varomas transporto priemones.