Daugiau nei pusei sustabdytų vairuotojų buvo nustatytas 1,5 promilės viršijantis girtumas, šiems 66 asmenims gresia baudžiamoji atsakomybė. 2017 m. kovo 8–11 dienomis keliuose buvo išaiškintas 100 neblaivių vairuotojų, kas ketvirtas iš jų neturėjo teisės vairuoti, o 47 vairuotojų girtumas buvo didesnis nei 1,5 promilės. Neblaivūs vairuotojai 2017 m. kovo 8–11 dienomis sukėlė 16 eismo įvykių, šiuose įvykiuose buvo sužeisti 4 žmonės. Nemažai neblaivių vairuotojų praėjusį savaitgalį buvo sulaikyta pilietiškų eismo dalyvių dėka – pastebėję akivaizdžiai neblaivius vairuotojus, žmonės aktyviai skambino ir pranešė policijai apie pastebėtus pavojingo vairavimo atvejus. Kas dešimtas sustabdytas neblaivus vairuotojas neturėjo teisės vairuoti. Kovo 8-ąją pareigūnai nustatė 9 vairuotojus, kurių girtumas buvo didesnis nei 1,5 promilės, trečdalis šių vairuotojų – dailiosios lyties atstovės. Daugiausia vairuotojų, kurių girtumas buvo didesnis nei 1,5 promilės, pareigūnai nustatė šeštadienį, kovo 10 d., o šventinį sekmadienį iš 35 nustatytų neblaivių vairuotojų, 18-kos girtumas neviršijo 1,5 promilės, kitiems 17 vairuotojų nustatytas didesnis nei 1,5 prom. girtumas. Lietuvos kelių policijos tarnyba informuoja, kad vairuotojų blaivumo, apsvaigimo nuo narkotinių ar kitų psichiką veikiančių medžiagų kontrolė, taip pat transporto priemonių vairavimo, kai asmuo neturi teisės vairuoti ar kai iš vairuojančio asmens teisė vairuoti atimta, atvejų išaiškinimas ir kontrolė bus vykdoma kiekvieną savaitgalį, šventinėmis ir poilsio dienomis, visoje šalyje.