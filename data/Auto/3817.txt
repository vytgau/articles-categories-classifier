Kaip skelbia Norvegijos aplinką tausojančio transporto aktyvistai iš „Elbil“, šios šalies valdžia ketina visais įmanomais būdais skatinti mažai aplinką teršiančių arba visai jos neteršiančių automobilių pardavimus. Jie teigia, kad, įgyvendinus reikiamus politinius sprendimus, tokios transporto priemonės galėtų sudaryti ir visą 100 proc. naujų automobilių rinkos. Ataskaitoje pabrėžiama, kad ši aplinką tausojančių transporto priemonių populiarinimui skirta mokesčių sistema paskatins žmones rinktis ne iškastiniu kuru varomus automobilius. Norvegijoje jau dabar galima įsigyti elektrinių automobilių išsimokėtinai be pabrangimo. Elektromobiliai šioje šalyje taip pat turi privilegiją naudotis viešojo transporto eismo juostomis, jie atleidžiami nuo kelių mokesčių ir nemokamai keliami keltais. Skelbiama, kad mokesčiai iškastiniu kuru varomiems automobiliams tiesiogiai priklausys nuo to, kiek anglies dvideginio ir azoto oksido išmetama į aplinką. DELFI jau rašė, kad panaši iniciatyva aprašoma ir Lietuvos Vyriausybės programos įgyvendinimo priemonių projekte, kuris buvo pristatytas Seimo frakcijoms. Norvegijos valdžia įvardijo ambicingus tikslus atitikti Europos švarios energijos transporto priemonėms direktyvą, kurioje rekomenduojama iki 2020 metų pasirūpinti, kad dešimčiai elektrinių automobilių tektų viena įkrovimo stotelė. 2015 metais elektriniai automobiliai sudarė net 22 proc. visos Norvegijos rinkos. Tikimasi, kad per ateinančius trejus metus šis skaičius išaugs iki 30 proc. Tai reikštų, kad Norvegijos keliais važinėja 250 tūkst. elektrinių automobilių, o jiems turėtų tekti 25 tūkst. įkrovimo stotelių.