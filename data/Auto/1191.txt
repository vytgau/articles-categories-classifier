„Pagrindinės eismo spūsčių priežastys yra vis didėjantis transporto priemonių skaičius ir pasirinkimas keliauti asmeniniais automobiliais. Mūsų turimais duomenimis, kiekvienais metais transporto srautai Vilniuje tik auga – 2017 m. rugsėjį, palyginti su 2016 m rugsėju, sostinės gatvėse transporto priemonių padaugėjo 3 proc., o tai yra apie 8 tūkst. papildomų transporto priemonių“, – tikina Aleksejus Apanovičius, SĮ „Susisiekimo paslaugos“ Miesto eismo organizavimo departamento vadovas. Didžiausios spūstys susidaro tose sankryžose, kuriose pastebimi intensyviausi transporto srautai. Remiantis Vilniaus miesto automatizuotos eismo valdymo sistemos duomenimis, Kalvarijų – Kareivių – Ozo g. sankryžoje užfiksuojama apie 85 tūkst. transporto priemonių per parą, Ukmergės – Geležinio Vilko g. sankryžoje – apie 80 tūkst., Ozo – Gelvonų g. sankryžoje – 76 tūkst., Geležinio Vilko – Gerosios Vilties g. sankryžoje – 70 tūkst., Laisvės pr. – T. Narbuto g. – Pilaitės pr. sankryžoje – apie 65 tūkst. transporto priemonių. Vis dėlto, didelis transporto priemonių skaičius gatvėse, dar labiau išaugsiantis šventiniu laikotarpiu, nėra vienintelė spūsčių susidarymo priežastis. Tad, siekiant sutaupyti laiko, SĮ „Susisiekimo paslaugos“ Miesto eismo organizavimo departamento specialistai šventiniu laikotarpiu pataria rinktis kelią per mažesnio intensyvumo sankryžas. Eismo spūsčių trukmė šiose sankryžose koreliuoja su darbo dienos piko laiku: rytinio piko metu 7.00 – 9.00 val., vakarinio piko metu 16.30 – 18.30 val. Mažesnio eismo intensyvumo sankryžose piko spūstys trunka trumpiau. Šventiniu laikotarpiu rekomenduojama nekeliauti automobiliu po vieną, o planuoti bendras keliones su šeimos nariais. Pagrindinė eismo spūsčių priežastis yra didelis žmonių noras keliauti asmeniniais automobiliais, ir tai, jog 4 automobiliuose vidutiniškai važiuoja vos 5 asmenys, t. y. kiekvienas šeimos narys keliauja nuosavu automobiliu. Jeigu vidutinis kiekvieno automobilio užpildymas siektų bent 2,5–3 asmenis, gatvėse transporto sumažėtų kone dvigubai. Svarbu ir nuolat stebėti eismo situaciją bei laiku reaguoti į šviesoforo signalus. Beveik kiekvieno ciklo metu eismo organizavimo specialistai pastebi, kad užsidegus žaliam šviesoforo signalui pirmas automobilis pajuda tik po 2–3 sekundžių, antrasis – praėjus 3 sekundėms nuo pirmojo, o spūsčių metu tarpai tarp automobilių kartais siekia iki 40 m. Dėl tokių vairavimo įpročių eismo gaišatis susidaro net ir dienos metu, kuomet dėl sankryžų blokavimo ir vairuotojų neatidumo per 30 sekundžių degantį žalią šviesoforo signalą sugeba pravažiuoti vos 5–6 transporto priemonės, kai jų galėtų pervažiuoti bent dvigubai daugiau. Vairuotojams svarbu susikaupti ir nesiblaškyti. Spūstyse rekomenduojama pasirinkti reikiamą eismo juostą iš anksto ir nesirikiuoti kaskart, kai pradeda judėti automobiliai kitoje juostoje. Papildomas manevravimas tarp eismo juostų sukelia papildomas prastovas, išauga eismo įvykio tikimybė, sumažėja eismo juostų pralaidumas. Taip pat būtina laikytis saugaus atstumo tarp transporto priemonių, ypač esant šlapiai arba slidžiai kelio dangai. Vis dėlto, jeigu nepavyko išlaikyti budrumo ir teko „pasibučiuoti“ su kitu automobiliu, eismo organizavimo specialistai ragina taupyti savo ir kitų eismo dalyvių laiką. Jeigu eismo įvykis techninis ir tikrai aiškus, eismo įvykio deklaracijoje užtenka nusibraižyti schemas ir pasirašyti deklaracijas, o likusią informaciją užpildyti patraukus transporto priemones į šalikelę ar netoliese esančią stovėjimo aikštelę. Taip bus galima ramiai užpildyti likusias grafas, o taip pat nebus sutrikdytas kitų eismo dalyvių judėjimas. Viešasis transportas taip pat neišvengia spūsčių, kaip teigia eismo organizavimo specialistai. Pasitelkiant turimą programinę įrangą SĮ „Susisiekimo paslaugos“ nuolat stebi viešojo transporto eismą ir pastebi, kad viešojo transporto priemonės ilgiau užtrunka kelyje dėl spūsčių šiose gatvėse: Ukmergės g., Ozo g., Laisvės pr., Pilatės pr., Konstitucijos pr., Savanorių pr., Kalvarijų g., Olandų g., Justiniškių g., Antakalnio g., Šeimyniškių g., Žirmūnų g. Šiose gatvėse įsikūrę nemažai prekybos centrų ir parduotuvių, į kurias prieš šventes kur kas dažniau užsuka vilniečiai, todėl išauga ir spūsčių tikimybė. Sudėtingos oro ir eismo sąlygos, eismo įvykiai, spūstys, transporto priemonių gedimai ir panašios priežastys sutrikdo ir viešojo transporto reguliarumą. Dažniausiai tai įvyksta, kai dėl eismo įvykio sustoja transporto eismas, ypač – tuose maršrutuose, kuriuose transporto eismo intervalas dažnas – kas 3–6 min. Tokia situacija dažniau gali susiklostyti greitųjų autobusų maršrutuose, taip pat 2, 7, 16 troleibusų maršrutuose – tuomet atsiranda viešojo transporto prastovų. SĮ „Susisiekimo paslaugos“ viešojo transporto keleiviams iš anksto dėkoja už supratingumą ir skatina savo kelionėms šventiniu laikotarpiu pasilikti rezervinio laiko. Galiausiai, viskas priklauso nuo pačių eismo dalyvių ir supratingumo vienas kito atžvilgiu. Neretai pamirštama, jog eisme dalyvauja ir daugiau žmonių, kurie keliauja skirtingai ir taip pat skuba į darbus ar grįžti namo, pas savo artimuosius. Šventiniu laikotarpiu SĮ „Susisiekimo paslaugos“ ragina prisiminti liaudies patarlę – neskubėk, ir būsi pirmas. Susisiekimą Vilniaus mieste organizuojanti įmonė ragina neskubėti „nardyti“ iš vienos eismo juostos į kitą ar kovoti dėl stovėjimo vietos prekybos centro aikštelėje. Taip kiekvienas tikrai suspės ten, kur reikia, o ir šventės bus ramesnės bei džiaugsmingos.