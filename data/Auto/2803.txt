„Tai – antros varžybos, kuriose startuosime su Agne. Priėmę sprendimą dėl klasikinio ralio šturmano keitimo, manėme, kad ekipažo adaptacija bus greitesnė. Tačiau, nors „Talsi Rally“ iškovojome daugiausia taškų iš lietuvių, pamatėme, kad progresas nėra toks, kokio norėjome. Iki ralio Žemaitijoje dirbome keisdami automobilio nustatymus ir daug dėmesio skyrėme bendram ekipažo darbui automobilyje bei simuliatoriuje. Progresas akivaizdus, tačiau dar reiks nemažai padirbėti, kol atsiras visiško pasitikėjimo jausmas. Laukiu ralio, kuris kaip lakmuso popierėlis parodys pasirengimo lygį“, – sakė B. Vanagas. Drauge su A. Vičkačkaite-Lauciuviene lenktynininkas treniravosi Aukštaitijos regione ir su simuliatoriumi Vilniuje. Savo ruožtu „General Financing team Pitlane“ technikai drauge su pilotu koregavo naujojo R5 klasės automobilio, praminto „Juoduoju vaiduokliu“ („Black Ghost“), nustatymus. Buvo pakeisti amortizatorių ir spyruoklių stangrumo, blokiruočių nustatymai, pakoreguota automobilio aukščio ir ratų geometrija. „Šie nustatymai ypač svarbūs automobilio valdymui. Tikslesnis valdymas ir ne vieną mėnesį ugdomas ekipažo tarpusavio supratimas leidžia sumažinti klaidų skaičių. Lenktynes laimi tie, kurie mažiau klysta“, – sakė B. Vanagas. „Žemaitijos ralis“ – tai antrasis ralio sezono etapas, kuriame startuoja „General Financing team Pitlane“ komanda, ir trečiasis Lietuvos ralio čempionato etapas. Žemaitijoje B. Vanagas ir A. Vičkačkaitė-Lauciuvienė turės įveikti devynių greičio ruožų distanciją – iš viso daugiau nei 271 kilometrą. Šį sezoną „General Financing team Pitlane“ dalyvauja FIA „Baltic Rally Trophy“ ir Lietuvos ralio čempionate. Artimiausi B. Vanago startai 2017 m. klasikinio ralio sezone: 06.16 – 17 Žemaitijos ralis (LT) 07.22 – 23 Rally Latvia, Riga/Jūrmala (LV/BRT) 08.04 – 05 Samsonas Rally Rokiškis (LT/BRT) 09.08 – 09 DHL Rally Elektrėnai (LT/BRT) 09.29 – 30 Rally Classic Druskininkai (LT).