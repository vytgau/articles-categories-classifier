Kaip teigiama pranešime žiniasklaidai, lietuviai elektromobilius rinktųsi drąsiau, tačiau yra kas nuo šio pasirinkimo atbaido. Apibendrinus BMW užsakymu atliktos vairuotojų apklausos duomenis paaiškėjo, kad 6 iš 10 vairuotojų platesnis įkrovimo stotelių tinklas taptų reikšmingiausia paskata įsigyti elektromobilį. Infrastruktūros proveržis planuojamas šiemet „Elektromobiliu viena įkrova galima įveikti apie 150 kilometrų – mūsų klientai teigia, kad važinėjant mieste to pilnai užtenka, juk įkrauti baterijas galima namie iš paprasto elektros lizdo. Užmiestyje tokia baterijos talpa yra ne visuomet pakankama ir pusiaukelėje kartas prireikia baterijas papildyti, todėl suprantama, kad viešo naudojimo stotelių tinklas tampa svarbiu kriterijumi svarstant elektromobilio įsigijimo galimybę. Kai kuriems tai – pagrindinė priežastis, atgrasanti tautiečius nuo elektra varomo automobilio pirkimo“, – teigia BMW prekės ženklo vadovas Martynas Daujotas. Pirmieji elektromobiliai Lietuvoje atsirado apie 2010-uosius metus – tuomet infrastruktūros nebuvo nė kvapo, o lengvatomis nulinę anglies dvideginio emisiją turinčiam transportui nesišvaistė praktiškai jokia pasaulio valstybė. Dabar situacija – radikaliai kita. Elektromobiliams nuolaidos taikomos daugelyje šalių ir, nors Lietuvoje finansinių paskatų įsigyti elektromobilį nėra ir vargu ar kada nors bus, egzistuoja kelios lengvatos (beveik nemokamas parkavimas miestų centruose, galimybė naudotis viešojo transporto eismo juosta). O didžiausias proveržis dar šiemet įvyks infrastruktūroje. Jau dabar magistraliniuose šalies keliuose (Vilnius-Klaipėda ir Vilnius-Panevėžys) abiejose kelio pusėse įrengta 12 viešo naudojimo greitojo įkrovimo stotelių. Iki 2018-ųjų pabaigos jų, Susisiekimo ministerijos duomenimis, turėtų atsirasti dar 14 – maždaug kas 50 kilometrų visuose magistraliniuose šalies keliuose. Greitojo įkrovimo stotelių plėtros planas numatytas iki pat 2022-ųjų. Tai ženkliai pagerins elektromobilių naudotojų kasdienybę – atsiradus visoms 2018-aisiais numatytoms stotelėms į bet kurią šalies vietą bus galima nuvykti ir elektromobiliu. Greitojo įkrovimo stotelėse per mažiau nei pusvalandį papildoma apie 80 procentų baterijos talpos. Elektromobiliai – ir daugiabučių gyventojams O ką daryti, jei gyveni daugiabutyje? Krovimo procesas gyvenant atrodytų juokingai – reikėtų išmesti kroviklio laidą pro langą ar balkoną. Dabar tai jau vis retesnė problema naujuose daugiabučiuose apsigyvenusiems žmonėms. Verslo, prekybos ir laisvalaikio centruose pirmosios elektromobilių įkrovimo stotelės atsirado prieš kelerius metus ir jų vis daugėja, o pastaraisiais poreikis persikėlė ir į daugiabučius. „Dar visai neseniai mūsų įmonė elektromobilių įkrovimo stoteles įrengdavo tik prie verslo centrų Vilniuje ir Kaune, tačiau dabar naujai statomi gyvenamieji projektai be jų būtų sunkiai įsivaizduojami. Elektromobilių įkrovimo stotelę planuojame pastatyti ir dabar kylančiame gyvenamųjų namų projekte „Raitininkų sodas“ Vilniuje. Įkrovimo stotelės kuria pridėtinę vertę gyvenamajai vietai. Renkantis būstą, tai gali tapti vienu svarbiausių faktorių gyventojui, kuris turi arba planuoja įsigyti elektromobilį. Tad galima tikėtis, kad tokių stotelių artimiausiais metais gerokai padaugės tiek daugiabučiuose namuose, tiek verslo centruose“, – sako statybos ir darnios NT plėtros bendrovės „YIT Kausta“ vadovas Kęstutis Vanagas. Anot jo, retoje valstybėje elektromobilių įkrovimo stotelių įrengimas yra reglamentuotas teisiškai – pavyzdžiui, Lietuvoje ar Suomijoje įmonės stoteles pastatuose įrengia savo iniciatyva ir ši tendencija sparčiai ryškėja. Net Norvegijoje – šalyje, kurioje elektromobilių skaičius, palyginus su gyventojų skaičiumi, yra didžiausias visame pasaulyje – tokio reikalavimo nėra. Nepaisant to, kiekvienas naujas daugiabutis Norvegijoje jau dabar turi įkrovimo stoteles – NT plėtros bendrovės atsižvelgia į gyventojų poreikius. Internetinė Lietuvos gyventojų apklausa BMW užsakymu buvo atliekama apklausų bendrovės „Norstat Lt“. Ji buvo vykdoma spalio mėn., iš viso apklausta 600 vairuotojų, prie automobilio vairo sėdančių bent kartą per savaitę.