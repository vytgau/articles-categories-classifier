Pasak Kauno miesto vicemero Povilo Mačiulio, šiomis priemonėmis siekiama, kad kuo daugiau miesto gyventojų važinėtų dviračiais. O Kauno svečiai miestą pažintų taip pat važiuodami dviračiais. „Šiai dienai praktiškai kas trečias kaunietis turi dviratį, tačiau dviračiais važinėja tik maža dalis. Mūsų paskaičiavimais, dabar Kauno dviratinkai tilpų Kauno sporto halėje. Tačiau mūsų siekis yra padidinti dviratininkų skaičių mieste tiek, kad jie vos tilpų „Žalgirio“ arenoje“ – vaizdžiai esamus ir numatomus dviratininkų srautus apibūdino P. Mačiulis. Šiuo metu dviračiais kaip transporto priemone reguliariai naudojasi apie 3 tūkst. kauniečių. Kauno miesto savivaldybė turi konkretų tikslą – per artimiausius trejus metus šį skaičių padidinti 5 kartus. „Revoliucija prasideda nuo miesto centro, kurį visiškai pritaikysime dviračiams. Kitas svarbus žingsnis – magistralinių jungčių tarp miesto centro ir visų miesto rajonų sukūrimas. Nauji dviračių takai, dviratininkams skirtos žalios juostos gatvėse, dviračiams pritaikyti šaligatviai, tūkstantis naujų dviračių stovų ir daugybė kitų pokyčių – visa tai yra žingsniai, kuriuos žengti pradedame šiandien“, – apie jau atliktus ir planuojamus darbus kalbėjo Kauno vicemeras.  Iš ko susideda revoliucija? Žaliosios dviratininkų juostos Pirmosios žaliosios juostos važiuojamojoje kelio dalyje atsiras K. Donelaičio g., Kanto g., Nemuno g., Karo ligoninės g., Kaunakiemio g. Griunvaldo g., Kęstučio g. Šia dviračio juosta leidžiama važiuoti tik ta pačia kryptimi, kuria vyksta kitų transporto priemonių eismas gretima eismo juosta. Posūkis į kairę Žaliosios juostos važiuojamojoje kelio dalyje ties sankryžomis išplatės. Jose dviratininkai sustos prieš automobilius. Užsidegus žaliai šviesai dviratininkai galės kirsti važiuojamąją dalį pirmi ir pasukti į kairę. Tik jiems pravažiavus, pajudės kitos transporto priemonės. „Zona 30“ Miesto centro gatvių atkarpose, kuriose dviračių eismas vyks kartu su automobiliais, įsigalios greičio ribojimas iki 30 km/val. Iš viso bus pastatyta 60 greičio ribojimo ženklų: V. Putvinskio g., A. Mickevičiaus g., Maironio g., I. Kanto g. atkarpoje nuo sankryžos su Kęstučio g. iki Laisvės al., Šiaulių g. Naujamiestyje įsigalios ramaus eismo „Zona 30“. Gyvenamoji zona Naujamiestyje ir Senamiestyje bus pastatyta 10 papildomų gyvenamosios zonos ženklų. Šiose teritorijose pėstieji turi pirmumo teisę prieš transporto priemones, jiems leidžiama vaikščioti važiuojamąja dalimi. Šioje zonoje draudžiama važiuoti didesniu kaip 20 km/val. greičiu. Gyvenamosios zonos statusas bus nustatytas senamiestyje bei šių gatvių akligatviuose į Laisvės al.: L. Sapiegos g., dalyje Gedimino g., Laisvės al., Vasario 16-osios g. Šaligatviai Ant šaligatvių prie sankryžų ir viešojo transporto stotelių bus įrengta 90 užvažiavimų ir nuvažiavimų. Dar 200 šaligatvio bortų bus nuleistų ir pritaikytų dviračių eismui. Dviračių laikikliai Miesto centre, ties kultūrinėmis įstaigomis, kavinėmis, lankytinais objektais, bus įrengta 1000 naujųdviračių laikiklių. „Like Bike“ ženklas Visas įstaigas, kurios yra draugiškos dviratininkams, savivaldybė kviečia paženklinti savo įstaigos erdvę „Like Bike“ ženklu bei jungtis į vieną dviračių mylėtojų šeimą socialinio tinklo „Facebook“ puslapyje „Mano Kaunas“.