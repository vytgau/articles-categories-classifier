Kaip rašoma pranešime žiniasklaidai, 4X4 komiteto organizatoriaus atstovu išrinktas Laimonas Žižmaras, o komitete sportininkų interesus gins vienas geriausių šalies bekelės sporto meistrų, čempiono titulą ginantis Vaidotas Paškevičius. „Dėkoju sporto bendruomenei už pasitikėjimą, o man belieka jų nenuvilti“, - po rinkimų kalbėjo naujai perrinktas bekelės sporto šakų LASF komiteto vadovas. Tačiau, pasak G. Grigaičio, švęsti pergalę dabar ne laikas, nes komiteto pirmininko laukia bene atsakingiausias metų egzaminas. Kiek daugiau nei po savaitės, birželio 28 – liepos 1 dienomis, vyks „Rally Raid“ pirmenybių ir taurės antrojo etapo lenktynės, kurios, tikimasi, bus įdomios žiūrovams ir labai nelengvos sportininkams, kurių laukiama ne tik iš šalies, bet ir iš užsienio. Mėnesio pabaigoje bekelės entuziastai varžysis 60 valandų užtruksiančiame maratone, kurio per 2000 km trasa drieksis palei šalies valstybinę sieną. 4X4 perimetro varžybų dalyviai pirmąsyk šių lenktynių istorijoje startuos ir finišuos cementininkų mieste – Naujojoje Akmenėje. LASF 4x4 komiteto pirmininkas ir šių varžybų organizatorius G. Grigaitis žada ne tik įspūdingas lenktynes sportininkams, bet ir nelengvą egzaminą jų finišo belaukiantiems bekelės entuziastams. Liepos 1-ąją netoli Naujosios Akmenės UAB „Naujasis Kalcitas“ priklausančiame Menčių karjere varžybų organizatoriai rengia varžybas enduro motociklininkams, keturračių ir bekelės monstrų vairuotojams, kurie specialiai įrengtoje trasoje galės žiūrovams ne tik pademonstruoti savo meistriškumą bei įgūdžius, bet ir laimėti vertingų prizų.