Į naująja „Fiestą ST“ montuojamas 1,5 litro darbinio tūrio trijų cilindrų turbininis „EcoBoost“ variklis su aukšto slėgio degalų įpurškimo technologija leis pasiekti 200 AG galią ir 290 Nm sukimo momentą, o nuo 0 iki 100 km/val. naujoji „Fiesta ST“ įsibėgės per 6,5 sekundės. Maksimalus trečiosios kartos „Ford Fiesta ST“ greitis sieks 232 km/val. Pirmą kartą „Fiesta ST“ automobilyje siūlomi vairavimo režimai pagal vairuotojo pageidavimą vienu mygtuko paspaudimu leis pasirinkti variklio, vairo ir stabilumo sistemos nustatymus, o variklio cilindro išjungimo funkcija suteiks galimybę iki 11 proc. sumažinti degalų sąnaudas. Trečiosios kartos „Fiesta ST“ bus pirmasis šios linijos automobilis su galimybe pasirinkti „Quaife LSD“ mechaninį riboto praslydimo diferencialą, padėsiantį optimizuoti priekinės ir galinės ašių sukibimą ir taip dar efektyviau įveikti staigius posūkius. Ši sistema paskirsto sukimo momentą taip, kad daugiau galios tenka didesnę apkrovą patiriančiam posūkio išorėje esančiam ratui ir mažina mažiau apkrauto rato prasisukimo galimybes.  Kaip tikinama pranešime, naujosios „Fiesta ST“ salone vairuotoją ir keleivius pasitiks „SYNC 3“ sistema su aukščiausios kokybės „B&O PLAY“ garso aparatūra bei daugybe vairuotojo pagalbos sistemų, tarp kurių ir važiavimo juostos sekimo „Lane Keeping Aid“ bei kelio ženklų atpažinimo „Traffic Sign Recognition“ sistemos. Pirkėjai galės rinktis tiek 3 durų, tiek 5 durų „Fiesta ST“ modelius su sportišku „ST“ linijos eksterjeru, standartiniais 17 colių ratlankiais arba pasirenkamais 18 colių ratlankiais. Bus siūlomas 8 spalvų eksterjero pasirinkimas, o viduje jau standartinėje komplektacijoje bus montuojamos sportinės „Recaro“ sėdynės. Prekyba naująja „Ford Fiesta ST“ prasidės dar šį pavasarį.