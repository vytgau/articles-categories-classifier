Šiemet bendrovė būsimiesiems pirkėjams taip pat pasiūlys daugelį naujų modelių išbandyti gyvai atvykus į Vilniuje, Kaune ir Klaipėdoje esančius salonus. Pagrindinės šio sezono naujienos – gerokai išaugusi klasikinių motociklų „BMW R nineT“ gama, nauji pajėgūs turistinių motociklų serijos modeliai „BMW F 800 GS“ ir „BMW R 1200 GS“ bei pradedantiesiems skirtas „BMW G 310 R“. Išaugusi klasikinės išvaizdos „BMW R nineT“ motociklų serija „BMW R nineT“ rinkoje debiutavo 2013-asiais ir sulaukė didelio populiarumo tarp klasikinių, minimalistinės išvaizdos motociklų entuziastų. Nauja šio modelio versija „BMW R nineT Urban G/S“ išsiskiria sportiškesne savo stilistika, nors siūlo tokį patį charakteringą važiavimo pojūtį. Šis modelis yra įkvėptas 1980-ųjų eros „enduro“ motociklo „BMW R 80 G/S“, kurio istorinė dvasia yra įgijusi modernų pavidalą. Prieš metus pasirodęs retro stilistikos modelis „BMW R nineT Scrambler“ su motokroso stilistika tapo sėkminga „BMW Motorrad“ dizainerių interpretacija. Tęsiant pradėtą kryptį pristatomi du nauji modeliai „BMW R nineT Racer“ ir „BMW nineT Pure“. „BMW R nineT Racer“ – tai modelis, paveldėjęs tipinę praėjusio amžiaus septintajame dešimtmetyje populiarių sportinių motociklų išvaizdą. Tuo metu „BMW nineT Pure“ modelyje atsisakyta visų papildomų stilistinių elementų paliekant išgrynintą ir technišką motociklo formą.  Visuose „BMW R nineT“ modeliuose naudojamas 1170 kub. cm darbinio tūrio opozicinis variklis, išvystantis 81 kW (110 AG) galią ir 116 Nm sukimo momentą, jis komponuojamas su 6 laipsnių pavarų dėže. Visi motociklų modeliai atitinka EU4 emisijos standartą. „BMW R nineT“ serijos motociklai standartiškai aprūpinti ABS stabdžių sistema su 320 mm skersmens dvigubu stabdžių disku priekyje. Didesnį saugumą kelyje padės užtikrinti stabilumo kontrolės sistema ASC, kurią galima užsakyti papildomai. Standartinius penkių stipinų lengvojo lydinio ratlankius galima pakeisti pasirenkamais klasikinės išvaizdos ratais su plieniniais stipinais. Moduliniai motociklų rėmai jų savininkams sudaro papildomų galimybių juos modifikuoti renkantis originalius „BMW Motorrad“ aksesuarus ar kitų gamintojų dalis. „BMW R nineT“ serijos motociklų kainos Lietuvoje prasideda nuo maždaug 13 tūkst. eurų. Atnaujintos išvaizdos roadsteris „BMW R nineT“ kainuoja 15 tūkst. 930 eurų, „BMW R nineT Urban G/S“ ir „BMW R nineT Scrambler“ – po 13 tūkst. 700 eurų, „BMW R nineT Racer“ – 14 tūkst. eurų, „BMW R nineT Pure“ – 12 tūkst. 990 eurų. Nauji turistinių motociklų modeliai „BMW F 800 GS“ ir „BMW R 1200 GS“ BMW salonus Lietuvoje šį sezoną pasieks nauji turistinių motociklų modeliai „BMW F 800 GS“ ir „BMW R 1200 GS“. Naujasis „BMW F 800 GS“ turi EU4 emisijos standartą atitinkantį 798 kub. cm variklį ir naują išmetimo sistemos bakelį, naujo dizaino prietaisų rodmenis, taip pat pasirenkamą sportinio išmetimo sistemą „Akrapovič“. Dar viena šio motociklo naujovė – elektroninis akseleratorius, užtikrinantis pagerėjusią variklio reakciją ir geresnį valdymą. Nuo šiol „BMW F 800 GS“ leidžia pasirinkti iš dviejų standartinių važiavimo režimų – sausos dangos „Road“, šlapios dangos „Rain“, taip pat papildomų bekelei skirtų „Enduro“ ir „EnduroPro“ režimų. „BMW R 1200 GS“ yra galingiausia turistinio motociklo versija. Naujajame „BMW R 1200 GS“ naudojamas opozicinis variklis, išvystantis 92 kW (125 AG) galią ir 125 Nm sukimo momentą, kuris atitinka EU4 emisijos standartą. Standartiškai motociklo vairuotojas gali pasirinkti du važiavimo režimus „Road“ ir „Rain“, suvaldyti motociklą padeda stabilumo kontrolės funkcija ASC. Papildomai šį modelį galima aprūpinti „Riding Modes Pro“ su važiavimo režimais „Dynamic“ ir „Dynamic Pro“, „Enduro“ ir „Enduro Pro“, taip pat sukibimo kontrole DTC ir įkalnės asistavimo funkcija „Hill Start Control“, patobulinta stabdžių sistema „ABS Pro“. Šis modelis taip pat gali būti papildomai aprūpintas elektroniniu būdu valdoma naujos kartos pakaba „Dynamic ESA“ arba sportine važiavimui bekele paruošta pakaba. Būsimieji pirkėjai taip pat galės rinktis iš naujų spalvinių modelio variantų įskaitant ir dvi specialias versijas „BMW R 1200 GS Rallye“ ir „BMW R 1200 GS Exclusive“. „BMW F 800 GS“ kaina Lietuvoje siekia 11 tūkst. 950 eurų, „BMW R 1200 GS“ kaina prasideda nuo 15 tūkst. 880 eurų. „BMW Motorrad“ atnaujino paklausios vidutinės kategorijos motociklų modelius – roadsterį „BMW F 800R“ ir sportinį kelionių motociklą „BMW F 800 GT“. Jų kainos Lietuvoje siekia atitinkamai nuo 9 tūkst. 530 eurų ir 11 tūkst. 310 eurų. Motociklas pradedantiesiems – „BMW G 310 R“ Lietuvos rinkoje šįmet pasirodys ir „BMW G 310 R“ – tai pirmasis bendrovės modelis motociklų iki 500 kub. cm klasėje. Šis motociklas buvo kuriamas „nuo švaraus lapo“. „BMW G 310 R“ gali vikriai manevruoti siaurose miestų gatvėse, motociklo ekonomiškumas ir patogi sėdėsena leis be rūpesčių su juo įveikti ir ilgesnį atstumą. Tad šis motociklas išsiskiria plačiu pritaikymo spektru ir gali būti puikus pasirinkimas pradedantiesiems motociklų vairuotojams. Svarbiausias „BMW G 310 R“ elementas – tai naujas 313 kub. cm darbinio tūrio vieno cilindro variklis, išvystantis 25 kW/34 AG jėgą ir 25 Nm sukimo momentą, šiam varikliui būdingos itin nedidelės kuro sąnaudos. Šis modelis turi rėminį korpusą, apversto tipo priekinę šakę, ABS stabdžių sistemą. Trumpa motociklo ratų bazė užtikrina geresnį jo suvaldymą įvairiose sąlygose, o proporcingai ilgesnė galinė šakė suteikia daugiau stabilumo kelyje. Kuriant šį motociklą daug dėmesio skirta jo naudojimo ir valdymo paprastumui įvertinant įvairaus sudėjimo vairuotojus. Todėl motociklo balnelis nuleistas į žemesnį negu įprastai 78,5 cm aukštį, tai užtikrina laisvesnę ir komfortiškesnę sėdėjimo pozą. „BMW Motorrad“ yra paruošęs ir tvirtesnę šio modelio versiją „BMW G 310 GS“, pritaikytą naudoti prastesniuose keliuose ir išlaikančią kasdienį praktiškumą. „BMW G 310 R“ kaina Lietuvoje rinkoje – 4990 eurų. „BMW K 1600 GTL“ – aukščiausio lygio prabanga kelionėse Atnaujintame prabangiajame „BMW K 1600 GTL“ modelyje naudojamas vienoje eilėje išdėstytas 6 cilindrų variklis, kurio darbinis tūris siekia daugiau kaip 1 tūkst. kub. cm. Variklio išvystoma įspūdinga 118 kW (160 AG) galia ir 175 Nm sukimo momentas prisideda prie itin komfortiško ir tuo pačiu metu dinamiško važiavimo galimybių. Atnaujintas modelis išsiskiria dar labiau pagerintomis patogaus važiavimo ir valdymo ypatybėmis, be to, jis atitinka EU4 emisijos reikalavimus. Naujasis „BMW K 1600 GTL“ nuo šiol standartiškai aprūpintas elektroniniu būdu valdoma pakaba „Dynamic ESA“ ir skirtingais amortizacijos režimais. Šios naujovės pagerina tiek važiavimo stabilumą, tiek komfortą. Daugiau galimybių manevruoti suteikia naujas atbulinės eigos asistentas. Jis įjungiamas vieno mygtuko spustelėjimu, tuo metu motociklo pajudėjimą inicijuoja starteris. Kaip papildomą įrangą pasirinkus pavarų perjungimo funkciją „Shift Assistant Pro“, galima keisti pavaras nenuspaudus sankabos, daugeliu atvejų tai palengvina valdymą ar leidžia vairuoti sportiškiau.