„Alphabet“ teigia, kad vienas vadybininkas, dirbęs jos autonominių automobilių kūrimo padalinyje „Waymo“, išeidamas išsinešė techninių duomenų ir įkūrė konkuruojančią įmonę, vėliau tapusią bendrove „Otto“, kurią „Uber“ praėjusią vasarą nupirko už 680 mln. JAV dolerių ir pavertė savo autonominių automobilių padaliniu. „Otto“ ir „Uber“ pasinaudojo „Waymo“ intelektine nuosavybe, kad išvengtų rizikos, laiko ir išlaidų kuriant savo nuosavą technologiją“, – „Waymo“ teigia San Francisko federaliniam teismui pateiktame ieškinyje. „Waymo“ reikalauja uždrausti minėtoms dviem bendrovėms naudoti tai, ką vadina užpatentuota technologija. Bendrovė taip pat reikalauja neskelbiamo dydžio kompensacijos. Ji teigia, kad „gerai apskaičiuota“ jos technologijos vagystė „kaip skelbiama, leido „Otto“ darbuotojams uždirbti daugiau nei pusę milijardo JAV dolerių bei leido „Uber“ atgaivinti sustabdytą programą. Ir visa tai buvo padaryta „Waymo“ sąskaita“. „Uber“ atstovė agentūrai AFP elektroniniu paštu atsiųstame laiške sakė, kad „mes labai rimtai žiūrime į „Otto“ ir „Uber“ darbuotojus iškeltus kaltinimus ir atidžiai išnagrinėsime šį klausimą“. Išsinešė duomenų „Uber“ įsigijo technologijų startuolį „Otto“ praėjusiais metais. Vienas iš jo įkūrėjų – Anthony Lewandovski – vėliau buvo paskirtas vadovauti „Uber“ pastangoms sukurti autonominio važiavimo technologiją. „Waymo“ savo ieškinyje teigia, kad būtent A. Lewandovski 2015 metų gruodį iš itin konfidencialios projektavimo duomenų tarnybinės stoties atsisiuntė daugiau nei 14 tūkst. privačių bylų į nešiojamąjį kompiuterį. Po savaitės jis esą pasiėmė atminties kortelę su duomenimis, o kompanijos kompiuterį performatavo siekdamas ištrinti bet kokius atsisiustų duomenų pėdsakus. Vėliau, 2016 metų sausį, jis ne kartą susitiko su aukštas pareigas einančiais „Uber“ vadovais kompanijos būstinėje San Franciske. Galiausiai to paties mėnesio pabaigoje A. Lewandovski oficialiai įsteigė savo įmonę, kuri vėliau tapo „Otto“, ir išėjo iš bendrovės „Waymo“. Pernai lapkritį „Otto“ sukurtas autonominis sunkvežimis pirmą kartą pristatė alaus Kolorado valstijoje. „Uber“ taip pat jau išbando autonominius automobilius Pitsburge, Pensilvanijoje.