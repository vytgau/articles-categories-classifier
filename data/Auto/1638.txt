Specialistai primena, kad vien padangas ir langų plovimo skystį pasikeisti neužtenka, o tam, kad transporto priemonė ilgai bei patikimai tarnautų, renkantis priežiūros prekes svarbu atkreipti dėmesį į jų sudėtį ir savybes. Spalio pabaiga ir lapkričio pradžia – vairuotojų pasiruošimo žiemos sezonui metas. Sinoptikų perspėjimai apie naktimis žemiau nulio nukrentančią oro temperatūrą ir galimą sniegą automobilių savininkus skubina keisti ne tik padangas, tačiau ir iš anksto pasirūpinti įvairiomis priežiūros priemonėmis. „Pastebime, kad įpusėjus rudeniui į mūsų parduotuves užsuka daugiau vairuotojų – automobilių prekių paklausa, lyginant su ankstesniais mėnesiais, išauga daugiau nei du kartus. Žinodami, kad atėjo laikas pasikeisti automobilio padangas, vairuotojai pasirūpina ir kitais dalykais, kurie yra aktualūs keičiantis orams: žieminiu langų plovikliu, aušinimo skysčiu, alyva, valytuvais, gremžtukais ir kitomis priemonėmis. Matydami augantį susidomėjimą, padedame pirkėjams pasiruošti žiemai ir taupyti, šiuo laikotarpiu pasiūlydami nuolaidas automobilių prekėms, kurių pas mus daugiau kaip 1200“, – dalijasi Lina Trinkūnienė, „Maximos“ prekybos vadovė. Paklausa išauga žiemą Savo automobiliais vairuotojai rūpinasi visą žiemą – jiems skirtų prekių pardavimai „Maximos“ parduotuvėse būna didesni iki pat vasario mėnesio. „Paklausiausios automobilių prekės atšalus orams kasmet būna panašios: tai neužšąlantys stiklų plovikliai, aušinimo skysčiai, gremžtukai ir šepečiai, salono priežiūros priemonės. Pastebimai auga ir kitų automobilių priežiūrą palengvinančių priemonių paklausa. Užšalusioms spynelėms „išjudinti“ skirtų ledo tirpiklių paklausa pernai, lyginant su 2015-aisiais, šoktelėjo 45 proc., automobilių durelių gumoms sutepti skirto silikono – 35 proc., rūdžių modifikatoriaus – 15 proc.“, – atskleidžia L. Trinkūnienė.  Neužmiršta vairuotojai pasirūpinti ir savo patogumu. Pavyzdžiui, kam šalti, rankas laikant ant ledinio šaltumo vairo, jei galima įsigyti vairo užvalkalą? Jų pardavimai „Maximos“ parduotuvėse pernai padidėjo dvigubai, o šiemet vien iki spalio mėnesio jų parduota daugiau nei per visus praėjusius metus. Langų „tarkavimą“ keičia purškiklis Dar vienas vairuotojų atradimas – stiklų ledo tirpikliai. Gremžtukus pakeičiančių purškiamų skysčių, kurie per mažiau nei minutę ištirpina prie stiklų prikibusį ledą, pernai parduota penktadaliu daugiau nei užpernai. Augančios jų paklausos laukiama ir šįmet, tiesa, šios priemonės pirkimo vajus dažniausiai prasideda atėjus didiesiems šalčiams, kuomet langų „tarkavimas“ gremžtukais tampa kone kasdiene rutina. „Purškiklius nuo apledėjimo ypač pamėgo vairuotojos moterys – jos įvertina privalumą, kad rytais ar po darbo nereikia vargti su gremžtukais. Tai patogu, taupo laiką ir nėra rizikos mechaniškai pažeisti langus. Šie purškikliai dar gana nauji, todėl jų receptūra nuolat tobulinama – atliekame testus, siekdami išsiaiškinti, kokios medžiagos greičiau ir efektyviau ištirpintų ledą, nepakenkdamos automobiliui“, – sako bendrovės „Lesta“, vien „Maximos“ parduotuvėse siūlančias per 60 skirtingų prekių automobiliams, technologė Živilė Dumčiuvienė. „Lestos“ technologė atkreipia dėmesį, kad spustelėjus šaltukui plonu ledo sluoksniu gali apsitraukti ir iš vidaus aprasoję langai. Todėl žiemą pravartu langus nuvalyti priemone, mažinančia langų rasojimą. Taip pat derėtų pasirūpinti ne tik žieminiu stiklų plovikliu, bet ir valytuvais – žiemą jiems teks ištverti sudėtingas sąlygas ir net pats kokybiškiausias ploviklis nepadės, jei valytuvai susidėvėjo. Degalų priedai – profilaktikai Ką daryti, jei vasarinio stiklų ploviklio išnaudoti nespėjote? Jei bakelis dar apypilnis, neskubėkite jo išpilti – įsigijus specialaus koncentrato, šis ploviklis bus pasiruošęs šalčiams. Tiesa, tai reikėtų atlikti dar kol sistema nėra užšalusi. Beje, toks koncentratas praverčia ir tais atvejais, kai naudojate -15 laipsnių šaltį atlaikantį skystį, o netikėtai užklumpa didesni šalčiai. „Žinoma, geriau išnaudoti visą vasarinį ploviklį ir naudoti žieminį. Tai yra skirtingi produktai, pritaikyti kitokio purvo valymui. Vasarinis labiau skirtas vabzdžių, žiedadulkių ir panašių apnašų valymui, žieminis – „riebesniam“ purvui su tepalų, druskų priemaišomis. Taip pat žieminis langų plovimo skystis turi nereaguoti su druskomis. Ploviklio užšalimo temperatūrą reikėtų rinktis pagal esamas sąlygas: šiuo metu, prasidėjus žiemai, užtenka ir iki -15 laipsnių neužšąlančio skysčio, o sausį, vasarį, atėjus didesniems šalčiams, pravartu jį pakeisti -25 ar didesnį šaltį atlaikančiu skysčiu“, – pataria Ž. Dumčiuvienė. Dyzelinių automobilių vairuotojai, išgirdę prognozes apie -10 ar didesnį šaltį, suskumba rūpintis žieminiais degalų priedais. Ž. Dumčiuvienės teigimu, tai yra labiau profilaktinė priemonė, kurią reikėtų naudoti tada, kai dideli šalčiai dar neprasidėjo. „Daugumoje degalinių šie priedai ir taip dedami, bet jei vairuotojai nepasitiki, gali papildomai įpilti. Tiesa, kai sistema yra užšalusi, tai daryti jau yra vėlu“, – teigia „Lesta“ technologė. Metas į plovyklą Ž. Dumčiuvienė primena, kad keičiantis orams derėtų pasirūpinti aušinimo skysčiu – patikrinti jo lygį, o jei vasarą jis buvo praskiestas vandeniu ar kitais produktais, jį gali tekti keisti, kadangi naujojo mišinio užšalimo temperatūra bus žemesnė. Įprastai aušinimo skystį rekomenduojama keisti kas 2–5 metus. Kas kelerius metus vertėtų pakeisti ir stabdžių skystį. Žiemą jo savybės ypač svarbios, kadangi kuo žemesnė aplinkos temperatūra, tuo jis tampa klampesnis, o naujose sistemose svarbi gera cirkuliacija. Taip pat, kol didieji šalčiai neatėjo, patariama automobilį nuplauti ir apžiūrėti, ar nėra korozijos ženklų. „Tai reikėtų atlikti kol gatvėse dar nėra druskų. Dar geriau – ne tik nuplauti, bet ir nupoliruoti, nuvaškuoti. Tai suteiks ilgalaikę apsaugą nuo druskų“, – dalijasi Ž. Dumčiuvienė.