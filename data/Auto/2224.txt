Kinijos automobilių gamintoja „Chery“ nori žengti už Kinijos ribų į Europą su nauju pavadinimu. Didžiausia Kinijos automobilių eksportuotoja per ateinančius kelerius metus ketina pradėti pardavinėti savo gaminamus automobilius Europoje. Pirmas modelis bus kompaktinis sportinis automobilis, skirtas jauniems, pažangiai mąstantiems miestų gyventojams. Visureigis bus pristatytas šį rugsėjį Frankfurto automobilių parodoje. „Vos po kelerių metų ketiname pradėti pardavinėti automobilių grupę Europos rinkose, įvairiuose segmentuose“, – komentavo vienas iš kompanijos vadovų Anningas Chenas. – Visi Europoje parduodami „Chery“ automobiliai <...> bus patogūs vairuoti, su lanksčiu, erdviu interjeru, pritaikyti asmeniniams poreikiams – visa tai atitiks aukštus mūsų produkto kokybės standartus ir paramą po pardavimo.“ Sprendžiant iš reklaminių nuotraukų, pavadinimo dar neturintis visureigis turi automobilių iš to paties segmento bruožų. Priekis šiek tiek primena „Land Rover Discovery“, šonai ir galas – „Nissan Qashqai“ ir „Renault Kadjar“. Prietaisų skydelio centre įtaisytas liečiamas ekranas su informacine ir pramogine sistema bei oro kondicionieriaus valdymu.