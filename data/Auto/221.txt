Kovą asmeninių automobilių (M1) registravimas šoktelėjo 35 proc. iki 2 761 vnt., tuo tarpu lengvųjų komercinių transporto priemonių (N1) apimtis sumažėjo 11 proc. iki 278 vnt. Kalbant apie atskiras darbo dienas, pati sėkmingiausia buvo kovo 29 d., kuomet įregistruoti 355 automobiliai, o prasčiausios buvo kovo 5 ir 26 dienos, kuomet įregistruota po 32 automobilius. Praeitą mėnesį Lietuvos naujų automobilių rinkoje į pirmąją vietą išsiveržė „Fiat“ markė (892 vnt.), už savęs palikusi antrąją ir trečiąją vietas užėmusias „Toyota“ (382 vnt.) ir „Volkswagen“ (312 vnt.). Tarp prestižinių markių šįkart pirmavo „Alfa Romeo“ (56 vnt.). Kovą tarp asmeninės paskirties (M1) modelių pirmavo „Fiat“ modeliai: 500 (480 vnt.), 500X (216 vnt.) ir „Tipo“ (133 vnt.). Toliau rikiavosi „Toyota C-HR“ (93 vnt.), „Škoda Octavia“ (89 vnt.) ir „Nissan Qashqai“ (81 vnt.). Tarp lengvųjų komercinių automobilių (N1) populiariausias buvo „Fiat Ducato“ (42 vnt.). Tiesa, reikia pastebėti, jog 470 „Fiat 500“, 200 „Fiat 500X“, 94 „Fiat Tipo“ ir 20 „Fiat Ducato“ buvo išregistruoti dar iki mėnesio pabaigos. Šių metų pirmąjį ketvirtį Lietuvoje iš viso įregistruotas 7 241 naujas lengvasis automobilis, t.y. 16 proc. daugiau nei atitinkamu laikotarpiu praeitais metais (6 225 vnt.).