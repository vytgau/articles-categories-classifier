Ekologiška elektra – buičiai Mantas Matukaitis, Aistė Antanaitytė-Matukaitė, Tadas Aganauskas ir Benediktas Sinkevičius vis dar važiuos senovinio tipo, vidaus degimo variklyje 98 oktaninio skaičiaus benziną deginančiu „BMW M3“ automobiliu. Jie sako, kad nors hibridai ir elektromobiliai jau prilipo kasdienėse kelionėse, lenktynėms dar nepribrendo. Ekologiškas bolidas – tik neapibrėžti ateities planai. Tuo tarpu keli šimtai litrų benzino – tik maža dalis visų energijos sąnaudų ilgąjį lenktynių savaitgalį. Energija reikalinga automobilio remonto prietaisams, servisui, kompiuteriams ir bendrai komandos buičiai. Už trasos ribų „Dynami:t Energy“ komanda pasiryžo neteršti gamtos ir naudos saulės sukuriamą elektros energiją. „Šiemet nusprendėme atkreipti dėmesį į dažniau automobilių lenktynėse užmirštamą temą – ekologiją. Kartu su mūsų partneriais „NoGrid“ aptarėme kokias priemones galima būtų įgyvendinti pačiose lenktynėse ir nusprendėme, kad šiemet savo štabą, bent jau dienos metu, aprūpinsime elektra naudodami saulės elektrinę. Šalia lenktynių štabo bus įrengti saulės moduliai, kurie tieks elektros energiją kompiuteriams ir kitai elektronikai“, – kalbėjo komandos projektų vadovas Mindaugas Valiūnas. Nereikia laukti ateities „Manome, kad yra svarbu judėti atsinaujinančios energijos ir kitų ekologiškesnių sprendimų linkme, todėl šį žingsnį žengiame jau dabar. Nors tai tik simboliškas gestas, tikimės kad jis padės skleisti žinią, kad turime prisidėti prie ekologiško požiūrio realiais savo darbais, o ne tik kalbomis. Šiais laikais saulės jėgainės nebėra prabanga, jos tiesiog viena iš elektros energijos gavimo alternatyvų. Tikimės, kad šią žinutę pavyks perduoti ir lenktynių žiūrovams“, – sakė A. Antanaitytė-Matukaitė. „Mes turime tokį moto – jei yra galimybė kažką padaryti įdomiau, ne taip kaip visi, tai reikia taip ir daryti. Šis projektas buvo mums patiems įdomus, tiesiog smalsu pažiūrėti, kaip viskas gausis. Kaip ir gėrimų gamyboje – jei tik yra galimybė, reikia naudoti natūralius ingredientus. Taip pat ir su energija – jei tik įmanoma, reikia naudoti „žalią“ energiją. O ir pats žodis „energija“ mūsų komandai nesvetimas“, – aiškino bravoro „Volfas Engelman“ marketingo vadovas M. Matukaitis. Saulės elektrines parduodančios ir „Dynami:t Energy“ komandai sprendimą parengsiančios kompanijos „NoGrid“ vadovas Nerijus Baliūnas sako, kad atsinaujinančios energetikos augimas yra akivaizdus ir žmonės vis labiau įvertina žalią energiją.  „Saulės elektrinių atsipirkimo laikotarpis trumpėja kiekvienais metais, valstybė taip pat atsisuka į šią sritį – remia atsinaujinančią energiją, ieško būdu kaip palengvinti generavimo šaltinių prijungimą. Netgi Lietuvos energetikos strategijoje Energetikos ministerija numatė, kad 2030 metais kas trečias lietuvis naudosis atsinaujinančia energetika. Mes matome, kad pastaruoju metu ypač padaugėjo klientų, kurie saulės elektrines statosi tiesiog dėl ekonominės naudos. Saulės energetika nebėra brangus būdas gamintis elektrą pačiam. Jau dabar siūlome pasirinkti saulės elektrinę savo namams su mažesne mėnesine įmoka, nei kad mokama už elektrą tradiciniams elektros tinklams. Tad nieko neinvestavus galima pradėti taupyti nuo pirmos dienos. Džiaugiamės, kad „Dynami:t Energy“ komanda turi „žalią“ požiūrį ir tikimės, kad ateityje tokių iniciatyvų tik daugės“, – kalbėjo N. Baliūnas.