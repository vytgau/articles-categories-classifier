„Pirmoji balandžio mėnesio pusė bus skirta Velykas ir Atvelykį švenčiantiems eismo dalyviams – bus sustiprintas blaivumo tikrinimas, taip pat bus vykdoma pėsčiųjų saugumui keliančių pažeidimų kontrolė“, – LRT.lt komentavo Lietuvos kelių policijos tarnybos Administracinės veiklos ir eismo priežiūros skyriaus vyresnioji specialistė Marija Kazanovič. Pasak M. Kazanovič, balandžio 16–22 d. bus organizuojama Europos kelių policijos tinklo TISPOL tarptautinė priemonė – greičio kontrolė. „Bus tikrinami ir Lietuvos vairuotojai. Tam pasitelksime visas priemones – naujus mobilius greičio matuoklius, nežymėtus policijos automobilius ir t.t.“ – sako Lietuvos kelių policijos tarnybos atstovė M. Kazanovič. Ji primena – dalyvaudami viešajame eisme vairuotojai ir pėstieji privalo elgtis atsakingai, žinoti ne tik savo teises, bet ir pareigas. Atšilę orai ir pavasarinė saulė daugelį paskatina iš automobilio persėsti ant dviračio sėdynės. Tačiau kartu su augančiu dviračių populiarumu daugėja ir eismo nelaimių. Įvairių susidūrimų neišvengiama net važiuojant dviračių takais, kuriais, atrodo, turėtų naudotis išskirtinai tik šios transporto priemonės. Deja, žinovai sako, kad tokių įvykių priežastimi tampa tolerancijos stoka. Atėjus pavasariui specialistai pataria nepamiršti pasirūpinti automobiliu – rekomenduojama profilaktiškai užsukti į servisus ir patikrinti, ar transporto priemonės nereikia remontuoti. Meistrai teigia, kad dažniausiai pavasarį remontuoja automobilių važiuoklę, keičia stabdžių trinkeles, kitas nusidėvėjusias dalis.  Bus galima važiuoti greičiau, rekomenduoja pasikeisti padangas Lietuvos kelių policijos tarnyba primena, kad nuo balandžio 1 dienos (iki spalio 31 d.) įsigalioja šie sezoniniai Kelių eismo taisyklių (KET) pokyčiai: Važiavimo greitis. Nuo balandžio 1 d. iki spalio 31 d. ne gyvenvietėse: lengvaisiais automobiliais, krovininiais automobiliais, kurių didžiausioji leidžiamoji masė ne didesnė kaip 3,5 t, motociklais ir triračiais leidžiama važiuoti automagistralėse ne didesniu kaip 130 km/val. greičiu, greitkeliuose – ne didesniu kaip 120 km/val. greičiu. Padangos. Nuo balandžio 1 d. (iki spalio 31 d.) nebetaikomas draudimas eksploatuoti motorines transporto priemones ir jų priekabas su vasarinėmis padangomis. Nuo balandžio 10 d. iki spalio 31 d. draudžiama eksploatuoti transporto priemones su dygliuotomis padangomis. Šiltuoju metų laiku rekomenduojamos vasarinės padangos. Policija primena, kad vairuotojai ir keleiviai turi pasirūpinti savo saugumu: Važiuodami transporto priemone su įrengtais saugos diržais, vairuotojas ir keleiviai privalo juos užsisegti. Žemesni kaip 135 cm ūgio vaikai lengvuoju ar krovininiu automobiliu vežami prisegti jų ūgiui ir masei pritaikytomis vaikų prisegimo sistemomis, t. y. naudojamos specialios sėdynės. Važiuodami mopedu, motociklu, triračiu, visų rūšių keturračiais, vairuotojas ir keleiviai privalo naudoti motociklininkų apsaugas (motociklininkų šalmus, akių apsaugos nuo sužeidimo priemones). Išskyrus atvejus, kai minėtos transporto priemonės turi kėbulą (kabiną) ar įmontuotus stogo saugos lankus, kurių paskirtis apsaugoti vairuotoją (keleivį) nuo smūgių, ir yra įrengti saugos diržai. Eisme dalyvaujančioje motorinėje transporto priemonėje (išskyrus mopedą, motociklą be priekabos), traktoriuje, savaeigėje mašinoje turi būti: ● Avarinio sustojimo ženklas ir tiek gesintuvų ir pirmosios pagalbos rinkinių, kiek nustato techniniai motorinių transporto priemonių ir jų priekabų reikalavimai. ● Kiekvienoje eisme dalyvaujančioje motorinėje transporto priemonėje, traktoriuje, savaeigėje mašinoje turi būti ryškiaspalvė liemenė su šviesą atspindinčiais elementais. ● Transporto priemonėje draudžiama įrengti greitį matuoti trukdančias priemones ir daiktus. ● Viešajame eisme dalyvaujančių motorinių transporto priemonių, priekabų reikiamą techninę būklę, registravimą ir privalomąjį draudimą užtikrina transporto priemonės valdytojas.