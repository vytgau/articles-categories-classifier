Laukia dar daug darbų Dviračių mėgėjų klubo „Velomanai“ atstovas Gintaras sako, kad situacija Kaune palengva pradėjo gerėti, tačiau kol kas iš grandiozinių planų dar nieko nėra įgyvendinta. „Dar prieš paskelbiant vadinamąją revoliuciją, jei neklystu, Savanorių pr. takas buvo anonsuotas 2015 m., tačiau iki dabar darbai nėra pradėti. Kita vertus, Kaunas šiuo metu yra didelė statybų aikštelė ir situacija kinta jei ne kasdien, tai kas savaitę. Dviratininkai tiki, kad patogesnė dviračių infrastruktūra yra tik laiko klausimas“, – sako dviračių mėgėjas. Kauno mero pavaduotojas Simonas Kairys portalui DELFI sakė, kad Savanorių pr. dviračių tako įrengimo darbai turėtų prasidėti 2018 m. ir pripažino, kad mieste taisytinų kelių, gerinant dviratininkų eismą, netrūksta. Gintaras mano, kad Kaune apstu vietų, kuriose sąlygų dviratininkams tiesiog nėra. „Pats gyvenu šalia Pramonės ir Šiaurės pr. ir čia ypatingai trūksta dviračių tako, sujungiančio Jonavos g. ir Panemunės šilą. Dalyje Pramonės pr. savivaldybė jau skelbiasi įrengusi dviračių taką, tačiau tai yra šaligatvyje nupiešta juosta, kertanti daugybe įvažiavimų ir perėjų, todėl transportui toks takas yra beprasmis“, – piktinasi dviratininkas. „Akivaizdžiai trūksta tako Šilainių šiaurės vakarinėje dalyje Baltų pr. važiuojant link Lampėdžių karjero,o taip pat patogių nusileidimų nuo šaligatvių daugelyje miesto dalių“, – sako Gintaras. Žaliąsias dviračių juostas vertina dvejopai Lietuvos dviratininkų bendrijos narys Linas Vainius naująsias juostas miesto centre vertina teigiamai ir sako, kad tokios spalvos dviračių juostos yra dažna praktika JAV bei Kanados miestuose. „Paryškintų dviračių juostų tikslas – atkreipti kitų eismo dalyvių dėmesį į dviračių eismą. To labai trūko, ypač Laisvės alėjoje, o patiems dviratininkams, tai kelrodis, kuriuo privalo vadovautis“, – sako dviratininkas. Tačiau Gintaras įžvelgia ir kitą žaliųjų juostų pusę. Jis sako, kad dažytos, bet neturinčios fizinio atskyrimo juostos gatvėse nesuteikia saugumo dviratininkams. „Vairuotojai stato savo automobilius ant dažytų juostų. Šitoje „revoliucijoje“ pasigendu švietimo vairuotojams, kad sustoti ir stovėti ant dviračių takų draudžiama. Galbūt šis etapas yra laikinas ir pamačius naudą, dažytos juostos gatvėse bus papildomai atskiriamos nuo juostų automobiliams“, – svarsto dviratininkas. Dviratininkai tikisi realių pokyčių L. Vainius sako, kad prasidėję darbai dviratininkų sąlygoms gerinti yra pastebimi, tačiau tai yra ilgas procesas ir tikrai negalima sakyti, kad miestas yra pritaikytas dviratininkams. „Šalia infrastruktūros, reikia eismo dalyvių elgsenos pokyčių. Kaunas taps dviračių miestu tada, kai miesto bendruomenė įvertins tuos pokyčius ir pradės jais masiškai naudotis. Šiuo metu matosi, kur atsiranda nauji patogūs takai – ten žmonės pradeda jais važinėti arba kas blogiau – vaikščioti“, – sako dviračių bendrijos narys. Gintaras turi panašią nuomonę ir teigia, kad Kaunas mažais žingsneliais tampa dviratininkų miestu, tačiau nereikia užmigti ant laurų, nes mieste daugelis pokyčių yra „nupiešti“. Vicemeras S. Kairys atviravo, kad miesto gatvės tvarkomos kompleksiškai, todėl prireiks laiko visiems takams įrengti, tačiau tvirtino, kad miestas neišsižadės savo iškeltų uždavinių, kurių pagrindinis tikslas – Kauną visiškai pritaikyti dviratininkams. „Nuoširdžiai prašau Kauno savivaldybės nepiktnaudžiauti ženklu „Pėsčiųjų ir dviračių takas“. Statinė dažų ir keletas ženklų iš šaligatvio teisiškai padaro dviračių taką, tačiau realybė kitokia“, – sako Gintaras. Pasak dviračių mėgėjo, savivaldybė gali girtis per metus įrengusi daugybę naujų dviračių takų, tačiau tokie dariniai nėra skirti dviračiais važiuoti dėl juose esančių pėsčiųjų, nes paprasčiausiai nepakanka pločio. „KET įpareigoja dviratininkus važiuoti tokiais takais, nes jiems esant gatve – draudžiama. Atsitikus nelaimei gatvėje neabejotinai bus apkaltintas dviratininkas, net jei jo kaltė bus tik formalus KET punkto nesilaikymas. Gerbiamieji, šaligatviais važinėti galima ir be papildomo žymėjimo, bet kuriuo atveju pėstieji turi pirmumą prieš dviratininką“, – teigia dviračių mėgėjas.