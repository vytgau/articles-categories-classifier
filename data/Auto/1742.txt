Šią savaitę Seimo nariai Gintaras Vaičekauskas, Kęstutis Glaveckas, Juozas Baublys ir Jonas Liesys užregistravo siūlymą keisti du Saugaus eismo automobilių keliais įstatymo straipsnius. Jų tikslas – padidinti leistiną alkoholio tolerancijos normą iki 0,5 promilės, taip pat panaikinti „nulinę“ toleranciją motociklų ir keturračių vairuotojams. Viena vertus, pasiūlymu norima suvienodinti ribas su kitų Europos valstybių – Austrijoje, Belgijoje, Bulgarijoje, Suomijoje, Vokietijoje, Latvijoje, Ispanijoje ir daugelyje kitų šalių limitas yra 0,5 promilės, tuo metu Lietuva – bene vienintelė, turinti 0,4 promilių ribą. Kita vertus, valstybiniu mastu kovojant šalyje su alkoholizmu toks kelių parlamentarų pasiūlymas prasilenkia su logika. Kol vieni – kelių patruliai – ištisus savaitgalius be pertraukų dirba naktimis, aukodami savo savaitgalius ir palikdami namuose šeimas gaudo girtuoklius kelyje, kiti nori leisti daugiau išgerti. Kelių policijos pareigūnai jau kelerius metus kas mėnesį po keliolika kartų tiek darbo dienomis, tiek savaitgaliais rengia reidus ir tikrina vairuotojų blaivumą. Tai pasiteisino – mažėja girtuoklių kelyje. 2014 metais dėl neblaivių vairuotojų kaltės Lietuvoje žuvo 45 žmonės. 2015 metais – 18. Pernai skaičius sumažėjo iki 17. Ar pasiekę bent kokių nors teigiamų rezultatų mes tikrai norime leisti daugiau išgerti? Žinoma, situacija šalies keliuose dėl neblaivių vairuotų – vis dar įtempta: šiais metais jau sulaikyti 6832 neblaivūs vairuotojai, 4 tūkst. atvejų iš jų dėl sunkaus girtumo pradėti tyrimai. Dėl neblaivių vairuotojų kaltės įvyko 143 eismo įvykiai, juose buvo sužeista 211 žmonių, 10 žmonių tokiuose įvykiuose žuvo. Ar šie skaičiai – nepakankamas įrodymas, kad jokiu būdu negalime kalbėti apie promilių padidinimą? Ar šie parlamentarai, pasiūlę tokią idėją, skaito kriminalų rubrikas naujienų portaluose? „Kelyje Šiauliai–Palanga neblaivus vairuotojas daužė automobilius“, „Kaune neblaivus vairuotojas partrenkė du vaikus ir pabėgo“, „Neblaivus vairuotojas mirtinai partrenkė žmogų“ – tokias antraštes matome dažną savaitgalį. Ar politikai supranta, kad tokių tragiškų įvykių būtų galima išvengti, jei asmenys vairuotų visiškai blaivūs? Medikai yra konstatavę, kad jau nuo 0,2 promilės vairuotojas ima sunkiau orientuotis ir gali netiksliai nustatyti atstumą iki kito automobilio ar objekto; net ir nedidelė alkoholio dozė trukdo judesių koordinacijai, neigiamai veikia regą ir klausą. Sveikatos mokymo ir ligų prevencijos centras yra informavęs, kad 0,2 promilės alkoholio koncentracija kraujyje veikia jausmus ir nuotaiką. 0,5 promilės alkoholio žmogų atpalaiduoja, jis apsvaigsta, sumažėja jo vidinė kontrolė. Nuo šios alkoholio dozės žmogus gali prarasti gebėjimą sveikai protauti, taip pat susilpnėja ir jo judesių koordinacija. Rumunija, Slovakija, Čekija, Vengrija – šalys, kuriose yra 0 promilių riba. Gėrimas ir vairavimas – tiesiog nesuderinama. Tad kodėl mes nenorime lygiuotis į šias šalis? Pats G. Vaičekauskas LRT TELEVIZIJAI ir atsakė: „Jeigu mes kalbame apie „ščyrus“ nulius – tai tiesiog Lietuvoje bus daugiau nelaimingesnių žmonių.“ Štai taip: vairuojate blaivūs? Jūs esate labai nelaimingi... Liberalas K. Glaveckas, pasiūlęs 0,5 promilės pataisą, pareiškė, kad padidinus normą iki 0,5 promilės, užsieniečiams Lietuva neatrodys tokia baugi, taps patrauklesnė. Kitas šios idėjos palaikytojas G. Vaičekauskas pateikė neįtikėtiną pavyzdį – esą „jei išgėręs leistiną alkoholio kiekį Latvijoje vairuotojas įvažiuos į Lietuvą, čia jis bus baudžiamas dėl leistinos ribos skirtumo – 0,1 promilės.“ Taip ir reikėtų įsivaizduoti – latvis su 0,5 promilės privažiuoja prie Lietuvos sienos, bet pas mus kaimynas neužsuka, nes Lietuva jam – baugi šalis, čia daugiau nei vieną alaus išgėręs neįvažiuosi. Iš tokio parlamentaro siūlymo ir šaiposi, ir galvas kraipo tiek saugaus eismo žinovai, tiek policijos atstovai. Konkrečiai situaciją nusakė Kelių policijos tarnybos Administracinės veiklos ir eismo priežiūros skyriaus vyresnioji specialistė Marija Kazanovič: „Jau užtenka politikams siekti pigaus populiarumo.“ Jai antrina ir patyręs psichologas Gediminas Navaitis – pagrindinis motyvas šiuo atveju, matyt, yra noras pasižymėti: „Seime yra nemažai žmonių, kurie nesugeba nieko nuveikti įstatymo kūrybos ir leidybos sferoje, nes tiesiog neturi idėjų. Tada pasiūlo idėją, kuri gali nežymiai pabloginti situaciją keliuose.“ Vis dar galvojantiems, kodėl gi mes negalėtume kaip 18 Europos šalių vairuotojai gerti ir sėsti prie vairo su 0,5 promilės, paaiškina Susisiekimo ministerija. Pavyzdžiui, Austrija, Belgija, Norvegija, Švedija ar Danija turi civilinės atsakomybės draudimą ir, jei vairuotojas viršija leistiną promilių ribą bei sukelia mirtiną įvykį, jis turi atlyginti mažiausiai vieno milijono eurų turtinę ir neturtinę žalą. Nė viena draudimo kompanija nekompensuoja patirtos žalos, kai vairuotojas eismo įvykį sukelia neblaivus. Na, o pas mus viskas, kaip dažnai nutinka, pradedama „ne nuo to galo“ – pirmiau pasigirkime Europai, kad esame drąsi ir patraukli šalis su 0,5 promilės, o tik vėliau žiūrėkime, kas bus. Per savaitę Seimo Teisės departamentas įvertins siūlomą politikų įstatymą ir jo galimybes, tuomet jis dar kartą bus registruotas. Siūloma, kad įstatymas įsigaliotų nuo 2018 sausio 1 d. Tačiau reikia tikėtis, kad toks pasiūlymas nesulauks kitų politikų palaikymo ir liks dūlėti Seimo stalčiuose. Vytenis Radžiūnas yra naujienų portalo LRT.lt Lietuvos aktualijų žurnalistas.