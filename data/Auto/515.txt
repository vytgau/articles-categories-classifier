„Tesla Roadster“ superautomobilis buvo pirmą kartą parodytas su nauju markės elektrovilkiku. Tai bus išties neįtikėtinas automobilis, kuris jau dabar džiugina akį dizainu, o veikiantis prototipas to paties pristatymo metu jau gąsdino potencialius pirkėjus savo greičiu. O pirkėjų jam netrūksta - nors „Tesla Roadster“ kainuoja 200 tūkstančių dolerių, panašias charakteristikas demonstruojantys benzininiai automobiliai yra kur kas brangesni. Bet ar entuziastai galės pasidžiaugti šiuo malonumu trasoje? Sportiniai automobiliai neturėtų būti laikomi tik namie ir neturėtų tapti paprastomis transporto priemonėmis. Tai - entuziastų mašinos, kurios turi būti greitos ir labai malonios vairuoti. Turint omenyje, kad „Tesla Roadster“ nebus išskirtinai brangus, bet viską savo kelyje nušluos įspūdingomis dinaminėmis charakteristikomis, šių automobilių savininkai tikriausiai norės tuo pasidžiaugti ir trasoje. „Tesla“ apie tai neišvengiamai galvoja. Neseniai socialiniuose tinkluose pasklido naujas vaizdo įrašas, kuriame matomas lenktynių trasoje bandomas naujasis „Tesla Roadster“ prototipas.  Nors greičio „Tesla Roadster“ netrūksta, tikriausiai šio automobilio savininkai į trasą išvažiuoti negalės. Sportiniai automobiliai turi būti pakankamai lengvi, kad greitai įveiktų posūkius. Naujasis „Tesla Roadster“ turi 200 kWh baterijas, kurios idealiomis sąlygomis užtikrina 1000 km nuvažiuojamą atstumą, tačiau yra labai sunkios. „Model S P100D“ turi 100 kWh baterijas, dėl kurių kaltės šis automobilis sveria 2241 kg. Tai yra išties daug. Nors „Model S“ yra didesnis už „Roadster“, baterijos vis tiek sudaro didžiąją svorio dalį. Tai kiek svers sportinis „Tesla Roadster“ automobilis? Tikriausiai reikėtų sakyti, kad per daug. Kalbant apie svorį reikėtų pagalvoti ir apie šių baterijų tvirtinimą, papildomai reikalingas kėbulo standumo konstrukcijas, tokio greito automobilio saugumui būtinus sprendimus. Svoris kenkia ne tik automobilio pasirodymui posūkiuose, bet ir terminiam efektyvumui. Greitai stabdyti tokią masę nėra lengva, todėl bus sukuriama daug karščio. Galiausiai, nereikėtų pamiršti, kad ir minėtas „Model S P100D“ yra labai greitas, tačiau savininkai negali kelis kartus iš eilės bandyti pasiekti mažiausią 0-100 km/val. laiką, nes pačios baterijos pradeda kaisti. Taigi, nebent „Tesla“ sukurs kažkokią ypatingą aušinimo sistemą ir lengvesnes naujos kartos baterijas, „Tesla Roadster“ nebus tinkamas linksmybėms lenktynių trasoje. Visgi, „Tesla Roadster“ yra kitoks sportinis automobilis. Nors juo bus smagu išgąsdinti savo draugus, jis nėra skirtas vairavimo entuziastams ir automobilių žurnalistams tai reikėtų suprasti. Tai – stilingas žaislas, kurį perka technologijų entuziastai ir „Tesla“ markės gerbėjai. Jei būtų kitaip, 200 kWh baterijų būtų atsisakyta, nes nuvažiuojamas superautomobilio atstumas nėra toks jau svarbus – 500 km būtų daugiau nei gana. Kita vertus, „Roadster“ bus labai pažangus automobilis, tikriausiai sulaužysiantis ne vieną rekordą. Ar jis bus smagus vairuoti sužinosime, kai šis automobilis pasirodys rinkoje – jau 2020-aisiais, jei „Tesla“ ir pats Elonas Muskas susidoros su augančiu darbų sąrašu.