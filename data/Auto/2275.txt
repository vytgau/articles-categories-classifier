Kaip rašoma pranešime žiniasklaidai, kiekvieno etapo metu Kauno technikos kolegijos autoklubo narių palapinė išsiskiria komandos dydžiu. Čia sukasi apie 30 jaunųjų technikų. Autoklubas susikūrė prieš trejus metus dėl noro dalyvauti tikrose lenktynėse. Dėl šios priežasties visi komandos nariai moka ir vairą, ir terkšles sukioti. Namų darbai lenktynių trasoje Su „Honda CRX“ automobiliu „Wolf Race“ lenktynėse važiuojantis vienas greičiausių komandos pilotų Povilas Bonkevičius moja ranka ir pasakoja, kad nuo kolegijos auditorijų iki garažo – tik pusšimtis metrų. „Prie automobilio krapštomės vakarais po paskaitų ir savaitgaliais. Viskas labai paprasta: per paskaitas gilinamės į teorines žinias, o laboratorijose jas pritaikome praktiškai. Tada visą šitą sinergiją nukreipiame į mūsų lenktyninę „Hondą“, – tobulą teorijos ir praktikos samplaiką apibūdina jis.  CRX – lengvas kaip pūkas Komandos nariai tikina, kad šį automobilį pasirinko dėl išraiškingo dizaino. Dėl skonio žmonės paprastai nesiginčija, taigi šio fakto pokalbio metu daugiau nebeplėtojame. P. Bonkevičius yra ne tik pagrindinis CRX vairuotojas, bet ir komandos vadovas, taigi daugiau papasakoja apie tai, kad šis CRX turi mažiausią variklį „Wolf Race“ R1600 ir „Time Attack“ PRO1600 klasėse. „Po variklio dangčiu 1,5 litro ir keturi cilindrai. Padidinom suspaudimo laipsnį ir pritaikėme variklį važiuoti etanoliu. Patys sumontavom aerodinaminius elementus. Ilgą laiką galvojome, ar reikia didesnių stabdžių, nes nenorėjome apkrauti ašių papildomu svoriu. Galiausiai nusprendėme greičio ieškoti stabdžiuose ir sumontavom didesnius stabdžių diskus nuo „Opel“ bei 7 kartos „Honda Civic Type-R“ apkabas“, – techninę mėgstamiausių namų darbų dalį pasakoja jis. Studentai džiaugiasi, kad pilnai sukomplektuoto automobilio svoris kartu su vairuotoju tėra 930 kilogramų. Dėl šios priežasties ir meilės sportui jie be „Fast Lap“ lenktynių dalyvauja slalomuose ir sprintuose. Komandos pilotas pasakoja, kad visi autoklubo vairuotojai bent porą kartų per mėnesį savo įgūdžius šlifuoja „Nemuno žiede“ ir moko to pradedančiuosius. Taškai iki mokslo metų skambučio Šiuo metu „Wolf Race“ ir „Time Attack“ važiavimuose komanda užima 4 vietas. Panašu, kad šiuo metu studentų galvose ne naujieji mokslo metai, o paskutinis „Fast Lap“ etapas rugpjūčio 26 dieną. Vyrukai paskutinės nakties sindromu nesiskundžia, todėl juos po pokalbio garaže ir paliekame.