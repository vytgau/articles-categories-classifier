Žolynai, svetimi vartai, geltona linija, vaikų žaidimų aikštelės – labai pasistengus, automobilį pastatyti įmanoma bet kur. Nesibodi kai kurie nei su kaimynu susipykti, nei Kelių eismo taisyklių (KET) pažeisti. Tokiomis, kaip sakoma, laukinėmis sąlygomis kasdien automobilius statyti priprato naujausių daugiabučių namų kvartalų gyventojai. Štai Perkūnkiemyje, viename tankiausiai apgyvendintų ir sparčiausiai besivystančių sostinės mikrorajonų, požeminius garažus administruojančios įmonės vadovas pasakoja, kad po darbo visiems grįžus namo dėl vietos automobiliui prasideda kova be taisyklių. „Čia yra Laukiniai Vakarai, čia kiekvienas kovoja už save“, – sako UAB „PPark“ direktorius Ignas Matijošaitis. Perkūnkiemį prižiūrinčio 6-ojo Vilniaus policijos komisariato viršininkas Gediminas Šarauskas sako, kad problemos naujame mikrorajone prasidėjo vos išdygus pirmiesiems namams. „Praėjusiais metais gavome daugiau kaip 300 pranešimų iš Perkūnkiemio dėl galimų KET pažeidimų, susijusių su netinkamu automobilių statymu. Šiemet jau beveik 100 turime“, – skaičiuoja pareigūnas. Pažeidėjų skaičiuoti ir fotografuoti nespėjantis I. Matijošaitis pasakoja, kad už automobilio stovėjimą mokėti nesutinkantys gyventojai užima kitų vietas, mat visi parkavimo plotai čia – privatūs. Dėl to ir kyla nesibaigiantys konfliktai. Požeminius garažus prižiūrintis I. Matijošaitis sako, kad dešimtys automobilių nuolat stovi ant šaligatvių. Pro juos kartais sunku pravažiuoti. O ir įvažiavimai į garažus vakarais užstatyti keliomis eilėmis. Lauko stovėjimo vietose net sulaužomi metaliniai blokatoriai. Akivaizdu, kad tankiai gyvenamuose mikrorajonuose patys gyventojai konfliktų dėl parkavimo vietų išsispręsti nepajėgia. Tačiau štai Perkūnkiemyje galios neturi ir miesto savivaldybė. Rajonas pastatytas privačiame sklype, tad ir tvarką užtikrinti – ne savivaldybės pareiga. Jei pasipiktinę gyventojai kreipiasi į policiją, ir vėl atsimušama į sieną – rajono eismo schema nepatvirtinta, dėl to ir policija nieko imtis negali. Visi rajone esantys kelio ženklai per statybas buvo įrengti laikinai. Pastačius daugiabučius ir sutvarkius aplinką, dalis ženklų taip ir liko neįteisinti, todėl negalioja. Taigi – tvarkos jokios, o tai pakeisti galinčių nėra. Perkūnkiemio problemas gerai žinantys policijos pareigūnai ne tik jo gyventojus, bet ir visus dėl automobilio stovėjimo kovojančius vairuotojus ragina rinktis patogiausią būdą – fiksuoti pažeidimus ir apie juos pranešti elektroninių paslaugų portale ePolicija.lt. Vilniaus apskrities vyriausiojo policijos komisariato Kelių policijos valdybos viršininkas tikina, kad visi pilietiškų asmenų atsiųsti pranešimai patikrinami ir į visus juos reaguojama. Tačiau pilietinę pareigą atliekantys vairuotojai piktinasi tuo, kad, pranešę apie pažeidimą, jie nesulaukia jokio policijos atsakymo. Ar pranešimas tinkamas, ar netrūksta kokių duomenų, galiausiai – ar pažeidėjas nubaustas? Tokią informaciją žinoti nori dažnas. Tačiau pareigūnai paaiškina, kad informuoti apie tolesnius savo veiksmus neprivalo. Atrodo, kad, plečiantis automobilių parkui Lietuvoje, vis dažniau susidursime su parkavimo vietų problema. Policija visų nenubaus, savivaldybės daugybės aikštelių neįrengs, o ir mokamas automobilių statymo vietas siūlančios įmonės veltui garažų dalyti nepradės. Tad bent kol kas situacija greičiausiai nesikeis – dalis vairuotojų ir toliau savo automobilius išradingai statys ten, kur papuola. Plačiau apie tai - vaizdo reportaže nuo 12 min. 29 sek. 