Draudimas, kurį miestas paskelbė sekmadienio vakare, antradienį įsigalios savivaldybės keliuose, tačiau nebus taikomas Norvegijos sostinę kertančiuose nacionaliniuose greitkeliuose. Geresnių oro sąlygų tikimasi ketvirtadienį. Draudimą pažeidusiems vairuotojams bus skirta 1,5 tūkst. kronų (166 eurų) bauda. Nors dėl tokio pobūdžio priemonės Oslo miesto taryba, kurią sudaro Darbo ir žaliųjų partijų atstovai, iš esmės susitarė 2016 metų vasarį, ji bus panaudota pirmą kartą. Dyzeliniai automobiliai išmeta mažesnį anglies dioksido kiekį, tačiau jie išmeta didesnį azoto dioksido kiekį. „Negalime prašyti vaikų, pagyvenusių žmonių ir kvėpavimo sutrikimų turinčių žmonių likti savo namuose, nes Oslo oru pernelyg pavojinga kvėpuoti“, – Norvegijos žiniasklaidai pareiškė žaliesiems atstovaujanti miesto tarybos narė Lan Marie Nguyen. Tačiau šis miesto tarybos sprendimas papiktino kai kuriuos vairuotojus, kuriuos Norvegijos valdžia 2006 metais ragino rinktis dyzelines transporto priemones, nes jos tuo metu buvo laikytos mažiau kenksmingomis aplinkai negu benzininiai automobiliai. „Apsispręskite. Dar ne taip seniai Jensas (Stoltenbergas, buvęs premjeras ir dabartinis NATO generalinis sekretorius) rekomendavo rinktis dyzelinius, o ne benzininius automobilius. Nesu tikra, ar jūs tikrai žinote, kas yra geriausia“, – laikraščio „Verdens Gang“ puslapyje „Facebook“ tinkle parašė suirzusi Irene Signora Maier Tziotas. Kitų pastabos buvo dar griežtesnės. Pavyzdžiui, Mazyaras Keshvaris, koalicinei vyriausybei priklausančiai populistinei dešiniųjų Pažangos partijai atstovaujantis parlamento narys, vairuotojus paragino reikalauti kompensacijos. „Didžiausia Norvegijos vairuotojų apgaulė tapo tikrove“, – pareiškė jis televizijos kanalui TV2. „Tai yra išmoningų raudonųjų ir dešiniųjų vyriausybės (J. Stoltenbergo koalicijos) klimato priemonių dalis“, – ironizavo jis. „Jie ne tik rekomendavo vairuotojams pirkti dyzelinius automobilius. Jie taip pat pakeitė mokesčius, kad jie būtų pigesni. Dėl to daugelis žmonių įsigijo automobilį, kurio dabar negali naudoti“, – pareiškė parlamentaras. Tačiau dalis norvegų buvo nusiteikę labiau filosofiškai. „Labai gera priemonė. Turėtume visam laikui uždrausti dyzelinius automobilius visuose didmiesčiuose. O baudos turėtų būti dukart didesnės“, – „Verdens Gang“ „Facebook“ puslapyje parašė vartotojas Kennethas Tempelis. Norvegijos visuomenės sveikatos instituto duomenimis, dėl oro taršos Osle kasmet anksti miršta 185 žmonės.