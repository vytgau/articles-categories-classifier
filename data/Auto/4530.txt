Ja rėmėsi ir Vokietijos automobilininkų žurnalas „auto motor und sport“, kuris išbandė keturis, o Vokietijos aplinkosaugos asociacijos atstovai – net 36 naujus modelius su dyzeliniais varikliais. Beveik visi bandyti dyzeliniai varikliai viršijo numatytas maksimalias važiavimo realiomis sąlygomis testo azoto oksido (NOx) taršos normas (168 mg/km), kurios įsigalios jau 2017 metais. Tačiau testai atskleidė, kad rinkoje jau siūlomi ir itin mažai aplinką teršiantys dyzeliniai varikliai. Pavyzdžiui, „Audi Q2“ modelis su 2.0 TDI varikliu abiejuose testuose realiomis važiavimo sąlygomis parodė itin gerus rezultatus, o variklio azoto oksido emisija buvo beveik 50 proc. mažesnė nei laboratorijos sąlygomis atliekamų bandymų reikalaujama maksimali leistina 80 mg/km tarša. Tokios itin žemos taršos pavyko pasiekti ir dėl ypatingai efektyvaus išmetamųjų dujų neutralizavimo. Testuose geriausius rezultatus parodęs modelis turėjo sumontuotą „Continental“ sukurtą „AdBlue“ dyzelino priedo dozavimo sistemą, pirmą kartą debiutavusią šiame automobilyje. „Mes ypatingai džiaugiamės, kad prisidėjome prie šių revoliucinių naujos kartos variklių šeimos kūrimo, – sako Wolfgangas Breueris, „Continental“ Transmisijos padalinio Variklių sistemų skyriaus vadovas. – Realiomis važiavimo sąlygomis gauti rezultatai akivaizdžiai atskleidžia, kad dyzelinių variklių technologijos ir jų maža CO2 emisija gali turėti itin svarų vaidmenį mažinant šiltnamio dujas, kai yra derinama su efektyviu išmetamųjų dujų neutralizavimu“. Teste nugalėjusio modelio keturių cilindrų dyzelinis variklis naudoja selektyviosios katalitinės redukcijos (SCR – Selective Catalytic Reduction) technologiją, skirtą išmetamųjų dujų apdorojimui. Jos metu į išmetimo sistemą įpurškiamas „AdBlue“ karbamido tirpalas, taip katalizatoriuje aktyvuojant cheminį procesą – selektyvinę katalitinę redukciją, kurios metu itin sumažinama azoto oksidų emisija. „Continental“ naujai variklių šeimai tiekia visą „AdBlue“ dozavimo sistemą. Jos pagrindiniai komponentai yra purkštukas, bakelyje tvirtinamas modulis, kuriame sumontuotas siurblys, ir atskiras elektroninis valdymo elementas. Šis elektroninis valdiklis susietas su variklio valdymo bloku, ir ne tik kontroliuoja purkštuką, bet ir siurblio slėgį, taip pat matuoja „AdBlue“ talpos užpildymo lygį. „Ši sistema yra viena pirmųjų automobilių pramonėje, kuri matuoja ir bake esančio karbamido tankį. Dėl čia sumontuoto karbamido koncentracijos jutiklio, sistema nustato, kada talpa užpildyta netinkamu tirpalu arba jo koncentracija yra per maža“, – aiškina dr. Markusas Distelhoffas, Transmisijos padalinio Degalų ir išmetimo sistemų skyriaus vadovas. Selektyviosios katalitinės redukcijos sistemos modulis yra sumontuotas prie variklio, taip užtikrinant optimalią darbinę temperatūrą išmetamųjų dujų apdorojimui. Šis purkštukas turi veikti aplinkoje, kurios temperatūra siekia 200 °C ir dar aukštesnėje, todėl čia panaudotas pirmasis vandeniu aušinamas „AdBlue“ įpurškimo vožtuvas, kurį sukūrė „Continental“. Be to, dozavimo sistema yra apsaugota ir nuo užšalimo. Dėl to, kad karbamido tirpalas užšąla esant žemesnei kaip – 11 °C temperatūrai, bakelio modulis ir purkštukas yra sujungti su šildymo gija, kurią taip pat sukūrė ir tiekia „Continental“ „ContiTech“ padalinys.