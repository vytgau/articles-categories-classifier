Jo pirmtakas buvo tikras ilgaamžis – modelis debiutavo dar 2008 metais. Per tą laiką jis buvo kelis kartus atnaujintas, taip pat keitėsi variklių gama. Ir kad tai – itin vykęs švedų markės automobilis, iškalbingai byloja vien jau tas faktas, kad iki pat šių metų kasmet šių vidutinės klasės „Premium“ segmento SUV buvo parduodama vis daugiau, kol galiausiai gegužę gamyba peržengė milijono vienetų ribą. Tad akivaizdu, kad su naujos kartos modeliu siejamos itin didelės viltys. Ir, išbandžius automobilį kelyje, galiu drąsiai pasakyti – jos tikrai pagrįstos. Automobilio gamybai panaudoti tos pačios modulinės SPA platformos elementai, kaip ir labiausiai prestižinės 90-os serijos modeliuose. 4,69 m ilgio automobilis (26 cm trumpesnis, 12 cm žemesnis ir 3 cm siauresnis nei „XC90“, taip pat į jo bagažinę telpa nuo 505 iki 1432 l) tapo erdvesnis ir nepalyginamai vikresnis nei pirmtakas. Ir dar jis yra itin pažangus, kadangi čia sumontuoti šiuolaikiški turbovarikliai (galima rinktis ir hibridinę pavarą), kurių galia siekia nuo 190 iki net 407 AG, taip pat jis turi tas pačias naujausias technologijas, kaip ir didysis „XC90“. Naujasis „Volvo“ šviesmečiais modernesnis už senąjį, tad konkurentams verta dar labiau sunerimti. Mūsų rinkoje automobiliai siūlomi tik su visų varančiųjų ratų sistema ir komplektuojami su automatinėmis 8 pavarų dėžėmis. Siūlomi du benzininiai 254 ir 320 AG ir du turbodyzeliniai 190 ir 235 AG varikliai, taip pat ir pati karščiausia hibridinė, iš tinklo įkraunama „Twin Engine“ versija, kurios bendra vidaus degimo ir elektros motoro galia siekia net 407 AG. Tokiu automobiliu galima iki 45 km nuvažiuoti vien tik elektra, iki 100 km/val. greičio 2015 kilogramų sveriantis SUV (modeliai be hibridinės pavaros sveria nuo 1656 kilogramų) įsibėgėja vos per 5,3 sek., o gamintojo teigimu, pirmam šimtui kilometrų šiam hibridui, įskaičiavus elektra įveikiamą atstumą, turėtų užtekti 2,1 l benzino. Gaila, bet pastarosios išbandyti neteko – mūsų bandymuose buvo galingiausios benzininės ir dyzelinės versijos, ir tik su papildomai užsakoma reguliuojama pneumatine pakaba. Žinoma, dėl to buvo ne ką mažiau smagu, ypatingai su benzinine 320 AG versija – azartiškas ir sūkius mėgstantis variklis, pasiekiantis 400 Nm ir iki 100 km/val. leidžiantis įsibėgėti vos per 6,6 sek., tiksliai, lengvai ir aiškiai veikianti vairo sistema ir visų ratų pavara – važiuoti šiuo „Volvo“ išties velniškai smagu!  Mažesnis už savo didesnius bendraplatformius, jis ne tik džiugino originalia išvaizda, moderniu ir elegantiškai lengvu, jaukiu, šviesiu salonu, bet ir ypatingai smagiomis važiavimo savybėmis, kurių nustatymus galima suderinti pagal poreikius kelionės režimų pasirinkimo ir reguliuojamos pneumatinės pakabos dėka. Daugiau apie automobilį, važiavimo patirtį, sąnaudas ir kainas žiūrėkite vaizdo medžiagoje.