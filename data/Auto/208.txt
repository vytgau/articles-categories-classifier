Pirmąjį pavasario mėnesį tik 31,4 proc. federalinės automobilių transporto agentūros (KBA) užregistruotų automobilių buvo dyzeliniai ir ši dalis buvo 9,2 procentinio punkto mažesnė negu 2017 metų kovo mėnesį. Vasario pabaigoje teisėjai nusprendė, kad vietos institucijos gali uždrausti dyzelinėms transporto priemonėms įvažiuoti į labiausiai užterštas jų miestų centro dalis, kad aplinkos ore sumažėtų kenksmingų kietųjų dalelių ir azoto oksidų (NOx) lygiai. Naujoji federalinė vyriausybė, kuriai vadovauja kanclerė Angela Merkel, stengiasi užkirsti kelią tokiems draudimams, tačiau kol kas vien jų grėsmė, o taip pat ir krentančios naudotų dyzelinių automobilių kainos, atgraso vis daugiau pirkėjų. Visame automobilių sektoriuje kovo mėnesį buvo užregistruota 347,433 tūkst. naujų automobilių – 3,4 proc. mažiau negu tuo pat mėnesiu pernai. Tačiau per pirmus tris šių metų mėnesius automobilių pardavimai Vokietijoje padidėjo 4 procentais. Didžiausia pasaulyje automobilių gamintoja „Volkswagen“ pardavimus Vokietijoje pirmąjį ketvirtį padidino 7,2 procento. Tuo tarpu BMW pardavimai smuko 1,9 procento. O „Mercedes-Benz“ pardavimai šiek tiek padidėjo.