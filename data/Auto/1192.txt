Anot ralį organizuojančios „Idėjų grupė“ direktorės Neringos Simson, svarbiausia naujiena – ateinančių metų „Moterų ralis“ bus skirtas Lietuvos valstybės atkūrimo šimtmečiui. Komandos bus kviečiamos puoštis tautine atributika, jų lauks naujos šventinės nominacijos bei rungtys. „Nusprendėme, kad kitąmet važiuosime su šūkiu „Išsilaisvink“. Taip originaliai švęsime Lietuvos valstybingumo šventę. Užduodami temą tikimės ne tik sužadinti patriotinius jausmus, bet ir išlaisvinti moterų kūrybiškumą bei paskatinti saviraišką. Tikimės sulaukti įdomių komandų pavadinimų, automobilių apipavidalinimų, merginos galės ieškoti būdo, kaip atrodyti šiuolaikiškai, stilingai, o kartu galės pabrėžti savo tautinį identitetą – nebus jokių ribų, tik stilius, mada ir pavasariška nuotaika“, – kalbėjo N. Simson. Anot jos, azartas „Moterų ralyje“ prasideda nuo pirmos akimirkos. Ketvirtadienį vakare paskelbus registraciją, jau užsiregistravo daugiau nei pusšimtis ekipažų iš 6 miestų: Jurbarko, Kauno, Panevėžio, Trakų, Utenos ir Vilniaus. Pirmą kartą dalyvaujančių – daugiau nei 10 ekipažų.  Organizatoriai pabrėžia, kad kitų metų „Moterų ralis“ bus pilnas netikėčiausių staigmenų. Merginų lauks nauja vaizdinga varžybų trasa su istoriniais Lietuvos paveldo objektais, dvarais, piliakalniais. Bus originalių sporto ir automobilio vairavimo rungčių, įvairūs žaismingi galvosūkiai ir kitos užduotys. N. Simson teigimu, ateinančiame ralyje moterims bus daugiau šansų laimėti, mat numatyta daugiau įskaitų ir įsteigta daugiau nominacijų. Ralyje laukiamos visų amžiaus grupių moterys. Žinoma, vairuoti gali tik turinčios vairuotojo pažymėjimą, tačiau važiuoti gali visos: jos gali pasirinkti šturmanės vaidmenį ar būti puikia pagalba sprendžiant galvosūkius bei atliekant užduotis. „Labai laukiame naujokių, joms yra įsteigta speciali „Pradedančiojo vairuotojo“ įskaita. Tiek naujokės, tiek ralyje nebe pirmą kartą važiuojančios moterys ir merginos puikiai praleis laiką, išbandys save, pažins Lietuvą, gaus adrenalino ir pasikraus teigiama energija visiems metams. Mūsų ralyje visada laimi gera nuotaika ir atmosfera. Beje, pagrindinė „Moterų ralio“ taurė, kurią pristatysime jau neužilgo, bus tikrai ypatinga“, – pažadėjo „Idėjų grupė“ direktorė. Registracija baigsis kitų metų balandžio 20 d. „Moterų ralis“ vyks 2018 m. balandžio mėn. 28 d. Visą informaciją apie renginį ir registraciją moterys ras svetainėje: www.moteruralis.lt bei „Facebook“ paskyroje.