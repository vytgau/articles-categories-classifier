Ieškinyje, kurį pateikė advokatų bendrovės „Hagens Berman“ ir „Grossman Roth Yaffa Cohen“, teigiama, kad „Ford“ gaminami „Mustang“ automobiliai gali prarasti greitį ir galią, kai jais važiuojama lenktynių trasoje, nes juose nėra transmisijos ir diferencialų aušintuvų, rašo carscoops.com. Ieškinyje teigiama, kad dauguma klientų perka „Shelby GT350“ kaip lenktyninį gatvių automobilį, bet kadangi transmisija ir galinis diferencialas gali perkaisti, automobilis aktyvuoja „avarinį režimą“, dėl ko staiga netenka galios ir sumažina greitį. O automobilis reklamuojamas kaip tinkamas lenktynių trasai. Ieškinyje teigiama, kad „Mustang“ internetinės svetainės ir „Ford“ klientų aptarnavimo svetainės užverstos skundais nuo klientų, kurie pagrįstai tikėjosi, kad jų prabangūs automobiliai bus tinkami lenktynių trasai, tačiau paaiškėjo, kad dėl kaistančių transmisijų ir diferencialųšie automobiliai kelia pavojų ir lenktynių trasoje, ir važiuojant gatvėmis bei keliais: jie perkaista ir pereina į avarinį režimą – drastiškai sumažėja jų greitis ir eksploatacinės savybės. Ieškinyje, kuris buvo pateiktas JAV apygardos teismui pietinėje Floridos apygardoje reikalaujama, kad „Ford“ kompensuotų pirkėjams visą automobilio kainą, taip pat sumokėtų baudinius nuostolius ir kompensaciją už mažesnius nei nurodyta automobilio privalumus. Be to, reikalaujama uždrausti visus brokuotus automobilius. Vadovaujančiojo „Hagens Berman“ partnerio Steve‘o Bermano teigimu, „kai bendrovė „Ford“ reklamavo ir pardavinėjo šiuos „Shelby GT350 Mustang“ automobilius, ji puikiai žinojo, kaip privilioti lenktynių entuziastus: „Shelby GT350 Mustang“ buvo reklamuojamas kaip riboto tiražo legendinis automobilis pasižymintis pagerintomis eksploatacinėmis savybėmis, kurį ištisos kartos sieja su lenktynėmis.“ „Mes manome, kad „Ford“ patraukė potencialius pirkėjus neva lenktynėms tinkamo automobilio reklama, nors iš tiesų žinojo, kad dėl defekto „Mustang“ automobilis niekada nebus toks greitas ir galingas, kokio tikėjosi pirkėjai“, – sako S. Bermanas. Bendrovė „Ford“ kol kas viešai nesureagavo į šį ieškinį.