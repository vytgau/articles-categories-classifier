„Cayenne Turbo“ priekyje – išskirtiniai LED žibintai bei „Porsche Dynamic Light System“ (PDLS), užtikrinanti puikų matomumą bet kuriuo paros metu. Šias sistemas turi ir kiti trečios kartos „Cayenne“, tačiau „Turbo“ modelį iš kitų išskiria dviejomis eilėmis išdėstyti šviesos moduliai. Automobilio siluetą puošia 21 colio skersmens ratlankiai, kurie sukurti specialiai „Turbo“ modeliui ir yra jo standartinėje įrangoje. Šio automobilio ratų arkos yra platesnės, su nudažytomis apsaugomis. Išskirtinis visų „Turbo“ modelių bruožas galinėje dalyje – dvigubi išmetimo vamzdžių antgaliai. Visos automobilio funkcijos kaip, pavyzdžiui, standartinėje įrangoje esanti 710 vatų galios BOSE® „Surround Sound System“ garso sistema, gali būti valdomos aukštos rezoliucijos lietimui jautriame „Porsche Advanced Cockpit“ ekrane. Vairuotojai ir keleiviai galingiausiame gamos modelyje gali nesunkiai surasti patogią sėdėjimo poziciją: sportinės sėdynės valdomos 18 krypčių, o bet kokioje kelionėje komfortą užtikrins standartinėje įrangoje esantis visų sėdynių šildymas bei daugiafunkcis vairas.  Didesnė galia, daugiau sukimo momento „Cayenne Turbo“ širdis – keturių litrų darbinio tūrio V8 su dviem turbokompresoriais. Jis išvysto 404 kW (550 AG) galią – 22 kW (30 AG) daugiau nei jo pirmtakas. Sukimo momentas didesnis 20 Nm – naujasis variklis išvysto net 770 Nm. Aštuonių laipsnių „Tiptronic S“ pavarų dėžė kiekvieną akceleratoriaus paspaudimą perduoda į visus keturis varančius ratus, kuriuos valdo elektroninė „Porsche Traction Management“ (PTM) sistema. Naujasis „Turbo“ iki 100 km/val. įsibėgėja per 4,1 sek. (3,9 sek. su „Sport Chrono Package“) bei išvysto didžiausią 286 km/val. Greitį. Naujoji variklių karta išsiskiria technologija, vadinama „central turbo layout“. V formos variklio viduryje sumontuoti turbokompresoriai užtikrina greitesnę variklio reakciją į akceleratoriaus paspaudimą – toks išdėstymas sutrumpina išmetamųjų dujų kelią nuo išmetimo kolektoriaus iki turbinos. Kitas to privalumas – kompaktiškesnė variklio konstrukcija, pažeminanti svorio centrą ir pagerinanti visureigio valdymo savybes. Aktyvi pakaba Naują, itin lengvą „Cayenne Turbo“ platformą galima apibūdinti trimis frazėmis: preciziškumas – kaip sportiniame automobilyje, komfortas – kaip sedane, o pritaikomumas – kaip bekelės visureigyje. Visas savybes suderinti leidžia unikali trijų kamerų amortizatorių bei PASM sistemos, prisitaikančios prie pačių įvairiausių vairuotojo poreikių. „Cayenne Turbo“ galinės padangos yra platesnės nei priekinės. Standartinis priekinių padangų išmatavimas – 285/40, tuo tarpu galinių – 315/35. Tokia modifikacija užtikrina didžiausią galios perdavimą į ratus įsibėgėjimo metu ir yra perimta iš sportinių automobilių. Visureigio atstumas nuo žemės iki žemiausios kėbulo dalies yra reguliuojamas automatiškai: „Cayenne Turbo“ numatyti penki važiavimo režimai, pritaikyti įvairiausiems keliams ir kelionėms bekele. Jeigu vairuotojas nori parinkti tinkamiausią prošvaisos dydį bekelėje, tą gali padaryti ir pats. Be šių technologijų „Cayenne Turbo“ montuojami ir papildomai užsakomi vairuojami užpakaliniai ratai, užtikrinantys maksimalų stabilumą atliekant persirikiavimo manevrus dideliu greičiu bei padidinantys manevringumą. Automobilyje taip pat įdiegta elektrinė 48 voltų įtampos „Porsche Dynamic Chassis Control“ (PDCC) posvyrio stabilizavimo bei „Porsche Torque Vectoring Plus“ (PTV+) galios paskirstymo sistemos. Aktyvios aerodinaminės technologijos „Cayenne Turbo“ yra pirmas visureigis, turintis aktyvų stogo oro aptaką, keičiantį poziciją priklausomai nuo akceleratoriaus ir stabdžių pedalo padėties. Greitėjimo ar važiavimo pastoviu greičiu metu šis aptakas užtikrina maksimalų efektyvumą bei padidina galinės visureigio ašies prispaudžiamąją jėgą, o stabdymo metu veikia kaip aerodinaminis stabdis. Jis prisideda prie itin pajėgios automobilio stabdžių sistemos – „Porsche Surface Coated Brake“ (PSCB), kuri „Cayenne Turbo“ modeliuose montuojama jau standartinėje įrangoje. Patobulinta stabdžių sistema yra gerokai efektyvesnė – naujasis „Cayenne Turbo“ teste nuo 250 km/val. iki visiško sustojimo demonstruoja dviem metrais geresnį rezultatą nei ankstesnės kartos modelis. PSCB sistemos išskirtinumas – volframo karbidu padengti stabdžių diskai, padidinantys stabdymo jėgą, mažinantys diskų dėvėjimąsi ir stabdžių dulkių kiekį. Pačia geriausia stabdžių sistema, montuojama į „Cayenne Turbo“ modelius, išlieka keraminių stabdžių sistema „Porsche Ceramic Composite Brake“ (PCCB). Pirmieji „Cayenne Turbo“ į pirkėjų rankas pateks 2017-ųjų pabaigoje, o užsisakyti juos galima jau dabar. Sportiškiausio gamos visureigio kaina Lietuvoje – 140 tūkst. 965,80 Eur su PVM.