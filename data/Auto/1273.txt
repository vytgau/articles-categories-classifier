Tokių mineralų kaip kobaltas, grafitas ir litis, paklausa, anot ekspertų, ateinančiais metas pastebimai išaugs, nes valstybės vis daugiau lėšų bei pastangų skiria kovai su automobilių tarša ir investuoja į elektrinius modelius. Pavyzdžiui, „Volkswagen“, norėdamas iki 2025 metų pasiekti ambicingų planų ir pradėti daugiau nei 80 naujų modelių ir jų modifikacijų skaičiuojant visas grupės markes gamybą, ieško partnerių Kinijoje, Europoje ir Šiaurės Amerikoje, kurie prisidėtų prie baterijų gamybos ir susijusių technologijų, vertinamų daugiau nei 50 mlrd. eurų, projektų vystymo. Praeitą savaitę vykusios derybos su didžiausiais kobalto gavėjais, tarp kurių „Glencore“, vykusios VW būstinėje Volfsburge baigėsi be rezultatų. Daugiau nei pusė visame pasaulyje išgaunamo kobalto atkeliauja iš Kongo Demokratinės Respublikos – šalies, garsėjančios politiniu nestabilumu ir teisine tamsybe. Be to, tai valstybė, kur išnaudojami vaikai – jie verčiami dirbti kasyklose. Praeitą savaitę 10 stambiausių keleivinių ir krovininių transporto priemonių paskelbė apie iniciatyvą kartu atpažinti ir spręsti etines, aplinkos apsaugos, su žmogaus ir darbo teisėmis susijusias problemas, kylančias išgaunant gamyboje reikalingas žaliavas. Partnerystės iniciatyva, pavadinimu „Drive Sustainability“, vienija VW, „Toyota Motor Europe“, „Ford“, „Daimler“, BMW, „Honda“, „Jaguar Land Rover“, „Volvo Cars“ ir sunkvežimių gamintojus „Scania“ ir „Volvo“. Aljanso nariai „vertins rizikas, kylančias gamybai automobilių pramonėje būtinų žaliavų gavimo procese“, teigia „CSR Europe“ verslo tinklo atstovas Stefanas Cretsas. „Tai leis „Drive Sustainability“ atpažinti problemas ir jas veiksmingai spręsti“, – teigia jis.