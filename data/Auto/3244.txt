Siekdami įrodyti, kad tai tiesa, ir tuo pačiu pareklamuoti savo visureigius, prancūzai nusprendė dalyvauti Dakaro maratone ir... dvejus metus konkurentams nepaliko vilčių naudodami dviem ratais varomą visureigį. Misija Dakare – stereotipų panaikinimas Dakaras – sunkiausios pasaulyje dykumų ir bekelės lenktynės, kuriose dominavo tik didelio darbo tūrio benzininis variklius turintys visais ratais varomi visureigiai. Tačiau pernai „Peugeot“ atvertė naują istorijos puslapį su visiškai kitokios koncepcijos automobiliu. Prancūzas Stephane‘as Peterhanselis pirmasis kirto finišo liniją su dyzeliniu „Peugeot 2008 DKR“ varomu galiniais ratais. Antras – Nasseras Al-Attiyah su „Mini“, trečias – Ginellis de Viliersas su „Toyota“. Tarp lenktynių ant laurų nemiega nei vienas automobilių gamintojas. Bet „Peugeot“, panašu, dirbo stropiausiai, mat rimtą evoliuciją į aukštesnę klasę išgyvenęs „3008 DKR“ modelis šiemet Dakare nuskynė visas tris pirmąsias vietas. Tik galiniais ratais varomas bolidas nušluostė nosį visais ratais varomiems rimtiems visureigiams jų stichijoje – milžiniškoje smėlio dėžėje. „Pasirinkome dviejų varančiųjų ratų komponavimą dėl dviejų priežasčių. Pirmoji: mums pasirodė, kad taisyklės gana palankios dviem ratais varomiems automobiliams, kad būtų galima sukonstruoti konkurencingą techniką visais ratais varomiems visureigiams. Antroji – norėjome paneigti stereotipus. Dakaras visiems asocijuojasi su visais ratais varomais visureigiais. Mes norėjome parodyti, kad ir du varomi ratai sugeba atlikti tą darbą. Tai labai svarbu ir mūsų atstovaujamam automobilių gamintojui“, – aiškina Bruno Faminas, „Peugeot Sport“ komandos vadovas. Taigi, ką bendro turi lenktyniniai „Peugeot“ bolidai ir naujausi prancūziški krosoveriai? Tik vieną varančiąją ašį. „3008 DKR“ varomas galiniais ratais, o 2008, Europos metų automobiliu tapęs 3008 ir netrukus prekybos salonuose pasirodysiantis 5008 – priekiniais. Dviem ratais varomam lenktyniniams automobiliui prieš visais ratais varomus visureigius pranašumą suteikia techninis Dakaro maratono reglamentas. „Peugeot“ turi didesnes padangas, didesnę amortizatorių eigą ir galimybę reguliuoti padangų slėgį neišlipant iš automobilio. Du varomi ratai miestiečiui – geriau Serijiniai „Peugeot“ krosoveriai taip pat turi unikalų privalumą: jie komplektuojami su „Grip Control“ sistema, kompensuojančia visų varančiųjų ratų trūkumą ten, kur sunkios kelio sąlygos. Arba išvis nėra kelio. „Grip Control“ – sistema, kontroliuojanti variklio, pavarų dėžės, stabdžių ir diferencialo darbą pritaikant jį specifiniam kelio paviršiui, kad automobilis saugiai judėtų ten, kur kiti užklimptų. Tokią technologiją sukūrė vokiečių kompanija „Bosch“ užpakaliniais ratais varomiems automobiliams, „Peugeot“ ją sukalibravo priekinių ratų pavarai. Vairuotojui siūloma rinktis penkis skirtingus režimus: purvui, sniegui, smėliui, normaliam važiavimui keliu arba išjungti ESP sistemą. Pirmieji trys režimai savaip kontroliuoja varančiųjų mazgų darbą, kad automobilis neužklimptų, o saugiai važiuotų bet kokiu paviršiumi. Pavyzdžiui, važiuojant sniegu sistema slopina variklio galią ir neleidžia ratams prasisukti. Smėlyje – priešingai. Palaikomi didesni sūkiai, į ratus siunčiama daugiau galios, kad priekiniai ratai saikingai prasisuktų biriu kelio paviršiumi ir automobilis nesustodamas judėtų į priekį. Purve didžiausią reikšmę turi variklio sukimo momentas, kuris leidžia ratams skintis kelią per pliurzę jų neprasukant.  Šiuolaikinių krosoverių pirkėjams nereikia tikrų visureigių pravažumo savybių, mat retas nuvažiuoja nuo asfalto, jiems pakanka aukštesnės sėdėsenos ir didelės erdvės salone. Tačiau nemaža dalis SUV tipo automobilių vis dar parduodama su visų varančiųjų ratų sistema. Vairuotojai nori žinoti, kad jausis saugiai jeigu teks nuvažiuoti nuo kelio arba užpuls prastos oro sąlygos. Dėl savo saugumo jie aukoja papildomus pinigus nepigiai kainuojančiai visų varančiųjų ratų sistemai ir išleidžia daugiau pinigų degalinėse. „Peugeot“ sako, kad su „Grip Control“ sistema šių dalykų vardan saugumo aukoti nereikia. Tarpininkas tarp kelionių ir žvejybos Tokia logika įsitikino ir „Peugeot“ ambasadorius Lietuvoje Žydrūnas Savickas, jau beveik metus vairuojantis „Europos metų automobilį 2017“ – „Peugeot 3008“. Jis per metus nuvažiuoja 40-60 tūkst. kilometrų: varžybos Lietuvoje ir aplinkinėse valstybėse, kasdieninės kelionės į treniruotes bei masažus atima daug laiko, tačiau kartais sportininkui tenka nuvažiuoti nuo asfalto – pavyzdžiui, vykstant į jo mėgstamą žvejybą. „Aš mėgstu žvejoti, bet mažai laiko turiu. Turėčiau daugiau laiko, tai kad ir dabar važiuočiau“, – juokiasi galiūnas. Ž. Savickas neslepia, kad automobilių sportu domisi menkai, tad gamintojų reklamuojami pasiekimai šiose srityse jo ausų nepasiekia. Tačiau apie „Peugeot“ pasiekimus bekelės varžybose būnant Lietuvoje – Dakaro ralio krašte – neišgirsti turbūt yra neįmanoma. Du varančiuosius ratus turintis visureigis stipriausiam planetos žmogui skamba neįprastai, tačiau jo asmeninė patirtis leido įsitikinti, jog tokia transmisija – geras balansas tarp kasdieninio važinėjimo ir retsykiais patiriamų kelionių sunkiau pravažiuojamomis vietomis. Kita vertus, jo vairuojamas automobilis gali pasigirti kitu bekelėje itin vertinamu privalumu – aukšta prošvaisa. Šiame krosoveryje ji siekia net 219 mm, o užvažiavimo bei nuvažiavimo kampai – atitinkamai 20 ir 29 laipsniai.