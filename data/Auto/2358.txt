Antroje vietoje – iš trijų etapų tik dviejuose dalyvavęs komandos „General Financing team Pitlane“ pilotas Benediktas Vanagas. Pernai Lietuvos ralio čempionate jis nedalyvavo, o šįmet važiuoja nauju automobiliu ir su nauja šturmane – Agne Vičkačkaite-Lauciuviene. Trečias – vieninteliame iš Lietuvos čempionato etapų automobilių keturiais varomais ratais kategorijoje – „Halls Winter Rally“ – kol kas startavęs Dominykas Butvilas. LARČ automobilių keturiais varomais ratais įskaitoje kovoja 24 ekipažai iš Lietuvos, Latvijos, Lenkijos, Švedijos, Rusijos ir Ukrainos. Dauguma LARČ dalyvių jau šį savaitgalį pradės antrąją čempionato pusę. Pirmuosius starto numerius ketvirtajame LARČ etape – tarptautiniame ralyje „Samsonas Rally Rokiškis“ – gavo J. Vorobjovas (1) ir B. Vanagas (2). „Šis ralis unikalus tuo, kad šių greičio ruožų nėra buvusių, bent Lietuvos nepriklausomybės laikotarpiu. Tai suvienodina visų dalyvių sąlygas. Specialus ačiū Martynui Samsonui, kuris daug prisidėjo kviečiant tiek daug užsienio dalyvių. Bus įdomu stebėti visų dalyvių potencialą šiame ralyje“, – sakė B. Vanagas, važiuojantis R5 klasės automobiliu „Škoda Fabia“, pramintu „Juoduoju Vaiduokliu“.  Rokiškyje tokio rango automobilių varžybos Lietuvai atgavus nepriklausomybę vyksta pirmąsyk. „General Financing team Pitlane“ komanda, kaip ir dar 14 ekipažų, čia kovos ne tik dėl LARČ, tačiau ir dėl FIA „Baltic Rally Trophy“ įskaitos taškų. 72 ekipažų iš 13 valstybių „Samsonas Rally Rokiškis“ laukia techniški greičio ruožai, kuriuose asfaltą keičia žvyras, laukus – miškas ir gyvenvietės. Tarp ralio dalyvių – Lietuvos, Latvijos, Estijos, Suomijos, Švedijos, Norvegijos, Rusijos, Ukrainos, Lenkijos, Vokietijos, Belgijos, Airijos ir Didžiosios Britanijos atstovai. Rokiškyje ir jo apylinkėse lenktynininkams teks įveikti 12 naujų ir dar nematytų greičio ruožų. Greičio ruožai driekiasi 133 kilometrus. Iš viso ralio dalyviams reikės įveikti 418 kilometrų. Artimiausi B. Vanago startai 2017 m. klasikinio ralio sezone: 08.04 – 05 Samsonas Rally Rokiškis (LT/BRT) 09.08 – 09 DHL Rally Elektrėnai (LT/BRT) 09.29 – 30 Rally Classic Druskininkai (LT)