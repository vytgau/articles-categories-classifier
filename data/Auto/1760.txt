B. Maieris ėmėsi raminti dėl savo darbo vietų sunerimusius čekus - žiniasklaidoje buvo rašoma, kad „Škoda“ dalį savo gamybos iš Čekijos gali iškelti į Vokietiją. Generalinis direktorius trečiadienį susitiko su Čekijos ministru pirmininku Bohuslavu Sobotka. Spaudos konferencijoje B. Sobotka teigė, kad B. Maieris jam užtikrino darysiąs viską, kad apsaugotų darbo vietas Čekijoje. „Reuters“ praėjusią savaitę pranešė, kad „Volkswagen“ siekia sumažinti iš „Škoda“ kylančią konkurenciją savo prekės ženklo automobiliams. Koncernas mano, kad „Škoda“ turi nesąžiningą pranašumą, nes gamintojas turi prieigą prie vokiškų technologijų ir pigesnės darbo jėgos Čekijoje. Kažkada kone pajuokų objektu automobilių rinkoje buvusi „Škoda“ per 26 metus „Volkswagen“ koncerne tapo sėkmingu prieinamų automobilių gamintoju, kasmet stabiliai užimančiu vis didesnę rinkos dalį, net pačių „Volkswagen“ prekės ženklo sąskaita. Pernai „Škoda“ pagal veiklos pelno maržą sugebėjo pralenkti „Volkswagen“ prabangių automobilių prekės ženklą „Audi“.