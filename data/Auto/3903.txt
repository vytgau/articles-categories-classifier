Susisiekimo ministerija tikisi, kad pirmoji projekto dalis bus įgyvendinta iki 2018 metų pabaigos. Tam numatoma skirti beveik 1,5 mln. eurų iš Europos regioninės plėtros fondo, savivaldybės privalės prisidėti ne mažiau kaip 15 proc. visų projekto išlaidų. 2015 metais Vyriausybė nusprendė, kad reikėtų plėtoti viešąją elektromobilių įkrovimo infrastruktūrą penkiuose daugiausia gyventojų turinčiuose Lietuvos miestuose ir kurortuose, taip pat šalia dviejų transeuropinių kelių. Elektromobilių infrastruktūrą įrengti taip pat rekomenduota savivaldybėse, turinčiose daugiau kaip 25 tūkst. gyventoju bei daugiau kaip 10 tūkst. automobilių. Atsižvelgdamos į šias rekomendacijas, Lietuvos savivaldybių tarybos šių metų pradžioje ėmė svarstyti, kiek ir kokio galingumo krovimo vietų reikėtų elektromobiliams. Kaunas elektromobiliams krauti yra numatęs 30 vietų, iš viso ketinama įrengti 39 jungtis. Jos turėtų būti ilgalaikio automobilių stovėjimo aikštelėse, prie „Žalgirio“ arenos, savivaldybės ir seniūnijų pastatų bei įvairių traukos vietų. Klaipėdoje planuojama įrengti aštuonias naujas krovimo vietas, visas įprastos galios. Jos suplanuotos Taikos ir Jūrininkų prospektuose, Molo, S.Nėries, H.Manto, Danės, Bangų ir Dubysos gatvėse. Šiauliai norėtų įrengti septynias įkrovimo vietas – prie didžiųjų miesto prekybos centrų, geležinkelio stoties, Saulės Laikrodžio bei Prisikėlimo aikščių. Jonavoje norima padaryti 26 krovimo vietas, vieną iš jų – didelės galios. Mažeikių rajono savivaldybė yra numačiusi tris krovimo vietas: po dvi didelės galios krovimo prieigas rengiamasi įrengti Vilniaus ir Sedos gatvėse, o Ventos gatvėje – dvi įprastos galios prieigas. Tauragė norėtų įrengti 18 krovimo vietų, iš kurių tris – didelės galios, Marijampolė – dešimt vietų, vienoje būtų keturios, o kitose – po dvi krovimo prieigas. Telšiai yra numatę dvi vietas, kur galėtų būti kraunami elektromobiliai, tiek pat vietų planuoja ir Utena. Birštonas svarsto apie aštuonias prieigas, Druskininkai – apie devynias. Neringa pernai parengė investicinį projektą, kuriame numatytos keturios įkrovimo vietos Nidoje, po dvi – Preiloje, Pervalkoje ir Juodkrantėje.