Tiek Europos, tiek ir JAV gamintojai parodoje pristatė kelias dešimtis Šiaurės Amerikai skirtų modelių. Nors sedanai ir elektriniai automobiliai vis dar nepraranda dėmesio, akivaizdu, kad automobilių gamintojai daug vilčių deda į didelius visureigius ir pikapus, kurie užtikrina didelę pelno maržą ir kuriuos taip mėgsta JAV vartotojai. Siekdami patenkinti amerikiečių norus gamintojai siūlo prabangesnių ir labiau šeimai pritaikytų visureigių ir pikapų. Kai kuriais atvejais gamintojai atnaujino senesnius modelius ir juos padidino ir paaukštino, lyginant su ankstesne modelio karta. „Pikapai nebėra tik darbinės mašinos. Dabar jie labiau yra šeimyniniai automobiliai“, – sakė automobilių pramonės analitikė Rebecca Lindland.  Ekspertai prognozuoja, kad šie metai bus visureigių ir pikapų metais, nes prognozuojamas tikras šio segmento atsigavimas po kelerių rinkos traukimosi metų, kuris prasidėjo po 2008 metų Didžiosios recesijos. „Manau, kad jie atspindi tam tikras amerikietiškos kultūros vertybes, – sakė „Fiat Chrysler“ vadovas Sergio Marchionne. – Palyginimui, pikapų galimybės suvaidinti svarbų vaidmenį Europoje būtų beveik nulinės.“ Ir tokia amerikiečių meilė dideliems automobiliams yra visiškai logiška: degalai vis dar yra nebrangūs, ekonomika klesti, nedarbas yra mažas, o amerikiečiai pirmenybę teikia brangesniems ir funkcionalesniems automobiliams, lyginant su kukliais šeimyniniais sedanais ar dar kompaktiškesniais modeliais. Šiais metais Detroito automobilių parodoje pikapų ir didelių visureigių kategorijoje geriausiu buvo pripažintas milžiniškas „Lincoln Navigator“.