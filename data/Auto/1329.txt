Kaip rašoma pranešime žiniasklaidai, „Jaguar“ pasiektas laikas net 11 sekundžių geresnis už šios klasės rekordą, užfiksuotą „Alfa Romeo Giulia QV“, o absoliučioje kvalifikacijoje 600 AG „Jaguar XE SV Project 8“ šiuo metu užimtų 26-ą vietą, aplenkdamas daug garsių sportinių superautomobilių. „Siekėme sukurti ypatingą automobilį, taigi, jis turėjo būti greičiausias, vikriausias, judriausias. Iškelta užduotis pareikalavo neįtikėtinų sedano „Jaguar XE“ pokyčių. Keičiant kėbulą, liko XE stogas bei priekinės durys. Net 75 proc. mechaninės įrangos yra nauja. Toks radikalus persikūnijimas leido pasiekti greičio rekordą“, – sako SVO padalinio direktorius Markas Stantonas. „Jaguar XE SV Project 8“ – tai speciali daugybę apdovanojimų laimėjusio „Jaguar XE“ versija. Vidutinės klasės sedanas XE gavo visų varančiųjų ratų važiuoklę ir klasikinį „Jaguar“ V8 turbininį 5 litrų darbinio tūrio variklį, „ištreniruotą“ iki 600 AG. Tai leido iškart peršokti į sportiškiausių pasaulio automobilių kategoriją pagal savo dinamines savybes: XE iki 100 km/val. įsibėgėja vos per 3,3 sekundės ir pasiekia 322 km/val. greitį.  Tarp daugybės patobulinimų labiausiai išsiskiria rankiniu būdu reguliuojamas važiavimo aukštis, „Intelligent Driveline Dynamics“ režimas, skirtas vairavimui žiedinėje trasoje, bei lengvo aliuminio ir anglies pluošto lydiniais patobulinta „XE SV Project 8“ išorė, leidžianti pasiekti geresnių rezultatų trasoje. Šiame modelyje „Jaguar“ pirmą kartą panaudojo naują anglies pluošto ir keramikos stabdžių sistemą. Be to, pirmą kartą keliams skirtų automobilių istorijoje panaudoti „Formulėje 1“ naudojami silikono nitrido keraminiai guoliai. Variklyje montuojama dujų išmetimo sistema „Titanium Variable Active Exhaust“, visų varančiųjų ratų „Jaguar All-Wheel Drive“ (AWD) sistema bei iš automobilių lenktynių sporto pasiskolinti aerodinaminiai sprendimai. „Jaguar XE SV Project 8“ automobilių iš viso bus pagaminta tik 300 vienetų, Baltijos šalims skirta kvota – 3 „Project 8“. Ir visi jie jau yra užsakyti.