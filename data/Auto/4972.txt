Antradienį pristatyti du koncepciniai modeliai, bet iš esmės jie jau niekuo nesiskiria nuo serijinių. Vidutinės klasės pikapas taikysis į turtingas komercines įmones ir pasiturinčius pirkėjus, mėgstančius aktyvų laisvalaikio leidimo būdą. Kaip teigia „Mercedes“ kompanijos atstovai, pagrindinėmis rinkomis šiam automobiliui bus Lotynų Amerika, Pietų Afrika, Australija ir, žinoma, Europa. Keista, bet vokiečiai nedaug tikisi iš Jungtinių Amerikos Valstijų, nes anot jų, pastaruoju metu šioje šalyje pikapų paklausa dramatiškai nukrito, nors daugybę metų tai buvo pats populiariausias automobilių tipas. Tačiau nesitikėkite, kad tai kažkoks unikalus ir visiškai naujas modelis. Iš tikrųjų techninę dalį „Mercedes“ skolinasi iš „Nissan“ kompanijos – iš esmės tai tik labai prabangi „Nissan Navara“ versija. Naujas X klasės mersedesas net bus gaminamas ten pat, kur „Navara“ ir „Renault Alaskan“ – dar vienas naujai iškepto „Mercedes“ klonas – „Nissan“ gamykloje Ispanijoje ir „Renault“ fabrike Argentinoje. Ispaniškas X klasės variantas bus tiekiamas Europai, Australijai ir Afrikai, o argentinietiškas – Amerikoms.  „Mercedes“ rinkodarininkai nesitiki, kad naujoji X klasė daugeliui taps darbiniu arkliu, bet naujas automobilis patrauks privačius pirkėjus. Kiekvienais metais visame pasaulyje nuperkama po daugiau kaip du milijonus pikapų ir vis dažniau pirkėjai renkasi prabangesnes versijas, tad „Mercedes“ tai buvo gardus, bet iki šiol nepasiekiamas kąsnelis. Kol kas didžiąją pikapų rinkos dalį pasaulyje užima „Toyota“ – jai priklauso net trečdalis visų naujų pikapų rinkos planetoje Naujojo „Mercedes“ produkto pristatymo metu Stokholme kompanijos vadovai teigė, į jį investuosiantys net milijardą eurų. Automobilis bus varomas galiniais arba visais ratais, galės tempti trijų su puse tonos krovinį, pats paveš daugiau kaip toną ir turės visus „Mercedes“ automobiliams įprastus privalumus bei šiam automobiliui įprastą prabangų interjerą su visomis saugumo ir komforto sistemomis. Nors automobilis bus gaminamas pasinaudojus „Nissan Navara“ platforma, tačiau turės savo unikalų interjerą ir kėbulą.