Lapkričio 24 d. į policiją kreipėsi 19-etis jaunuolis, gyvenantis Rainiuose (Telšių r.). Vaikinas nurodė, kad spalio 2 d., pagal pirkimo-pardavimo sutartį savo turėtą automobilį „BMW 520“ išmainė į automobilį „Opel Vectra“. Tik praėjus kone dviems mėnesiams – lapkričio 23 d. – vaikinas sužinojo, kad automobilis, kurį jam perleido kitas asmuo, įsigytas lizingu, tad susidarius įsiskolinimui, privalu jį grąžinti. Policija pradėjo ikiteisminį tyrimą dėl sukčiavimo. Patys pareigūnai pripažįsta, kad toks sukčiavimo būdas Lietuvoje kol kas naujiena. „Kiek kalbėjau su pareigūnais, tai nėra dažnas atvejis. Tokios statistikos neturime, turime tik bendrą sukčiavimų statistiką. Šiemet per 10 mėnesių šalyje užregistruoti 2172 sukčiavimo atvejai“, – DELFI teigė policijos departamento atstovas Ramūnas Matonis. Beje, per 10 šių metų mėnesių sukčiavimo atvejų nustatyta beveik trečdaliu mažiau nei per tą patį praėjusių metų laikotarpį. Tačiau, akivaizdu, kad aferistai tampa išradingesni.