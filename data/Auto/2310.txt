Penktadienį, pirmąją ralio dieną, sportininkai turėjo nuvažiuoti 6 greičio ruožus, kurių bendras atstumas – virš 100 kilometrų. Šiame ralyje startavo visas Europos ir Lenkijos ralio elitas, tačiau tik prasidėjus varžyboms vienas po kito lenktynininkai traukėsi iš kovos, palikdami šalikelėse sudaužytus savo automobilius. Dėl avarijų gausos buvo atšaukti pirmi trys greičio ruožai, kuriuose D. Butvilas net nespėjo startuoti. „Dar prieš varžybas kalbėjome, kad laukia itin dideli karščiai ir naujas, bet tuo pačiu ir itin nelygus asfaltas. Esant didžiuliams greičiams menkas kelio nelygumas arba kalniukas tampa visu tramplinu. Kiek teko matyti po ralio, avarijų būta labai stiprių ir sunkių. Džiaugiuosi, kad niekas nenukentėjo. Tačiau ir labai liūdna, jog negalėjome startuoti pirmuose trijuose greičio ruožuose ir buvome priversti daugiau nei 4 valandas turistiniu greičiu blaškytis tarp greičio ruožų“, – nusivylimo neslepia vienas greičiausių Lietuvos ralio pilotų. Galiausiai įpusėjus pirmajai ralio dienai D. Butvilas startavo ketvirtajame greičio ruože. Tačiau vos tik įpusėjus šį greičio ruožą sportininkas pajuto trūkčiojantį automobilį, kuris galiausiai sustojo šalikelėje. Nuvežus „Škoda Fabia R5“ automobilį į serviso zoną, paaiškėjo, kad problemos kilo dėl kritusio kuro padavimo slėgio. Kadangi Dominykas dėl gedimo nebaigė pirmosios dienos greičio ruožų, tad jis pasitraukė iš kovos bendroje šio ralio įskaitoje. Jis gavo tik papildomų įskaitinių taškų savo klasėje už gerą tempą antrąją dieną.  „Komandos mechanikai ganėtinai greitai sutvarkė gedimą ir antrąją ralio dieną mes jau galėjome važiuoti pilnu tempu. Pravažiavęs 6-8 greičio ruožus jaučiausi vis geriau ir didinau tempą. Antrą kartą tuose pačiuose greičio ruožuose savo buvusį laiką gerinau po 10 ar net 18 sekundžių ir važiavau tarp TOP5 Lenkijos čempionato lenktynininkų ir tarp TOP10 Europos čempionato dalyvių. Tai buvo mano pagrindinis tikslas šiame ralyje – toliau pažindintis su šiuo automobiliu ir greitėti ant asfalto dangos“, – teigia „Auto Partner Rally Team“ komandos pilotas D. Butvilas. Po mažiau sėkmingo trečiojo Lenkijos ralio čempionato etapo D. Butvilas su Renatu Vaitkevičiumi krenta iš antrosios į ketvirtąją bendros įskaitos poziciją. Artimiausias „Rajd Dolnośląski“ ralis sportininkų laukia rugsėjo 29-spalio 1 dienomis.