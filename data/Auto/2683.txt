Airida sutiko prisidėti prie Lietuvos automobilių sporto federacijos (LASF) iniciatyvos, kuria siekiama supažindinti visuomenę su žymiausiomis šalies lenktynininkėmis ir skatina moteris būti drąsioms ir užsiimti mėgstama veikla. – Kaip ir kodėl susidomėjote automobilių sportu? Kiek laiko juo užsiimate? – Man visuomet patiko galingi automobiliai bei greitis. Pirmą kartą su automobilių sportu susidūriau maždaug prieš 10 metų, kai sutikau savo vyrą. Jis nuolat dalyvaudavo automobilių traukos lenktynėse, o aš jį palaikydavau ir pasvajodavau, kad ir pati norėčiau kada nors stovėti prie starto linijos. Lenktynėms reikėjo tinkamo automobilio, todėl teko kiek palaukti, kol pati pradėjau dalyvauti autosporte. Savo svajonę įgyvendinau po 6 metų ir jau 4 sezoną dalyvauju įvairiose „drago“ lenktynėse. Pamenu, didžiausias iššūkis buvo pirmieji startai: buvau naujokė tarp jau patyrusių vairuotojų ir tai tikrai gąsdino. O dar tas jaudulys dėl to, kokios bus vyrų reakcijos, kai su jais varžysis už vairo sėdinti moteris... Tačiau buvau labai šiltai sutikta ir visada turėjau didelį palaikymą. – Kodėl iš daugelio autosporto šakų pasirinkote būtent „dragą“? Dragą pasirinkau, nes dievinu greitį. Tai sportas, kuriame technika yra paruošta tam, kad įveiktų tam tikrą distanciją per kuo trumpesnį laiką. Trasos ilgis sudaro 402 m (¼ mylios ) arba 201 m (1/8 mylios). „Drage“ dalyvauja automobiliai su pačiais galingiausiais varikliais. Pačios galingiausios „drago“ mašinos 1/4 mylios finiše priartėja prie 300 km/val. greičio Lietuvoje, o pasaulyje – net virš 500 km/val.! Pasaulyje „drago“ lenktynės – labai populiarios, daugelis trasų puikiai pritaikytos galingiems automobiliams. Lietuva šiuo klausimu dar šiek tiek atsilieka, tačiau pastebiu, kad kiekvienais metais situacija vis gerėja. Tobulėja varžybų organizavimas, didinamas saugumas, geriau paruošiamos trasos. – Iš sportininkų tenka girdėti, kad kiekvienas finišas varžybose jau yra laimėjimas, nepriklausomai nuo rezultato. Sutinkate su šia mintimi? – Pritarčiau, kad laimėti nėra svarbiausia. Man kur kas svarbiau pagerinti savo asmeninį trasos įveikimo laiką.  Tačiau, be abejonės, užlipti ant pakylos laiptelio – įsimintina akimirka. Tuo metu užplūsta didelis laimės jausmas ir džiaugsmas, kad visos įdėtos pastangos pasiteisino. – Kaip atrodo jūsų pasiruošimas varžyboms? Prieš kiekvienas varžybas tobulinamas mano automobilis, tačiau tuo rūpinasi specialistai. Mano asmeninis pasiruošimas dažniausiai būna išanalizuoti klaidas: peržvelgti vietas, kuriose esu silpna ir kur dar galėčiau pasitempti. Taip pat, naujų strategijų kūrimas. Žinoma, ne ką mažiau svarbu ir emocinis pasiruošimas. „Drago“ lenktynėse trasa įveikiama per kelias sekundes, todėl sportininkas neturi daug laiko priiminėti vienokį ar kitokį sprendimą, o padarius bent menkiausią klaidą lieka maža tikimybė įgyvendinti savo tikslą ir laimėti. Prieš startą jautiesi emociškai nestabilus, tad aš visuomet skiriu daugybę jėgų susikaupimui, stengiuosi šaltai reaguoti, nugalėti savo emocijas. – Kokioms varžyboms ruošiatės šį sezoną? Kokių rezultatų tikitės? – Šį sezoną ruošiuosi dalyvauti Lietuvos automobilių „Drag“ čempionate, kuris vyks Lietuvos ir Latvijos trasose. Tikiuosi, kad pavyks tobulėti ir pagerinti savo asmeninį trasos įveikimo laiką. – Kaip manote, kokios moteriškos savybės suteikia pranašumo lenktyniaujant? – Moterys yra atidesnės, mažiau rizikuoja, daugelyje sudėtingų situacijų sugeba išlaikyti šaltą protą. – Kaip vertinate moterų įsitraukimą į automobilių sportą? Ar moterų dalyvių skaičius varžybose didėja ar mažėja ir kas tai lemia? – Labai džiaugiuosi, kad vis daugiau moterų tampa drąsesnėmis ir išbando save automobilių sporte. Manau, kad daugelis moterų tiesiog „užsikrečia“ matydamos savo artimųjų ar draugų, kurie lenktyniauja, pavyzdį. Dažniausiai joms reikia tiesiog paskatinimo ir palaikymo. – Kas yra jūsų pavyzdys autosporte? – Mano vyras Mindaugas Beniušis. Jis taip pat dalyvauja įvairiose automobilių traukos lenktynėse. Šiuo metu jam priklauso geriausias Lietuvos „Drag“ lenktynių trasos įveikimo laikas („1/4 ET“ trasos įveikimo laikas – 8,09 sek., pasiektas 2015 m.). – Ką patartumėte moterims, besidominčiomis galimybe prisidėti prie automobilių sporto? – Patarčiau būti ryžtingoms. Siekite savo svajonių, juk jos ir yra tam, kad būtų įgyvendintos!