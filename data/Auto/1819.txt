Ralio sezono pradžia žadėjo, kad mažėjant etapų skaičiui, gali augti intriga – viskas buvo labai nenuspėjama, o pirmų trijų etapų nugalėtojas vis kitas. Bet likusiuose trijuose etapuose triumfavo latvis Janis Vorobjovs su šturmanu Ivo Pūkiu („Mitsubishi Mirage“) ir su sąskaitoje turimomis keturiomis pergalėmis antrą kartą iš eilės tapo Lietuvos ralio čempionais. Jie keturiais ratais varomų automobilių įskaitoje buvo nepavejami. Pirmas etapas Galbūt iššūkį šiam ekipažui būtų galėjęs mesti Dominykas Butvilas („Škoda Fabia R5“), kuris triumfavo pirmajame Lietuvos ralio čempionato etape – žiemos ralyje „Halls Winter Rally“. Antras čia buvo Giedrius Notkus ir Dalius Strižanas („Mitsubishi Lancer Evo IX“), o trečias Martynas Samsonas su Mindaugu Varža („Mitsubishi Mirage“). Gaila, bet Dominykas kituose etapuose nebestartavo ir kova dėl titulo vyko be jo. Tuo tarpu 2WD įskaitoje pirmą paraišką ir norą būti čempionu išreiškė Egidijus Valeiša. Jis Utenoje pranoko Saulių Trapuilą ir Nerijų Malaševičių. Visi trys lenktynininkai važiavo su „BMW M3“ automobiliais. Antras etapas Antrasis ralio etapas visus sukvietė į Latviją, į „Rally Talsi“, kur lietuviškoje įskaitoje greičiausiai lėkė Vaidotas Žala („Mitsubishi Lancer Evo IX“) bei Giedrius Notkus, tačiau abu ekipažai gavo po 20 minučių baudą už kuro papildymą neleistinoje vietoje ir tai juos nustūmė rikiuotės galo link. Tuomet Lietuvos ralio čempionato įskaitos nugalėtoju buvo pripažintas lenkas F. Nivette („Mitsubishi Mirage“), antrą vietą užėmė Benediktas Vanagas su Agne Vičkačkaite-Lauciuviene („Škoda Fabia R5“), o trečias buvo latvis G. Lielkajis („Mitsubishi Lancer Evo IX“). Turinčių tik du varomus ratus įskaitoje greičiausias buvo S. Trapuila. Trečias etapas 2016 metų Lietuvos ralio čempionas latvis Janis Vorobjovs Talsi ralio nebaigė, žiemos ralyje buvo tik ketvirtas, tačiau ralyje „Žemaitija 2017“ pateisino savo titulą ir pagaliau pelnė pirmąją sezono pergalę. Vytautas Švedas su šturmanu Žilvinu Sakalausku čia buvo antri, o Benediktas Vanagas – trečias. Įpusėjus čempionatui, bendroje 4WD suvestinėje ėmė aiškėti sezono lyderis. Savo sąskaitoje turintis 66 taškus pirmas žengė latvis J. Vorobjovs. B. Vanagas turėjo 17 taškų mažiau ir buvo antras, o vos viename etape startavęs ir jame nugalėjęs – Dominykas Butvilas buvo klasifikuojamas trečioje vietoje su 44 taškais. Žemaitijoje, 2WD įskaitoje, taip pat triumfavo vėl kitas lenktynininkas – Giedrius Firantas („BMW 325“), o čempionate tuo metu užtikrintai pirmavo Saulius Trapuila su 104 taškais. Egidijus Valeiša buvo antras (61 taškas), o surinkę po 51 tašką trečią vietą dalinosi Jonas Pipiras ir Nerijus Malaševičius. Ketvirtas etapas Rugpjūčio mėnesį ralio karavanas pasuko į naujas apylinkes – Rokiškį, kur vyko ketvirtasis čempionato etapas - „Samsonas Rally Rokiškis“. Janis Vorobjovs čia ir vėl buvo greičiausias, aplenkęs Giedrių Notkų bei Vaidotą Žalą su šturmanu Žygimantu Augustu Žala. Rokiškyje antrąją sezono pergalę į savo sąskaitą įsirašė ir Egidijus Valeiša (2WD), pranokęs Saulių Trapuilą. Penktas etapas „DHL Rally Elektrėnai“ etape vėl nieko naujo – įsismarkavęs J. Vorobjovs ir vėl šventė eilinę pergalę daugiau nei viena minute aplenkęs Vytautą Švedą. Trečias čia buvo braliukas Guntis Lielkajis. Po šio etapo jau tapo aišku, kad niekas iš Janio nebeatims antrojo iš eilės Lietuvos ralio čempiono titulo. Toks pats scenarijus buvo ir 2WD įskaitoje, kur Elektrėnuose laimėjęs Saulius Trapuila taip pat galėjo būti visiškai ramus ir į Druskininkus važiuoti jau turėdamas čempiono titulą kišenėje. Beje, pastarasis čia net nestartavo. Šeštas etapas – finalas Druskininkuose J. Vorobjovs į savo sąskaitą įsirašė dar vieną pergalę ir įrodė, kad prasta sezono pradžia dar nieko nereiškia. Laimėjęs keturis etapus jis tapo ne tik Lietuvos čempionu keturiais ratais varomų automobilių įskaitoje, bet taip pat triumfavo ir LARČ3 klasėje. 4WD įskaitoje į antrąją vietą pretendavo net trys lietuviai: Benediktas Vanagas, Giedrius Notkus bei Vytautas Švedas. Labiausiai pasisekė pastarajam. Vytautas ne tik užėmė antrąją vietą Druskininkų ralyje, bet ir tapo 4WD įskaitos vicečempionu. Prieš šį etapą jis buvo tik ketvirtoje bendros įskaitos vietoje. Trečias čempionate liko Giedrius Notkus, minimalia persvara atsilikęs nuo Vytauto. Ir jeigu ne Druskininkų ralyje, aštuntajame greičio ruože, pramuštas ratas – G. Notkus būtų galėjęs džiaugtis 4WD įskaitos sidabru. Tačiau ši nesėkmė Giedriui nesutrukdė išlaikyti antrosios vietos LARČ3 įskaitos suvestinėje, kurioje Vytautas Švedas šįkart buvo trečias. LARČ1 įskaitoje pirmąją vietą užėmė Benediktas Vanagas. LARČ2 įskaitos nugalėtoju tapo Linas Vaškys. LARČ4 – Jonas Pipiras, LARČ5 – Saulius Trapuila. LARČ6 - nugalėjo Audronis Gulbinas, sėkmingiau baigęs Druskininkų ralį ir to dėka bendroje įskaitoje sugebėjęs minimalia persvara aplenkti Tomą Nenartavičių. BMW Cup įskaitos nugalėtoju tapo Renaldas Šeinauskas. Finalinis „Rally Classic Druskininkai“ etapas dar kartą įrodė, kad čia visada galima sulaukti gražios ir įdomios kovos, kuri kaip taisyklė, turi lemiamos reikšmės dalinantis taškus bendroje čempionato įskaitoje. 