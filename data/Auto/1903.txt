„Siekiame, kad kuo daugiau kauniečių į darbą vyktų visuomeniniu transportu, ypač tie, kurių kelionės tikslas – miesto centras. Nuėmus transporto „krūvį“ nuo centro, mieste ženkliai sumažėtų eismo spūsčių“, – pabrėžė Kauno miesto savivaldybės Eismo saugumo komisijos pirmininkas Rimantas Mikaitis. Dienos be automobilio tikslas – atkreipti visuomenės dėmesį į neigiamą transporto įtaką aplinkai ir žmonių sveikatai. Gyventojai raginami bent šią dieną atsisakyti privataus motorinio transporto, ieškoti kitokių susisiekimo būdų: eiti pėsčiomis, važiuoti dviračiu ar viešuoju transportu. Pasak R. Mikaičio, praėjusiais metais vykdyta akcija buvo orientuota į automobilių vairuotojus, kurie viešuoju transportu nemokamai keliavo pateikę savo automobilio techninį pasą. „Pernai galimybe nemokamai naudotis viešuoju transportu pasinaudojo apie 2000 kauniečių. Šios akcijos metu sulaukėme pastabų iš miesto gyventojų, jog dauguma vairuotojų automobilyje važiuoja ne vieni, bet su šeima, todėl negalėjo pasinaudoti akcija. Patobulinome sąlygas ir dabar važiuoti galės visi norintys“, – aiškino R. Mikaitis. Šiuo metu tarptautinė ekspertų komanda tiria Kauno miesto gyventojų kelionių įpročius ir per vienerius metus parengs Kauno miesto Darnaus judumo planą. Analizę atlikę ekspertai pasiūlys efektyviausias priemonės, kurios galėtų paskatinti miesto gyventojus atsisakyti automobilių. Pirmą kartą akcija „Mieste – be savo automobilio“ buvo surengta Prancūzijoje 1998 metais. 2000 metais tokia akcija surengta 760-yje Europos miestų.