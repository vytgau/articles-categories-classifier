Rajas Nairas, „Ford“ viceprezidentas ir nuo liepos 1 d. einantis Šiaurės Amerikos operacijų padalinio prezidento pareigas, palieka bendrovę „nedelsiant“ po neseniai atlikto „vidinio tyrimo“, savo pareiškime teigia bendrovė. „Mes priėmėme tokį sprendimą po kruopščių svarstymų ir išsamių patikrinimų, - sakė „Ford“ generalinis direktorius Jimas Hackettas. - „Ford“ yra rimtai įsipareigojęs užtikrinti ir puoselėti saugią ir pagarba grindžiamą kultūrą bei tikisi, kad įmonės vadovai laikysis šių vertybių.“ „Ford“ nenurodė, kodėl tyrimas buvo pradėtas ir kas jo metu buvo atskleista. R. Nairas sakė nuoširdžiai apgailestaujantis dėl „atskirų atvejų, kai mano, kaip vadovo, elgesys neatitiko principų, kuriuos visada puoselėjo mūsų bendrovė“. Antros didžiausios automobilių gamintojos JAV atstovo teigimu, bendrovė nekomentuos R. Nairo atsistatydinimo detalių.