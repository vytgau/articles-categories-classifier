Didesnė prošvaisa, erdvė, bagažo talpa, tie patys kritikų liaupsinami novatoriški (teko pakovoti su korektoriumi dėl siūlomo žodžio navarotiški) interjero sprendimai ir ekonomiški varikliai – atrodo, kad „Peugeot“ tiesiog pragmatiškai apskaičiavo, kaip atsiriekti dar didesnį pyrago gabalą karščiausioje SUV rinkoje, kur jos 3008 modelis jau sukėlė ažiotažą neįprastu dizainu ir drąsiais sprendimais, dėl kurių tapo šių metų geriausiu Europos automobiliu. Taikydami į dar vieną miesto visureigių segmento kraštą prancūzai pagamino didesnės šeimos poreikius tenkinančią 3008-ojo versiją, palikdami visus pasiteisinusius sprendimus ir pridėdami dar keletą geresnių. Pirmosios kartos 5008 taip pat buvo šeimyninis modelis, atspindėjęs tuomečius vienatūrių mados klyksmus. Atėjus krosoverių poreikio laikams, „Peugeot“ tiesiog sėkmingai prisitaikė prie paklausos. Ar iš tiesų sėkmingai? Prekyba tik įsibėgėja, tad akivaizdžiais skaičiais žongliruoti dar nepavyks, tačiau, mano subjektyviu vertinimu, šis automobilis turi beveik visus sėkmei reikalingus komponentus. Reikalingi komponentai Naujasis „Peugeot 5008“ siūlomas su turbobenzininiais trijų cilindrų „Pure Tech“ 1.2 litro darbinio tūrio 130 AG arba keturių cilindrų 1.6 litro 165 AG varikliais bei 1.6 litro 100 ir 120 AG arba 2 litrų 150 bei 180 AG turbodyzelinėmis jėgainėmis. Silpniausi motorai gali būti derinami su 5 arba 6 pavarų mechaninėmis greičių dėžėmis, taip pat galima rinktis ir 6 laipsnių „automatą“. Kaip ir 3008-asis, taip ir jo didysis brolis varomi tik priekiniais ratais, tačiau net 23,6 cm prošvaisa ir galimybė papildomai užsakyti „Advanced Grip Control“ sistemą, tiksliau paskirstančią sukimo momentą tarp vedančių ratų, valdikliu nurodžius kelio sąlygas – asfaltą, žvyrą, sniegą ir pan. – praplečia pravažumo galimybes dar labiau. Ratų bazė, palyginus su 3008-uoju, tapo 165 mm didesnė (2840 mm) ir tai ir yra ta didžiausia pridėtinė vertė automobilyje. Žinoma, šeštoji ir septintoji sėdynės skirtos smulkaus sudėjimo individams arba, labiausiai tikėtina, vaikams (bet tik pasiekusiems amžių, kai nebereikia vaikiškos kėdės). Bandymo metu sugebėjome trys 182-185 cm ūgio žmonės susėsti vienas paskui kitą, tačiau tai jau pareikalavo tam tikrų išlygų – pageidautinos trumpesnės kelionės arba aukoti kažkurio vieno iš tų trijų komfortą. Geriausiai jaučiasi keleivis priekyje, sėdintysis už jo keliais ima remtis į nemažą plotą „sudeginantį“ ant krėslo atlošo sumontuotą atlenkiamą staliuką ir visi kompromisai tada keliauja trečiojo nenaudai. Tiesa, pati kompromisų galimybė yra pagirtina dėl slankiojančios antrosios sėdynių eilės – galima pasirinkti tarp didesnio komforto keleiviams ir didesnės erdvės automobilio gale. Be to, kiekviena sėdynė gali būti atskirai lankstoma bei turi „Isofix“ standarto vaikiškų kėdučių spyneles. Dar vienas erdvės kompromisas: užsakius didelį panoraminį stoglangį (už papildomus 1058 eurus, taip pat sumontuojami išilginiai stogo bagažinės laikikliai) erdvė galvoms taip pat mažėja. Prioritetai, prioritetai... Prioritetai Mano prioritetai būtų tokie: jeigu aš rinkčiausi 5008-ąjį, tai rinkčiausi kaip vieną iš geriausiai šiuo metu rinkoje įtaikančių modelių keturių ar penkių asmenų šeimai, kuri mėgsta keliauti kaip galima mažiau suvaržyta, ypač – jeigu sumontuosime dyzelinę jėgainę ir automatinę pavarų dėžę. Nesudėtingais veiksmais paguldžius trečiąją sėdynių eilę į bagažinės dugną, automobilis tampa erdviu penkiaviečiu krosoveriu, talpinančiu nuo 952 litrų (įvairios transformacijos leidžia pasiekti šaldytuvų pervežimo paslaugų lygį, įvertinamą 2150 litrų) mantos bagažinėje, kurioje dar ir slypi įvairūs smulkesni praktiški sprendimai, kaip tą krovinį patogiau sudėlioti. O automobilis yra drąsaus, modernaus dizaino tiek vertinant eksterjerą, tiek interjerą, kuriame labiausiai į akis krenta mažytis vairas, futuristinė priekinė konsolė su jau bazinėje įrangoje montuojamu skaitmeniniu prietaisų skydeliu, patogiai dubliuoto valdymo (tiek per lietimui jautrų pagrindinį ekraną, tiek „fortepijono“ klavišais) informacinė ir pramogų sistema ar „premium“ klasės automobilius primenanti nefiksuotos padėties automatinės pavarų dėžės svirtis. „Peugeot 5008“ ilgis – 4641 mm, plotis – 1906 mm, aukštis – 1651 mm. Kaip ir priklauso didesniam modeliui, jis važiuoja minkščiau nei 3008-asis, pakabos eiga – šiek tiek ilgesnė ir dėl to atlaidesnė didesnėms duobėms (kai „trečiukas“ nevengia kartais skaudžiai kalti), o aštresniuose posūkiuose tikslumu nenuvilia vairo mechanizmas ar negąsdina sėkmingai kontroliuojami kėbulo posvyriai. Tiesa, šios savybės juntamai pasiekia savo ribą, kai posūkiai įveikiami per prastos kokybės kelią, tačiau automobilis vis tiek išlieka nesunkiai ir nuspėjamai valdomas. Tokia orientacija į komfortą turėtų įtikti ilgesnėse kelionėse. Besidomintiems šiuo modeliu rekomenduočiau išmėginti galingesnę benzininę jėgainę arba 2 litrų dyzelius. Jeigu 3008-ajam 1.6 litro dyzelinis 120 AG variklis yra bene tinkamiausias pasirinkimas, tai didesniam modeliui rekomenduočiau 2 litrų motorus arba 1.6 benzininį. Priklausomai nuo komplektacijos, 1,5-1,7 tonos sveriantį krosoverį „mažesnieji“ varikliai gali per daug apriboti greitkeliuose.  Kiek apmaudu, kad „Peugeot“ nemontuoja didesnių degalų bakų. Mėgstantiems ilgas keliones 53 litrų degalų bako talpa, net jeigu vidutinės sąnaudos siekia 6 litrus šimtui kilometrų (su nuotraukose matomu 1.6 litro 165 AG/240 Nm turbobenzininiu varikliu ir automatine pavarų dėže per 176 kilometrus fiksavome realų 7,5 litro vidurkį), didelio įspūdžio greičiausiai nepadarys. „Peugeot 5008“ Lietuvoje kainuoja nuo 20 tūkst. 990 eurų arba vos tūkstančiu daugiau nei startinė 3008-ojo kainos padala. Tad Lietuvoje „Peugeot 5008“ šiuo metu pagal kainos ir dydžio parametrus iš esmės konkuruoja tik su „Škoda Kodiaq“, tačiau tai yra ganėtinai skirtingi automobiliai. Kuo geriau jiems abiem. Tačiau verta turėti omenyje, kad tai yra pradinės kainos. Renkantis ne pačias silpniausias jėgaines prašomos sumos iškart pasiekia 26-27 tūkst. eurų. O nuotraukose matomas „Peugeot 5008“ su aukštesnio lygio (reikia pripažinti – ir tikrai gausia) „GT-Line“ komplektacija kainuoja jau 37 tūkst. 654 eurus. Tiesa, čia dar sumontuota papildomos įrangos net už 6454 eurus. Prioritetai, prioritetai... Kas labiausiai patiko: Dizainas, funkcionalumas, transformacijų galimybės. Kas labiausiai nepatiko: Praverstų didesnis degalų bakas; renkantis geriau sukomplektuotus automobilius kaina itin sparčiai kopia aukštyn.