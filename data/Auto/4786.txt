Drauge tai suteikia galimybę sulaukti daugiau atsiliepimų ir apie kitų lygų reglamentus, publikuotus anksčiau. Tarp svarbiausių naujovių 2017 metų Lietuvos ralio čempionate: ilgalaikės strategijos sukūrimas, sportininkų išlaidų taupymas, dalyvių pritraukimo planas bei daugelis kitų šiandieniam Lietuvos automobilių sportui svarbių sprendimų. Nors sezono eigoje sporto bendruomenėje pasigirdo siūlymų keisti techninius reikalavimus, šioje srityje nebus jokių revoliucinių pakeitimų. Anot LASF Ralio komiteto pirmininko Mario Simsono, užuot bandžius sulyginti dalyvių techniką, sukurta motyvacinė sistema prioritetinėms tarptautinėms klasėms, taip pat pradedantiesiems čempionato dalyviams. „Kitų metų Lietuvos ralio reglamentas yra naujas puslapis čempionato strategijoje. Kaip parodė praktika, vystyti čempionato klasių konkurencingumą per techninių reikalavimų prizmę nebuvo patraukliausias sprendimas didinti lygias varžymosi galimybes bei sporto populiarumą. Todėl svarbioms sporto vystymui klasėms kuriame prioritetų sistemą, kuri atsispindi būsimose čempionato įskaitose. Taip pat į čempionatą įvedame išlaidas taupančių sprendimų: palaipsniui judame unifikuotų padangų naudojimo bei centralizuotai tiekiamo kuro sprendimų link. Konkurencingumo didinimas bei lygių varžymosi sąlygų sudarymas yra pamatiniai bet kurio sporto vystymo uždaviniai. Suprantame, kad bet koks šių sąlygų pokytis daro skirtingą įtaką įvairių sportininkų interesams. Tačiau esame įsitikinę, kad ilgalaikėje perspektyvoje šie sprendimai atneš ypatingai daug naudos Lietuvos autosportui“, – teigė M. Simsonas. Kitas itin aktualus klausimas – tai ralio sezono kalendorius. Anot LASF Ralio komiteto pirmininko, šiuo metu vyksta intensyvios derybos tiek su organizatoriais, tiek su užsienio federacijomis. Jis paminėjo, kad Lietuvos ralio čempionatas susidės iš 6 arba 7 etapų, iš kurių vienas įvyks kaimyninėje valstybėje. „Galutinius taškus dėl kalendoriaus planuojame sudėlioti šio mėnesio eigoje – iki lapkričio 30 dienos, kada bus paskelbtos galutinės reglamentų versijos. Nors ralis vyksta trijose skirtingose lygose, mes visada akcentuojame, kad visos jos yra viena kitą papildanti visuma. Vadovaujantis tokiu požiūriu, kalendoriaus planavimas ir derinimas tapo itin sudėtingu procesu: turime ne tik atsižvelgti į visas varžybas, vykstančias Lietuvoje ir užsienyje, bet ir siekti maksimalaus patogumo visiems sportininkams, nesvarbu, kokioje lygoje jie dalyvauja“, – kalbėjo M. Simsonas. LASF Ralio komitetas yra institucija, atsakinga už ralio sporto šakos vystymo strategiją Lietuvoje. Suburtas iš įvairių sričių specialistų, komitetas yra savanoriška visuomeniniais pagrindais dirbanti institucija.