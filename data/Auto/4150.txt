Automobilių gamintojai nerimauja dėl planuojamų pokyčių sparčiai augančioje Kinijos automobilių rinkoje, kuri jau dabar įvardijama kaip didžiausia pasaulyje, o šiais metais prognozuojama, kad bus pasiektas naujas 30 mln. transporto priemonių rekordas, rašo asia.nikkei.com. Pirmieji nerimą keliantys ženklai pastebėti praėjusių metų vasarą, kai valdžios atstovai automobilių gamintojus informavo apie ketinimus riboti įmonių, turinčių leidimą gaminti aplinkai draugiškus automobilius, skaičių. Bet kuri įmonė, norinti tai daryti 2018 m. ar vėliau, turės gauti naują licenciją. Licencijų išdavimas Kinijoje – iš tikrųjų nelengvas procesas, dažnai siejamas su korupcija. Vis tik tai nėra vienintelė priežastis, dėl kurios nerimauja automobilių gamintojai. Pekinas planuoja tuo pačiu metu imtis aplinkosauginių apribojimų, pagal kuriuos įmonės bus įpareigojamos parduoti tam tikrą Kinijoje naujosios energijos automobiliais vadinamų transporto priemonių skaičių tam, kad joms būtų leista prekiauti įprastiniais degalais varomais automobiliais. Hibridiniai elektromobiliai, pavyzdžiui, „Toyota Prius“, nebus įskaičiuojami į naujosios energijos automobilių skaičių, kategoriją, kurią sudaro įkraunami hibridai ir elektromobiliai. Naujosioms taisyklėms įsigaliojus aplinkai draugiškų transporto priemonių gamintojų skaičius nuo 2018 m. gali nuo dabartinių 120 sumažėti iki 20. Šios dvi iš pirmo žvilgsnio viena kitai prieštaraujančios naujovės turi dvi priežastis. Pirma, nesąžiningi kreipimaisi dėl aplinkai draugiškų automobilių subsidijų jau tapę sunkiai suvaldomi. Pirmasis būdas, naudojamas sistemai apeiti – elektromobilių pardavimas dukterinėms įmonėms. Įmantresnis variantas – išimti baterijas iš tokių automobilių ir perkelti jas į kitus, tokiu būdu imituojant papildomų aplinką tausojančių transporto priemonių pardavimą. Pekinui susiruošus pažaboti tokias apgavystes, tikėtina, kad artimiausiais metais subsidijų aplinką tausojantiems automobiliams liks kur kas mažiau. Reikšmingos mokesčių nuolaidos įsigyjant degalus taupančius nedidelius automobilius, pradėtos taikyti 2015 m. spalio mėn., taip pat priartėjo prie savo pabaigos. Mokestis, taikytas 1.6 litro darbinio tūrio ir mažesnės talpos variklių automobiliams buvo sumažintas perpus iki 5 proc. Šiais metais mokestis vis tik bus pakeltas iki 7,5 proc., o 2018 m. sugrąžintas pirminis 10 proc. variantas. Su rimtomis oro taršos problemomis susidurianti Kinija taip pat nusprendė imtis aplinkosaugos priemonių, prilygstančių taikomoms išsivysčiusiose šalyse. Kadangi naujieji reikalavimai ims galioti po mažiau nei vienerių metų, automobilių gamintojams laiko įtraukti naujų aplinką tausojančių automobilių į savo gaminamų produktų sąrašą likę tikrai labai mažai. Skaidrumo trūkumas įtampą automobilių gamybos srityje tik dar labiau didina. „Volkswagen“ rugsėjo mėn. pranešė kartu su kinų gamintoja „Anhui Jianghuai Automobile“ (JAC) nerianti į elektromobilių gamybos vandenis. Jei šis planas bus sėkmingas, ši jungtinė bendrovė taptų jau trečiuoju vokiečių ir kinų aljansu, akivaizdžiai pažeidžiančiu taisykles, kurios dabar numato galimybes užsienio kompanijoms steigti ne daugiau dviejų tokio tipo bendrovių. Vis tik šis didelis projektas užsitikrinęs Kinijos premjero Li Keqiango, kilusio iš Anhui provincijos, kur planuojama steigti JAC centrinę būstinę, palaikymą. Tikėtina, kad būtent dėl šios priežasties iš valdžios nesulaukiama aiškaus pasipriešinimo. Taigi, akivaizdu, kad „Volkswagen“ gali džiaugtis artimais ryšiais su Pekinu. „Nėra gerai, kad „Volkswagen“ ir Kinijos įmonėms taikomi skirtingi standartai“, – apgailestavo konkuruojančio automobilių gamintojo atstovas. Aštuonios Kinijos korporacijos jau įsigijo licencijas, suteikiančias joms teisę 2018 m. prekiauti aplinką tausojančiais automobiliais. Vis tik šis faktas atrodo sunkiai suvokiamas, atsižvelgiant į tai, kad šios licencijos išduotos dar nė nepaskelbus viešai apie šiuos gamintojams taikyti pradedamus apribojimus. Kai kurios iš licencijas jau gavusių įmonių – rinkoje įsitvirtinusios automobilių gamintojos, įskaitant „BAIC Motor“ ir „Chery Automobile“. Tiesa, yra ir naujokų, negalinčių pasigirti įrodyta praktine patirtimi.