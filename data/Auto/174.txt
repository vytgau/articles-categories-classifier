D. Zetsche nurodė, kad 2017 metais Europoje bendrovei pavyko parduoti daugiau dyzeliu varomų automobilių nei prieš metus, be to, akcentavo, kad skatinti „dyzelių“ eksploatavimą yra sveikintina iniciatyva siekiant sumažinti į aplinką išmetamo CO2 kiekį, informuoja autocar.co.uk. „Nuoširdžiai tikiu, kad visuomenei nenaudinga atsisakyti dyzelinių automobilių siūlomos galimybės sumažinti išmetamo CO2 kiekį. Nors nemažai kalbama ir apie NOx, bet aš manau, kad didžiausią grėsmę kelia CO2“, – sakė D. Zetsche. „Nors 2018 metais susidomėjimas dyzeliniais automobiliais kiek priblėso, klientai jais ir toliau pasitiki. Daugiau nei 50 proc. mūsų parduotų automobilių yra varomi dyzeliu. Jie išties labiau atitinka nuostatas, apie kurias diskutuoja politikai“, – kalbėjo D. Zetsche. Nepaisant šių tvirtinimų, „Mercedes“ aiškinasi galimybes pristatyti autentiškas degalų sąnaudų ir išmetalų kiekio skaičiavimo metodikas, padėsiančias vairuotojams suprasti, kas vyksta važiuojant skirtingais keliais ir taikant įvairų vairavimo stilių. „Naujos nuostatos ir testavimo metodai byloja apie progresą, bet jei pavyks pateikti kuo tikslesnės vairuotojams naudingos informacijos, bus tik geriau“, – sakė D. Zetsche.