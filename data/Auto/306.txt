Trečiadienį, kovo 21 dieną, Arizonos valstijos policijos pareigūnai paviešino trumpą vaizdo įrašą, kuriame įamžintos akimirkos prieš mirtiną „Uber“ autonomiško automobilio ir benamės moters susidūrimą. Sekmadienio vakarą įvykęs incidentas baigėsi amerikietės mirtimi. Policijos departamento pareigūnai įrašą pakoregavo – jame susidūrimo akimirkos neišvysite. Filmuotoje medžiagoje matoma, kaip pėsčioji eina per gatvę. Panašu, kad automobilis, net moteriai ir pasirodžius mašinos kamerų akiratyje, net nebando mažinti greičio. Didžiąją trumpo įrašo dalį vairuotojas visai nežiūri į kelią. Sekmadienį įvykusi nelaimė – pirmoji autonomiško automobilio avarija, nusinešusi žmogaus gyvybę. Kritikai suskubo abejoti, ar saugu viešo naudojimo keliuose bandyti autonomiškus automobilius. Panašu, kad šis vaizdo įrašas atliks labai svarbų vaidmenį aiškinantis, ar „Uber“ autonomiškų automobilių technologija pakankamai saugi, ir ar verta ją bandyti keliuose.