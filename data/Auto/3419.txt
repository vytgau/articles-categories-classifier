Prisijungus prie „Regitros“ vairuotojų portalo naują vairuotojo pažymėjimą galima užsisakyti iš anksto. Užsisakyti pažymėjimą internetu naudinga, taip taupomas laikas ir kelionės į „Regitrą“ išlaidos. Tai ypač aktualu, jei dažnai tenka gaišti laiką spūstyse, jei gyvenamoji vieta yra toliau nuo vairuotojo pažymėjimus išduodančių „Regitros“ padalinių. Prie vairuotojų portalo prisijungiama per elektroninius valdžios vartus. Juose galima identifikuotis bet kuriuo asmens tapatybės nustatymo būdu. Prisijungti galima per banką, taip pat naudojantis jaunimo pamėgtu mobiliuoju parašu ar kitais būdais, kuriuos galima rasti elektroninių valdžios vartų svetainėje. Pirmą kartą prisijungus prie „Regitros“ vairuotojų portalo asmeniniuose nustatymuose reikia nurodyti, kokiu būdu norėsite gauti pranešimus ir kitą informaciją. Užsisakant pažymėjimą portale tereikia atlikti 3 paprastus žingsnius – užsakyti iš anksto pagalvojus, kas ir kaip atsiims; apmokėti ir gauti dokumentą. 1 žingsnis: pasirinkite skiltį „Užsisakyti vairuotojo pažymėjimą“, ją užpildykite; nurodykite, kokiu būdu norėsite gauti pagamintą vairuotojo pažymėjimą: atsiimsite patys, ar patikėsite tai kitam asmeniui; Jei patikėsite dokumento atsiėmimą kitam asmeniui, apmokėję už paslaugą pasirinkite skiltį „Pavesti atsiimti vairuotojo pažymėjimą“ ir nurodykite asmens, kuriam pavedate atsiimti šį dokumentą, duomenis (vardą, pavardę, gimimo datą); 2 žingsnis: pasirinkus „Apmokėti užsakymą“, sumokėkite už paslaugą (pažymėjimo išdavimo kaina 14,19 Eur; jei pasirinksite kurjerio paslaugą, ji papildomai kainuos 6,99 Eur.); 3 žingsnis: gavus pranešimą, kad vairuotojo pažymėjimas pagamintas, Jūs arba Jūsų pasirinktas asmuo galite vykti į „Regitros“ padalinį ir jį atsiimti. Vairuotojo pažymėjimą pristatys kurjeris, jei šią paslaugą užsisakėte. Atkreiptinas dėmesys, kad naują vairuotojo pažymėjimą galima užsisakyti, jei liko ne daugiau kaip 10 darbo dienų iki pažymėjimo galiojimo pabaigos. Pastarasis terminas nustatytas siekiant patikrinti, ar pradedantysis vairuotojas nėra padaręs pažeidimų, už kuriuos įstatyme numatyti papildomi mokymai. Jei vis dėlto be kelių eismo taisyklių pažeidimų per pirmuosius dvejus vairavimo metus nepavyko, verta pasidomėti dėl papildomų mokymų per nustatytą terminą. Naudodamiesi „Regitros“ vairuotojų portalu dėmesingesni (dėl medicininės pažymos galiojimo) turėtų būti ir vairuotojai, kurie papildomai turi C1, C, D1, D kategorijas. Jeigu duomenys iš jų sveikatos priežiūros įstaigos nebuvo pateikti „Regitrai“ el. būdu, šiems vairuotojams užsakyti 10 metų galiosiantį vairuotojo pažymėjimą teks vykti į padalinį. Atsiimti naują dokumentą taip pat reikės pasirinktame padalinyje, jeigu užsakymo metu nebus pasirinkta kurjerio paslauga. Pagamintas pažymėjimas visais atvejais bus įteiktas, kai pasibaigė pradedančiojo vairuotojo pažymėjimo galiojimo laikas. Pagal šiuo metu galiojančius teisės aktus, vairavimas be šio dokumento yra administracinis teisės pažeidimas. Pažyma, jog vairuotojo pažymėjimas keičiamas neatstoja teisę vairuoti liudijančio dokumento. Atkreipiame dėmesį, kad klientų patogumui, „Regitra“ savo sąnaudomis surenka ir sunaikina senuosius vairuotojo pažymėjimus, taip užtikrindama, kad nebus klastojimui panaudotos negaliojančių dokumentų apsaugos dalys, nebus asmens tapatybės vagystės, kitų galimai neteisėtų veikų. Naudojantis kurjerio paslauga, senąjį dokumentą privaloma pateikti kurjeriui, rašoma pranešime.