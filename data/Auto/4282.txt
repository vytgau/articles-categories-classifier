Antradienį Dakaro ralio dalyviai užbaigė maratono etapą, po kurio vėl bus leidžiama mechanikų techninė pagalba. Aštuntasis greičio ruožas dėl patvinusios upės eilinį kartą buvo sutrumpintas – iš 492 km ilgio įskaitinės atkarpos „iškirpti“ 73 kilometrai ties Bolivijos ir Argentinos pasieniu, kuriuose greitis buvo ribojamas. Šįsyk lenktynininkai varžėsi dviejų valstybių teritorijoje, iš Ujūnio Bolivijoje keliaudami į Saltą Argentinoje. Vienintelių kovą tęsiančių Lietuvos atstovų – A. Juknevičiaus ir Dariaus Vaičiulio – ekipažas su „Toyota Hilux Overdrive“ greičio ruožą pradėjo 21-as. Pirmą kontrolinį punktą (iš dvylikos) jis pasiekė iš paskos startavusių konkurentų stumtelėtas į 23-ią poziciją, važiuodamas 8 min. 48 sek. lėčiau nei praėjusio etapo nugalėtojas iš Prancūzijos Stephane'as Peterhanselis („Peugeot“).  Antroje atkarpoje A. Juknevičius išlaikė panašų tempą, aplenkė brazilą Sylvio Barrosą („Mini“) ir pasivijo argentinietį Alejandro Yacopini („Toyota“). Nuo lyderio 42-ejų vilnietį skyrė 14 min. 50 sek., jo tarpinis rezultatas buvo 21-as. Pirmą greičio ruožo dalį, po kurios seka neįskaitinis pervažiavimas per Bolivijos ir Argentinos sieną, A. Juknevičius įveikė 22 min. 55 sek. lėčiau nei tempą diktuoti ėmęs prancūzas Sebastienas Loebas („Peugeot“). Lietuvio laikas – 20-as. Tai reiškia, jog A. Juknevičius trečiadienio etapą turėtų pradėti būtent iš šios pozicijos, kadangi kitos dienos starto rikiuotė bus sudaroma pagal tarpinius rezultatus po pirmos greičio ruožo dalies.  Kirtęs Argentinos sieną, A. Juknevičius pasileido į likusią greičio ruožo atkarpą. Aštuntame kontrolės punkte jis vėl fiksavo 20-ą rezultatą, pusvalandį pralaimėdamas lyderiui. Tuo metu atsilikimas nuo 19-ą vietą užimančio boliviečio Marco Bulacia („Ford“) išaugo iki 7 min., tad A. Juknevičiaus pagrindine užduotimi tapo turimų pozicijų saugojimas. Devintame ir dešimtame kontrolės punktuose status quo išliko nepakitęs: A. Juknevičius laikėsi 20-oje vietoje. Lietuvis kiek nutolo nuo A. Yacopini, užtat į nugarą kvėpuoti ėmė S. Barrosas. Paskutiniame kontrolės punkte prieš finišą pagreitį įgavęs brazilas išstūmė A. Juknevičių iš 20-uko. Galiausiai pastarasis greičio ruožą užbaigė toje pačioje pozicijoje, kaip ir pradėjo – 21-as. Nuo etapą laimėjusio S. Loebo jis atsiliko 49 min. 43 sek. „Labai daug purvo greičio ruože – pilna paplautų vietų ir klampaus, slidaus molio. Vienu metu buvome pakliuvę į žiaurią liūtį, daugybė automobilių pradėjo slidinėti siauruose serpantinuose. Mes nusprendėme per daug nerizikuoti, laikėme tempą, užtat nesudarėme progų netikėtumams, – apie šaltus nervus pasakojo A. Juknevičius. – Išsaugojome automobilį ir dar pakilome lentelėje, taigi, rezultatas tikrai neblogas. Nuotaikos puikios, laukiame rytojaus ir spausime toliau.“ Bendroje įskaitoje Lietuvos lenktynininkas pakilo vienu laipteliu į 25-ą vietą, mat iš kovos aštuntame etape pasitraukė argentinietis Juanas Silva („Mercedes“).  Pakeliui į Saltą visiškai dominavo „Peugeot“ prancūzų gvardija, išsidalinusi tris pirmąsias vietas etape. S. Loebo sėkmė buvo dviguba: devyniskart klasikinio ralio pasaulio čempionas, antrus metus startuojantis Dakaro maratone, ne tik iškovojo septintą pergalę karjeroje, bet ir perėmė bendrosios įskaitos lyderio regalijas. Iš viršūnės išstumtas S. Peterhanselis tautiečiui pralaimėjo pusketvirtos minutės ir nuotolį įveikė antras. Tiesa, jam kortas sumaišė kelių minučių „prastovai“ pasmerkusios techninės problemos, leidusios iniciatyvą perimti S. Loebui. Trečias antradienį į finišą atlėkė Cyrilis Despres. „Peugeot“ šešėlyje vėl liko greičiausi iš „Mini“ ir „Toyota“ ekipažų – atitinkamai ketvirtą vietą užėmęs suomis Mikko Hirvonenas ir penkta pozicija pasitenkinęs Ginielis de Villiersas iš Pietų Afrikos. Automobilių bendroji įskaita Motociklai Tik teorines galimybes triumfuoti ralyje beturintis Joanas Barreda Bortas pademonstravo savo potencialą. „Honda“ pasikinkęs ispanas laimėjo antrą etapą šiais metais. Tradiciškai vienas greičiausių rikiuotėje, bet dar nė karto čempionu netapęs motociklininkas antradienį neturėjo lygių. Antrą vietą užėmusį austrą Matthiasą Walknerį (KTM) J. Barreda Bortas aplenkė beveik 4 minutėmis. Dar geriau nusiteikęs finiše turėjo būti britas Samas Sunderlandas. KTM atstovas greičio ruožą baigė trečias ir toliau tvirtai kontroliuoja situaciją bendrojoje įskaitoje. Tiesa, po finišo S. Sunderlandas tvirtino, kad net ir saugoti ankstesniuose etapuose sukauptą pranašumą anaiptol nebuvo lengva. „Nemačiau, kur važiuoju, neįžiūrėjau net kelio knygos. Keliskart stojau tam, kad pasikeisčiau akinius ar pirštines. Tiesiog purvo buvo per daug. Galiausiai, paskutinius 100 kilometrų nuvažiavau be galinio rato stabdžių – dėl to patyriau keletą baisių akimirkų“, – išgyvenimais dalinosi britas.  Motociklų bendroji įskaita Keturračiai 2014 metų ralio nugalėtojas Ignacio Casale buvo neprilygstamas tarp keturračių pilotų. Čilietis 5 min. 39 sek. pranoko antroje vietoje likusį rusą Sergejų Kariakiną. S. Kariakinas vis dar pirmauja bendroje įskaitoje, antras žengia prancūzas Axelis Dutrie. Į trečią poziciją pakilęs I. Casale atsilikimą nuo lyderio sumažino iki 10 min. Visi favoritai vairuoja „Yamaha“ techniką. Maratono etapo taisyklės, draudžiančios techninę pagalbą, privertė kapituliuoti iki šiol antrą vietą bendroje rikiuotėje užėmusį prancūzą Simoną Vitse. Iš karto po starto ralio naujokas daugiau nei valandą remontavo savo keturratį, vėliau bandė tęsti pasirodymą, bet galiausiai pasitraukė iš varžybų. Keturračių bendroji įskaita Sunkvežimiai Kitaip nei įprasta, sunkvežimių ekipažai antradienį pirmieji baigė kovas trasoje. Dakaro sunkiasvoriams greičio ruožas buvo sutrumpintas radikaliai – iki 174 km. Net ir tiek buvo per daug ligšioliniam lyderiui Gerardui de Rooy. „Iveco“ vairuojantis olandas gaišo brangias minutes ir finišavo tik devintas, o bendroje įskaitoje nusirito į trečią vietą. Į priekį išsiveržė „Kamaz“ atstovai iš Rusijos. Aštuntame etape distanciją įveikęs ketvirtas, nauju favoritu tapo Dmitrijus Sotnikovas. Jam įkandin rikiuojasi Eduardas Nikolajevas. Tiesa, priešakyje laukia įnirtingos grumtynės, kadangi lyderių trejetą teskiria pustrečios minutės. Pergalingas nuotaikas „Kamaz“ stovykloje po finišo turėjo užtemdyti nežinia dėl ketvirtą bendrosios įskaitos vietą užėmusio Airato Mardijevo. Rusas ilgam pradingo iš radarų. O etapo nugalėtoju tapo olandas Martinas van den Brinkas („Renault“), šventęs antrą pergalę šių metų ralyje. WOOOW!! Didn't see that coming bro. Amazing! WOOOW!! Eso si que no lo ví venir. ¡Espectacular!#Dakar2017 #DakarHeroes pic.twitter.com/ObUBEyE9mY — DAKAR RALLY (@dakar) January 10, 2017  Sunkvežimių bendroji įskaita Trečiadienį ralio peletonas iš viso turėjo įveikti kone tūkstantį kilometrų, o greičio ruožą sudaryti 406 km, tačiau dėl nesiliaujančių liūčių organizatoriai jį atšaukė. Sportininkams būtų tekę beveik visą trasą įveikti bekele, todėl itin svarbu būtų buvę neprarasti orientacijos – organizatoriai pažymėjo, kad devintame etape šturmanų įtaka ekipažų rezultatams būtų buvusi didesnė nei vairuotojų. Tačiau dabar lenktynininkai visą dieną praleis apie tūkstančio kilometrų kelionėje į Čilesitą. Sausio 2 d. Asunsjone (Paragvajus) startavusį Dakaro ralį pradėjo 143 motociklininkai, 37 keturračių pilotai, 77 automobilių ir 50 sunkvežimių ekipažų. Pirmą savaitę ginklus teko sudėti maždaug ketvirtadaliui lenktynininkų, tarp kurių buvo du automobilių įskaitos dalyviai iš Lietuvos – Benediktas Vanagas ir Vaidotas Žala. Lenktynių finišas laukia sausio 14 d. Buenos Airėse (Argentina). Sportininkams iš viso reikės sukarti beveik 9 tūkst kilometrų, skaičiuojant tiek greičio ruožus, tiek neįskaitinius pervažiavimus.