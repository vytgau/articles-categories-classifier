Kol lenktynininkai tikslina paskutines greičio ruožų stenogramas ir laukia testinio greičio ruožo, kelionę į Kelmę planuojantys žiūrovai ne tik dairosi į žemėlapius: kur ir kada galima pamatyti įdomiausius vaizdus, informuoja organizatoriai. Publiką „apšildys“ jaunoji būgnininkė Fausta Žodis „apšildys“ čia turbūt nelabai tinka. Kai į sceną kopia „Lietuvos talentuose“ milžiniško populiarumo sulaukusi 9 metų Fausta Šukytė, žiūrovai jau žino, jog į ritmą ploti tikrai reikės. Nenustygstanti ir visada linksma mergaitė savo profesionalumu ir nuoširdumu papirko ne tik „Lietuvos talentų“ vertinimo komisiją, bet ir žiūrovus. „Ji visai nebijo scenos. Nesvarbu, ar tai bus keliasdešimties žmonių auditorija muzikiniame klube, ar turbūt 15 tūkstančių žmonių minia, kuri Faustai plojo birželio pradžioje. Kelmėje ralio žiūrovams ir lenktynininkams Fausta atliks savo populiariausias kompozicijas – manome, kad visiems tikrai patiks“, – pasakojo jaunosios būgnininkės mama. Beje, techniką Fausta mėgsta. Patinka jai ir automobiliu važinėtis: „Štai ir dabar važiuojame į pajūrį, o ji žaidžia automobilyje su mašinytėmis. Pasiėmė iš namų net kelias ir žaidžia su jomis kelionėje“, – atviravo bene garsiausios šiuo metu Lietuvos būgnininkės mama Laura Šukienė. Lenktynių himnų atlikėjos Jeigu paklaustumėte, kurie automobilių sporto renginiai turėjo savus himnus ir kas tuos himnus yra atlikę daugiausiai kartų, be abejo, atsakymas būtų „69 danguje“. Šis moteriškas kolektyvas į populiarumo greitkelį įskriejo prieš gerą dešimtmetį, kai Palangoje vyksiančioms lenktynėms įdainavo dainą „Supermergaitės“. Vos ne kasmet šiam – didžiausiam Baltijos šalyse – automobilių sporto renginiui merginos išleidžia po kūrinį, kuris vasarą Lietuvoje būna neabejotinas „topų“ lyderis. Jeigu visas šias dainas merginos atliktų Kelmėje, tai viena programos dalis galėtų būti sudaryta būtent iš lenktynių „himnų“. Tačiau grupės gerbėjai žino ir moka kur kas daugiau dainų. Todėl galima neabejoti, kad „69 danguje“ koncertas, vainikuosiantis ralį „Žemaitija 2017“ taps karščiausiu ir skambiausiu šios vasaros vakaru ne tik Kelmėje, bet gal ir visoje Žemaitijoje. Beje, „Žemaitijos“ ralio scenoje pamatysime ne tik būgnininkę Faustą ar „69 danguje“. Smagios muzikos ir gerų emocijų ten netrūks visą dieną, nes mieste centre įkurtame ralio miestelyje pakaks laiko, vietos ir dėmesio ir sportui, ir muzikai. Adrenalinas – ir žiūrovams Kompaktiškos „Žemaitijos“ ralio trasos traukia žiūrovus. Jie tikrai galės išsirinkti patogiausias greičio ruožų stebėjimo vietas, kad pamatytų ir greičiausius lenktynininkus, ir ne pirmos jaunystės techniką, kovosiančią „History“ įskaitoje. Aurelijus Simaška, pirmasis Lietuvos lenktynininkas, tapęs automobilių kroso Europos čempionu, „Žemaitijos“ ralio gerbėjams pasiūlys ralio taksi paslaugas. Jeigu norite patirti tai, ką jaučia tikro sportinio automobilio šturmanas, „Žemaitijos“ ralyje tai galėsite pajusti savo kailiu. O jeigu patys norėtumėte pasijusti lenktynininkais, Kelmėje vyks elektromobilių slalomo varžybos. XXI amžiaus technika, kuri į aplinką neišmeta nė gramo anglies dvideginio, turės įrodyti savo privalumus miesto gatvėse: manevringumas, tikslumas ir ekologija – šie trys dalykais suvienys tuos, kurie startuos slalomo lenktynėse. Beje, savo elektromobilio startui nebūtina turėti – visų dalyvių šansai bus lygūs, nes ralį organizuojantis Kelmės automobilių sporto klubas su savo partneriais ir rėmėjais pasiūlys galimybę sėsti prie naujutėlio elektromobilio vairo. Lenktynės – nuo ryto iki vakaro Automobilių ralio gerbėjai greitą techniką žvyrinėse trasose matys nuo 9 valandos ryto. Pirmieji į trasas išvažiuos Lietuvos automobilių ralio sprinto čempionato įskaitos dalyviai (jie įveiks 6 greičio ruožus), po to startuos istorinių automobilių klasės atstovai (jų lauks 8 greičio ruožai), o paskutinieji 10.10 startuos ir apie 19.30 Kelmėje finišuos tie, kas kovos dėl pagrindinių prizų. Daugiau informacijos apie lenktynes – www.autorally.lt