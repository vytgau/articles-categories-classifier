Kaip rašoma pranešime žiniasklaidai, visiškai aiškus dalyvių sąrašas bus pateiktas maratono spaudos konferencijoje, dieną prieš techninę patikrą, tačiau jau dabar matomi ženklai bei vaizdai socialinėje medijoje diktuoja apie galimus pokyčius. Kokie jie ir kaip keisis Dakaro veidas jubiliejinio 40-ojo starto metu? Visų pirma, galima pradėti nuo fakto, jog „Peugeot“ oficialiai paskelbė – tai paskutinis jų maratonas. Tą galimai lėmė tarptautinės automobilių sporto federacijos FIA vedamos derybos dėl techninių reikalavimų, kurie šiai komandai būtų nepalankūs ir priverstų iš esmės pakeisti savo automobilius. Vienok tai būtų sudėtinga užduotis, kita vertus – faktiškai kasdienybė šiems prancūzų inžinieriams. Nuo pirmojo ralio, kai „General Financing team Pitlane“ ekipažas draugiškai buksyravo šalto ryto užkluptus dyzelinius bolidus iki vienareikšmiško dominavimo maratone praeitas ilgas kelias ir jį galima vadinti ne evoliucija, o nuolatine revoliucija. Ir tai vyko kiekvienais metais: jeigu „Toyota“ , „Mini“ ar kiti gamintojai tobulino savo produktą, tai „Peugeot“ jį perdarydavo iš esmės ir tai reikalavo neįtikėtinai didelio darbo ir finansų, tad trumpai tariant – jie galėtų sau tai leisti, bet kaštai būtų nesuvokiami. Tokio žaidėjo pasitraukimas į maratoną įneš naujo šarmo, o šiems metams tai reiškia dar vieną aiškią užduotį iš Paryžiaus – pergalę. Su tokia užduotimi natūraliai gali atkeliauti ir klaidos, kurios išlaikys intrigą rikiuotės priekyje. Antra rimta naujiena – pernai ketvirtas finišavęs Nani Roma vėl keičia komandą. 45-erių ispanas grįžta į „X-Raid“ („Mini“). Motyvai šiam pokyčiui gali būti įvairūs, tačiau labai realu, jog tai demonstruoja BMW koncerno, kuriam priklauso „Mini“, norą grąžinti savo dominavimą šiose varžybose. Jei stebėjote Dakarą kiek anksčiau, „Mini“ čia buvo nenugalimi trejetą metų prieš „Peugeot“ erą, taip pat šios Dakaro komandos valdyme tiesiogiai dalyvauja vienas iš koncerno akcininkų palikuonių, tad turbūt galime manyti, jog gamintojas nusprendė kiek labiau pagelbėti savo dukterinei kompanijai ir susigrąžinti kozirių, ir tai tik viena iš istorijų.  Dalyvių tarpe jau sklando gandai, jog „Mini“ žada pristatyti net tris visiškai naujus bagius, t.y. žengti „Peugeot“ pėdomis. Toks sprendimas gali gerokai pakeisti Dakaro ralio veidą ir tuo pačiu galima tikėtis, jog „Toyota Gazoo Racing SA“ taip pat nestovės vietoje. Japonų gamintojas jau pranešė apie atnaujintą komandos sudėtį ir prie jos prisijungusį olandą Bernardą ten Brinke – būtent jo 2015 metų Dakaro bolidą šiemet įsigijo „General Financing team Pitlane“. Drauge su prancūzu šturmanu šis pilotas Dakare dalyvauja nuo 2012 metų ir, vėlgi klausantis gandų, tai gali būti nevienintelė naujiena iš šio gamintojo angarų, tačiau apie jas konkrečiau galėsime kalbėti po savaitės. Visi šie pokyčiai, gandai ir rokiruotės reiškia tik dar didesnį titanų mūšį rikiuotės priekyje, vedantį į didelę intrigą žiūrovams. Kitas pastebėjimas – maratone gali atsirasti naujas žaidėjas, kurio dar nebūsime girdėję. Kaip ir bet kuriame aukščiausio lygio automobilių sporto segmente, taip ir Dakare gamintojai keičiasi, tačiau didelių staigmenų nebūna – sukurti greitą ir patikimą automobilį, net ir turint gamyklos užnugarį, reikia laiko ir to išvengti nepavyks, tačiau šiemet situacija gali pasirodyti kiek kitokia. Jeigu stebėjote „Silkway Rally“, kuris startavęs Maskvoje, finišavo Kinijos sostinėje Pekine, turėjote atkreipti dėmesį ir į visiškai naują komandą su nematyta technika. Kartu su visiems gerai žinomais „Toyota“, „Peugeot“ ir „Mini“ starte stojo ir „Baica Motors“ komanda. Vienas prancūziškas ir du kinų ekipažai – čia kaip ir nieko nuostabaus, nes kasmet atsiranda naujų dalyvių, naujos technikos, tačiau kaip ir pirmųjų B. Vanago startų su latvišku „OsCar“ automobiliu metu – dažniausiai tikimasi įveikti maratoną ir tai jau būna didelis pasiekimas. Tačiau čia istorija buvo kita – nors vienas iš trijų ekipažų nefinišavo, kiti savo ruoštu užėmė 2-ąją ir 6-ąją vietas, aplenkdami nemažą dalį senbuvių. Ši sensacija neliko nepastebėta lenktynių bendruomenėje. Pirmą kartą startuojant su nauja technika tokius rezultatus pademonstruoti praktiškai neįmanoma, net ir už vairo pasodinus „mega-žvaigždes“, technikos patikimumui sukurti prireiks laiko. Sėkmė? Magija? Atsakymo ilgai ieškoti neteko – jį pateikė šių metų „General Financing team Pitlane“ komandos vyr. inžinierius Darius Biesevičius. Dariui pavyko iš kiek arčiau apžiūrėti „Baica“ pagamintą automobilį. Patyrusi akis netruko rasti 1001 panašumą su „General Financing team Pitlane“ pernai naudotu „Toyota“ bolidu. Neilgai trukus išaiškėjo, jog naujo kėbulo formos ant dešimtmečius tobulintos bazės yra gaminamos Vilniuje, tad „Baica Motors“ fenomenas virto tik dar vienu įrodymu, jog su labai dideliu noru ir labai dideliu biudžetu įmanoma viskas. Šis bandymas sukurti iš Kinijos kilusią intrigą nėra pirmas – prieš keletą metų maratone startavo „Haval“ – Kinijos automobilių gamintojo „Great Wall Motors“ padalinio kūrinys, sukurtas ant „X-Raid“(„Mini“) bazės, tad „Baica Motors“ nėra pirmasis kinų bandymas įžengti į Dakaro maratoną su patikimą patirties bagažą turinčia technika ir savo prekiniu ženklu. Ar ši komanda iš tiesų startuos Dakare, sužinosime tik lapkričio viduryje, jau minėtos spaudos konferencijos metu – visiškai gali būti jog Kinijos gamintojui buvo įdomus tik „Silkway Rally“, kuris finišavo jų tėvynėje ir Dakare jų nebus. Antra vertus, matant kiek naujų šios šalies ekipažų kasmet stoja į startą Pietų Amerikoje, sausio pirmą savaitę juos išvydus prie starto linijos nustebtų nedaugelis. Be šių pagrindinių naujienų ir galimų sensacijų, jau aišku, jog Dakare nestartuos itin greitas „Toyota Gazoo Racing“ pilotas Leeroy'us Poulteris, jį turėjęs pakeisti Lucio Alvarezas Kinijos ralio metu taip pat patyrė traumą, tad rokiruočių tikrai pasitaikys, tačiau jos nebus esminės. Faktas, jog prieš pasitraukdami „Peugeot“ sieks dar vienos pergalės, žinios, jog „Mini“ stiprina savo gretas, o kiti lyderiai taip pat nemiega ant laurų signalizuoja apie dar vieną labai greitą ir aistrų kupiną maratoną. Tikslius atsakymus apie 2018 Dakaro rikiuotę žinosime iškar po sudėtingiausio Pasaulio ralio spaudos konferencijos Paryžiuje lakpričio 22 dieną.