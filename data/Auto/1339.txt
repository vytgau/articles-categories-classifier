„Pavojus, kad žaliavų tiekimą ištiks butelio kaklelio efektas, vis didėja, nes poreikis auga sparčiau negu gamybos pajėgumai“, – laikraščiui „Welt am Sonntag“ teigė BDI saugumo ir žaliavų vadovas Matthiasas Wachteris. „Be reikiamo tiekimo, pavyzdžiui, kobalto, grafito, ličio ar mangano, nebus jokių ateities technologijų, „Pagamintų Vokietijoje“, – sakė jis. Šių žaliavų poreikis vis labiau auga, kai automobilių gamintojos skuba gaminti elektrinius automobilius, taip reaguodamos į vyriausybių visame pasaulyje kovą su oro tarša, rašo europe.autonews.com. „Volkswagen“ nurodė siekianti sudaryti ilgalaikio tiekimo kontraktus, kad taip išvengtų žaliavų stokos. Ši gamintoja į elektrinių automobilių gamybą iki 2022 metų ketina investuoti 34 mlrd. eurų ir mesti iššūkį „Tesla“. „Daimler“ priklausantis „Mercedes-Benz“ ženklas kiekvieno savo gaminamo modelio elektrines versijas planuoja pasiūlyti iki 2022 metų. Tuo tarpu jos konkurentė BMW, su savo modeliu i3 tapusi elektrinių automobilių pioniere, dvylikos elektrinių automobilių modelių masinę gamybą planuoja pasiekti iki 2025 metų. Tokios antrinių žaliavų bendrovės kaip Belgijos „Umicore“ ar JAV „Retriev Technologies“ ketina išgauti minėtus metalus iš senų baterijų ir taip pasipelnyti iš planuojamo šių žaliavų trūkumo.