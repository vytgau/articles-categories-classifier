„Rinktinės gatvės atkarpos rekonstrukcija sukurs saugesnes ir patogesnes eismo sąlygas vairuotojams ir pėstiesiems. Bus nutiesti ir rekonstruoti šaligatviai, sumontuoti naujos kartos energiją taupantys LED gatvės šviestuvai, įrengtos ir apšviestos iškiliosios pėsčiųjų perėjos, pastatyti ženklai, įrengti nuvažiavimai neįgaliesiems“, – sakė Vilniaus miesto savivaldybės Miesto ūkio ir transporto departamento Eismo organizavimo skyriaus vedėjas Tomas Kamaitis. Anot „KTVG“ direktoriaus pavaduotojos Ingridos Talžūnienės, iš viso bus sutvarkyta apie 300 metrų Rinktinės gatvės, 77 metrai Herkaus Manto gatvės ir apie 50 metrų Turgaus gatvės. Remonto metu šios gatvės nebus uždarytos. Automobilių bei viešojo transporto pravažiavimui darbo dienomis bus palikti koridoriai, o savaitgaliais, kuomet šalia turgaus automobilių srautas išauga, bus paliktos dvi eismo juostos. „Remonto darbai jau prasidėjo, šiuo metu tiesiami nauji šaligatviai, tvarkoma aplinka. Prasidėjus kelio dangos remontui, stengsimės, kad aplinkinių rajonų gyventojai bei į turgų apsipirkti atvažiuojantys vilniečiai justų kuo mažiau nepatogumų“, – teigė I. Talžūnienė.  Rinktinės gatvė yra svarbi važiuojantiems iš Šiaurės miestelio į miesto centrą ir atgal. Ja naudojasi Žirmūnų bei Šnipiškių rajonų gyventojai bei atvykstantys į turgų apsipirkti vilniečiai, kursuoja viešasis transportas, netoliese yra įsikūręs Vilniaus apskrities vyriausiojo policijos komisariato greitojo reagavimo padalinys. Planuojama, kad gatvių remonto darbai bus baigti iki birželio 1 d. Rekonstrukcijos terminas, darbų vykdymo eiga, gatvių aptvėrimo schemos bei eismo ribojimai yra iš anksto suderinti su policijos bei Vilniaus miesto savivaldybės atsakingais padaliniais.