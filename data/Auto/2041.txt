Tokius klausimus vairuotojų grupėse socialiniuose tinkluose ir straipsnių komentaruose kelia internautai, reaguodami į pastarųjų savaičių pranešimus, kai pareigūnams teko vaikytis itin greitai lekiančius chuliganus. Policija tam turi paprastą ir logišką paaiškinimą – tokiam pareigūnui elgesiui yra dvi rimtos priežastys. Priežastis Nr. 1 Pirmoji priežastis – eismo saugumas. Galima diskutuoti, kad besivejantys pažeidėją pareigūnai kurį laiką taip pat lekia didžiuliu greičiu, tačiau tai vyksta tik trumpą laiko tarpą. Tuo tarpu kiek toli nežmonišku greičiu skrietų kelių gaidelis? „Kai kuriais momentais pareigūnas privalo imtis priemonių. Pirmiausia, pareigūnas turi imtis priemonių, kai vairavimas kelia pavojų tiek pačiam vairuotojui, tiek kitiems eismo dalyviams. O jei pažeidėjas lekia didžiuliu greičiu, tai tikrai kelia grėsmę ir sau, ir aplinkiniams. Jei automobilis lekia labai dideliu greičiu – jis turi būti sustabdytas ir taikomos poveikio priemonės. Tai daroma būtent dėl to, kad eismo dalyviai būtų saugūs ir būtų išvengta nelaimių“, – sako Lietuvos kelių policijos tarnybos viršininkas Vytautas Grašys. Greičio sąvoka yra gana subjektyvi ir kas vienam atrodo greitas važiavimas, kitam gali pasirodyti pakankamai normalu. Didelio greičio sąvoka nėra apibrėžta ir įstatymais, todėl kaip elgtis sprendžia pareigūnas, atsižvelgdamas į kiekvienos situacijos aplinkybes. „Šioje vietoje sprendimą priima pareigūnas ir jis sprendžia, ar pažeidėjo greitis kelia grėsmę. Jei greitis viršija 200 km/val., tai toks greitis be jokios abejonės kelia grėsmę. Manau, kad tokiomios sąlygomis pareigūnas priims sprendimą, kad pažeidėjas turi būti sustabdytas. Be to, įstatymas įpareigoja pareigūnus nedelsiant imtis priemonių ir nutraukti neteisėtus veiksmus“, – V. Grašys. Priežastis Nr. 2 Itin dideliu greičiu lekiantys automobiliai kelia nerimą ne tik dėl už jo vairo sėdinčio vairuotojo supratimo apie saugų eismą. Policininkams skriejantys automobiliai sukelia įtarimų, kad galbūt vairuotojai nėra tik šiaip greičio mėgėjai. „Visuomet yra tikimybė, kad itin dideliu greičiu važiuojantys vairuotojai galbūt padarė kitą nusikalstamą veiką, kad daro kažkokią nusikalstamą veiką. Pareigūnas tokiu atveju priima sprendimą stabdyti tokią transporto priemonę. Reikia pripažinti, kad labai dideliu greičiu lekiantys automobiliai fiksuojami ne kiekvieną dieną, todėl iškart sukelia įtarimą“, – DELFI sako V. Grašys. Tad paprasčiausias būdas išvengti tokių situacijų yra drausmingas vairavimas ir eismo taisyklių laikymasis.