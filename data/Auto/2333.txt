Po pirmosios lenktynių dienos įsitvirtinęs lyderių viršūnėje, praėjusių metų Lietuvos ralio čempionas greičio ruožuose nedarė net menkiausių klaidų, išvengė techninių problemų ir užtikrintai kontroliavo padėtį. Prieš pajudant į du paskutiniuosius GR svečias turėjo net minutės persvarą prieš artimiausius persekiotojus, panevėžiečių Giedriaus Notkaus ir Daliaus Strižano ekipažą. Treti greičiausi pilotai – suomiai Teemu Asunmaa ir Jonne Halttunenas. Į lyderių trejetą iki lenktynių pusiaukelės rimtai pretendavo ir Deividas Jocius, ir Benediktas Vanagas, ir Martynas Samsonas, ir Vaidotas Žala, tačiau visi turėjo didesnių ar mažesnių nuotykių: Deividas priešpaskutiniame greičio ruože nusuko vieną pusašių ir turėjo sudėti ginklus, Benas finišavo visiškai sudriskusia padanga, o Vaidoto „Mitsubishi“ variklis viename GR nuspjovė jungiamąją turbino žarną ir, tapęs atmosferiniu, tempą sumažino beveik minute. Nukritęs į 8 vietą, V. Žala prieš paskutinius du GR buvo atsikovojęs keturias pozicijas ir sumažinęs laiko deficitą iki 20 sekundžių, tačiau iš Suomijos ralio čempionų atkovojo tik 10 sek. ir galiausiai liko ketvirtas.  Penktas finišavo Suomijos ralio legenda Juha Salo, šeštas – B. Vanagas, septintas – švedas Jacobas Jenssonas. Deja, tačiau po septinto greičio ruožo iš lenktynių pasitraukė Martynas Samsonas ir Mindaugas Varža, kurių BMW automobiliui sugedo centrinis diferencialas. Dar penktadienį savo pasirodymą baigė avariją patyręs Vytautas Švedas. Viena ašimi varomų automobilių įskaitoje greičiausias buvo Egidijus Valeiša su šturmanu Povilu Reisu (BMW M3). Kiek daugiau nei puse minutės nuo jų atsiliko Saulius Trapuila su Arūnu Jarašius. Treti prizininkai – Giedrius Firantas su Matu Valiuliu – finišavo dar pusantros minutės vėliau. „Baltic Rally Trophy“ įskaitoje nugalėjo Benediktas Vanagas, antrąją poziciją laimėjo švedas Jacobas Janssonas, o trečią vietą laimėjo Linas Vaškys.