Tikrinti įtampą Pirmas specialistų patarimas – patikrinti akumuliatoriaus įtampą. Tai padaroma nebrangiu prietaisu, kurį galima įsigyti bet kurioje autoprekių parduotuvėje. Užgesinus automobilio variklį ir išjungus visus elektros prietaisus akumuliatoriaus įtampa turėtų būti apie 12,7 V. „Visada techniškai tvarkingo akumuliatoriaus voltažas turi būti 12,7 V. Tuomet akumuliatorius jums tarnaus ilgai“, – sako UAB „Petrutė“ komercijos direktorius Klemensas Rutkauskas. Jei akumuliatoriaus parodymai mažesni, įprastai užtenka jį pilnai įkrauti. Įjungus variklį ir jam veikiant apie 1500-2000 aps./min., įtampa turėtų būti tarp 13,8 – 14,5 V. Ji neturėtų ženkliai keistis įjungus šviesas ar kitus elektros prietaisus. Jeigu įtampa per maža, kaltas ne akumuliatorius, o generatorius arba relė-reguliatorius, o tai reiškia, kad baterija paprasčiausiai pilnai neįkraunama. Ką turėtų žinoti vairuotojas prieš pasirinkdamas naują akumuliatorių? „Prieš perkant naują, pradžioje siūlau atsakyti sau į šiuos klausimus: ar akumuliatorius sudėvėtas, ar tik iškrautas? Kokios mano automobilio gamintojo rekomendacijos tam tikroje klimatinėje vietovėje renkantis akumuliatorių? Ar man reikia ilgaamžio akumuliatoriaus, ar galiu pasitenkinti ir pigesniu vidutinės ar ekonominės klasės akumuliatoriumi?Ar aš pats sugebėsiu teisingai pasikeisti akumuliatorių nepakenkiant savo automobilio elektros įrangai? Ir paskutinis klausimas: ar nupirktą naują akumuliatorių reikia papildomai įkrauti prieš pradedant jį naudoti?“, – pataria „Akumuliatorių centro Nabobas“ meistras Aivaras Krasuckas. Tačiau visų pirma specialistai pataria neskubėti ir įsitikinti, ar tikrai akumuliatorių jau reikia keisti. „Prieš perkant naują akumuliatorių reikia įsitikinti, ar jį tikrai būtina keisti. Dažną klaidą daro vairuotojai – iškrautą akumuliatorių keičia nauju. Ir būna sunku vartotojams išaiškinti, kad iškrauto akumuliatoriaus požymis dar neįrodo jo defekto. Kaip pavyzdį visų klausiu – ar puolate keisti degalų baką kaskart pasibaigus degalams? Prieš nusprendžiant keisti akumuliatorių, visada verta turimą patikrinti. Tai galite padaryti specializuotame automobilių priežiūros centre. Jeigu verdiktas – akumuliatorius po testo nelaiko starterinės apkrovos, arba yra pilnai sudėvėtas, renkantis naują akumuliatorių būtina atsižvelgti į automobilio gamintojo rekomendacijas bei kiekvieno vartotojo asmeninius poreikius. Taigi, pagrindinė klaida, kurią daro vartotojai, – iškrautą akumuliatorių keičia nauju. Kita klaida, kuri neišsprendžia vartotojo problemos – susidėvėjus automobilio starteriui keičiamas į dar galingesnį akumuliatorius“, – sako A. Krasuckas. Talpa Vienas pagrindinių akumuliatorių apibūdinančių parametrų – jo talpa, kuri matuojama ampervalandėmis (Ah). Gamintojai rekomenduoja į automobilį montuoti tam tikros talpos akumuliatorių. Specialistai pataria laikytis šių nurodymų bei nenaudoti daugiau kaip 10 proc. talpesnį akumuliatorių nei nurodyta. „Pavyzdžiui, jeigu gamintojas rekomenduoja naudoti 55 Ah, tai didesnės talpos nei 60 Ah akumuliatoriaus montuoti nepatariame. Priežastis paprasta – automobilio generatorius apskaičiuotas įkrauti tam tikros talpos akumuliatorių ir talpesnio tiesiog pilnai neįkraus“, – paaiškina K. Rutkauskas. Žiemą užvedant variklį sunaudota elektros energija normaliai veikiančiame automobilyje atstatoma tik per maždaug 20 minučių variklio veikimo, tačiau specialistai rekomenduoja retkarčiais akumuliatorių pakrauti iš elektros lizdo. „Generatorius nespėja įkrauti akumuliatoriaus. Tiesiog kas 3-4 mėnesius patartina akumuliatorius įkrauti stacionariais pakrovėjais“, – pataria K. Rutkauskas. Dar vienas peilis akumuliatoriams – trumpos kelionės, kai variklis nuolat užvedamas iš naujo. Tokiu atveju vėlgi generatorius nespėja pilnai pakrauti akumuliatoriaus. Jeigu baterija visai išsikrovė, patartina kuo greičiau ją įkrauti – „tuščiame“ akumuliatoriuje prasideda negrįžtami procesai, jo talpa sparčiai mažėja ir po kurio laiko net pilnas pakrovimas nebepadeda. Ypač tai aktualu žiemą, nes išsikrovęs akumuliatorius greičiau užšąla, o susidarę ledo kristalai išardo viduje esančias plokšteles. Startinė galia Dar vienas svarbus akumuliatoriaus parametras – startinė galia. „Gamintojai jau pritaikė ir praktiškai visi akumuliatoriai dabar artėja prie 100 Ah ir startinės 800 ribos. Startinė srovė bene svarbiausias rodiklis norint užvesti variklį“, – sako K. Rutkauskas. Įprastai užvesti automobilį pakanka 40 proc. akumuliatoriaus galios. Dyzeliniams automobiliams galios reikia daugiau, nes prieš užkuriant variklį reikia pakaitinti žvakes. Būtent todėl „benzinuose“ esantys akumuliatoriai tarnauja ilgiau. „Vidutinės klasės akumuliatoriai tarnauja skirtingai, tačiau vidutiniškai dyzeliniuose automobiliuose esantis akumuliatorius tarnauja 3 metus, benzininiuose – 5 metus. Dyzeliniuose trumpiau, nes mes gyvename šaltomis sąlygomis, o prieš užkuriant variklį reikia pašildyti žvakes. Pakaitinimo žvakės naudoja akumuliatoriaus energiją. Įsivaizduokite, kiek reikia energijos įkaitinti 4, 5 ar 6 žvakes“, – sako K. Rutkauskas. „Tam, kad prailgintume akumuliatoriaus tarnavimo laiką, reikia visiems vartotojams keisti požiūrį į energijos vartojimą. Pakeitus požiūrį į energijos vartojimą, tarnaus ilgiau ne tik akumuliatorius, bet ir kiti automobilio agregatai. Vienas iš efektyviausių veiksmų norint prailginti akumuliatoriaus tarnavimo laiką – periodiškas akumuliatoriaus įkrovimas bei automobilio techninė priežiūra. Jeigu šaltą žiemos rytą vos užvedus automobilį neskubėsite vienu metu įjungti visų energijos imtuvų – tai jau bus didelis žingsnis sąmoningo energijos vartojimo link. Reikia suprasti, kad akumuliatorius negamina elektros energijos. Jo paskirtis automobilyje sukaupti perteklinę elektros energiją ir reikalui esant ją atiduoti. Jjeigu važiuojame trumpais atstumais ir naudojame daug energijos imtuvų vienu metu (elektrinis langų bei sėdynių šildymas, krauname telefono akumuliatorių, važinėjame su įjungtais rūko žibintais nesant rūkui ir k.t.), mes ne tik, kad nesukuriame perteklinės energijos, mes dar ir skolinamės iš dirbančio automobilio akumuliatoriaus važiuodami tą atstumą. Taip palaipsniui sekiname akumuliatorių ir vieną dieną būsime nemaloniai nustebinti. Ir visiškai nesvarbu, kad akumuliatorių pirkote prieš kelias savaites“, – dėsto A. Krasuckas. Laidai Ne vienam teko automobilį užvesti specialiais užvedimo laidais. Tačiau, ar tai sveika šiuolaikiniams, elektronikos „prifarširuotiems“ automobiliams? „Taip, galima šiuolaikines mašinas užvedinėti su tam skirtais pagalbiniais užvedimo laidais. Tik būtina tai daryti teisingai. Jeigu automobilio gamintojas nėra numatęs kitaip, darome tokia seka: vienu laidu sujunkite abiejų akumuliatorių teigiamus polius, tada kito laido vieną galą prijunkite prie padedančio automobilio akumuliatoriaus neigiamo poliaus, o kitą galą prie neužsivedančio automobilio kėbulo taip, kad liestųsi su pliku metalu ir kad prijungimo vieta būtų nutolusi nuo akumuliatoriaus. Vadovaukitės automobilio užvedimo instrukcija. Bandykite užvesti automobilį ne ilgiau kaip 10 sekundžių. Atjunkite laidus atgaline tvarka. Būtina sąlyga teikiant pagalbą neužsivedančiam automobiliui – abiejų automobilių elektros sistema turi būti tos pačios įtampos ir pagalbinio automobilio variklis turi būti išjungtas. Turime suprasti vieną dalyką – teikiant pagalbą, mes skolinti turime pagalbinio automobilio akumuliatorių, o ne dirbančio variklio generatorių, kuris net ir prie didžiausių variklio apsukų nesugebės pagaminti perteklinės energijos reikalingos neužsivedančio automobilio starteriui“, – paaiškino A. Krasuckas.