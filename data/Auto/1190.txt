Nuo 1979 metų „Mercedes-Benz“ pardavė daugiau nei 300 tūkst. G klasės visureigių. Per šį laiką G klasė beveik nepasikeitė, tačiau visureigis nuolat tobulėjo. Kartu su visiškai atnaujintu interjeru, naujomis funkcijomis, bet išlaikyta tapatybe, po beveik 40 metų G klasės vidus sulaukė ryškiausių pokyčių per visą visureigio istoriją. Interjero naujovės šiame modelyje kruopščiai suderintos su tradiciniais G klasės elementais – klasikinėmis, apvaliomis prietaisų formomis. Priešais keleivį esanti rankena bei chromuoti diferencialo užrakto mygtukai – dar keli G klasės išskirtiniai bruožai, kurie išliko ir naujajame modelyje. Visureigio dizainui elegancijos suteikia aukštos kokybės metalo ir anglies pluošto apdaila, o prietaisų skydelio dizainas buvo atnaujintas suteikiant aiškumo ir intuityvumo. Ant vairo esantis prisilietimui jautrus valdiklis – dar viena išskirtinė naujo G klasės „Mercedes-Benz“ savybė. Šis sprendimas leidžia valdyti informacinių paslaugų sistemą nenuimant rankų nuo vairo bei nenukreipiant akių nuo kelio – tai užtikrinti padeda „haptic“ impulsai ir papildomas grįžtamasis ryšys iš garsiakalbių. G klasė išsiskiria ypač plačiomis pritaikymo asmeniniams poreikiams galimybėmis, todėl sutikti du tokius pačius visureigius su identiška komplektacija – ypatingai sudėtinga. Siekiantys aukščiausios klasės išskirtinumo galės rinktis vieną iš dviejų prabangiausių įrangos paketų – „Exclusive Interior“ ar „Exclusive Interior Plus“. Šie paketai pasižymės išskirtiniais spalvų pasirinkimais, „Nappa“ odos bei „Dinamica“ mikropluošto apdaila. Taip pat pirmą kartą bus galima užsisakyti šviesios spalvos interjerą.  Kaip ir naujuose E bei S klasės modeliuose, vairuotojai turės galimybę pasirinkti didelį ekraną centrinėje prietaisų skydelio dalyje. Naujame modelyje bus daugiau vietos kojoms, pečiams ir alkūnėms. Naujasis G klasės modelis išsaugojo ir kitus klasikinius bei unikalius sprendimus: išskirtines durelių rankenas, charakteringą uždarymo garsą, tvirtą išorės apsaugos juostelę, ratą ant galinių durelių ir kt. ypatingas savybes, kurių visuma sukuria specialią išvaizdą. Oficialus automobilio pristatymas vyks kitų metų sausį Detroite (JAV) vyksiančioje Šiaurės Amerikos tarptautinėje automobilių parodoje. Naujojo G klasės modelio pardavimai Lietuvoje prasidės nuo 2018 m. pavasario.