V. Žala savo „Bitutę“ – „Seat Leon Dakar“ – palieka ilsėtis garaže. Dukart neįveikus ralio sportininkas sėdo prie kito bolido vairo – kaip ir Antanas Juknevičius bei Benediktas Vanagas, V. Žala pasirinko „Toyota Hilux Overdrive“ bolidą. Savo kovinį bolidą „Agrorodeo“ komanda atnaujino iš pagrindų. „Žinoma svarbiausia yra tokie agregatai, kaip naujas variklis, pavarų dėžė, amortizatoriai. Tai tie daiktai, kurie turi lemiamą reikšmę rezultatui ir patikimumui. Šiemet labai kruopščiai perrinkome visą bolidą ir dėmesį kreipėme į mažiausias smulkmenas. Turime naują mechanikų komandą, kuri man tikrai nedavė ramybės – buvo ilgas sąrašas, iki kiekvieno varžtelio, iki kiekvienos smulkmenėlės. Viską patikrinome ir tikiuosi, kad tai duos rezultatą“, – sako pilotas. Atlikus visus perrinkimo darbuss, V. Žala apskaičiavo, kad bolido kaina išaugo iki 250 tūkst. eurų. Sėdęs prie specialiai Dakarui skirto automobilio vairo pilotas pajuto, koks didelis skirtumas tarp jo senojo ir naujojo bolidų. „Greitai supratau, kaip viskas vyksta. Jaučiuosi savo vietoje. Turėjome pora testų. Žinoma, jų reikėtų daugiau. Manau po pirmųjų etapų galėsime važiuoti pilnu pajėgumu“, – kalbėjo V. Žala.  Bet kokiu atveju sportininkas pripažįsta, kad du nesėkmingi bandymai prideda dar daugiau atsakomybės pasirodyti kuo geriau. „Faktas. Viską sudėliojome, viską sustygavome. Bet yra vienas elementas – sėkmė, techninė sėkmė, sportinė sėkmė. To mes negalime negalime kontroliuoti ir tai nerimo prieš startą sukelia. Bet turiu automobilį, kuris ne pirmus metus važiuoja į Dakarą, todėl man asmeniškai daug ramiau. Iki Naujų metų miegosiu ramiau“, – penktadienį šypsojosi V. Žala. Šiemet Dakaras vyko Paragvajuje, Bolivijoje ir Argentinoje. Kitąmet Paragvajų keičia Peru. Būtent čia startuos maratonas. Kitąmet varžybos prasidės kiek vėliau nei įprastai – ekipažai į pirmą greičio ruožą Peru sostinėje Limoje pajudės sausio 6-ąją. Kitų metų Dakaro ypatumas – į trasos žemėlapį sugrįžtančios kopos. „Bus sudėtingiau nei anksčiau. Reikės ištvermės ir nepalūžti. Smėlio aš nebijau, nes šiemet mes turime automobilį, kuris puikiai lipa į visas aukštumas, į visus smėlius. Po kapotu šis automobilis turi variklį, kuris leidžia ropoti į priekį sunkiomis sąlygomis. Praėjusiais metais buvo neramiau, nes jėgainė buvo kuklesnė. Manau, viskas bus gerai. Nebijau smėlio. Aišku, vieną gali galvoti čia sėdėdamas Lietuvoje ir lyjant, tačiau nuvykus ten gali būtu staigmenų“, – sako pilotas. Koks rezultatas tenkintų V. Žalą? Žinoma, visų pirmiausia finišas, o apie konkrečias vietas pilotas nekalba. „Jei ir turiu mintį, paliksiu ją su savimi. Tai mano prietaras“, – šypsojosi V. Žala.