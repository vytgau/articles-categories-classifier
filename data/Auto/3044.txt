Filmuotoje medžiagoje matoma, kaip antrajame rate sekmadienį motociklininkai profesionaliai įveikia klastingąjį „La Chapelle“ posūkį. Deja, toliau viskas vyko ne pagal planą. Iš pradžių nepasiseka lyderiui Joanui Mirui, jo pavyzdžiu paseka Jorge‘as Martinas ir Romano Fenati. Ir čia pragaro ratas užsisuka. Motociklininkai masiškai ir dramatiškai krenta nuo savo motociklų, čiuožia asfaltu ir žvyru tarsi ant ledo, kyla dulkių debesys ir skraido žiežirbos. „Visi. Visi!“, – šaukia „BT Sport“ komentatorius. Avarijos vaizdo įrašas tarsi virusas plinta socialinėje žiniasklaidoje, jį jau peržiūrėjo daugiau nei 2 mln. žmonių. „Tikra beprotybė“, – stebėjosi vienas „Twitter“ naudotojas. „Jeigu tokie dalykai vyksta per „MotoGP“, tai nežinau, kas laukia automobilių per „Le Mano 24 h“ lenktynes“, – parašė kitas. „Oho. Likau be žado. Tikiuosi, kad jiems viskas gerai“, – pakomentavo trečias. Vėliau „MotoGP Moto 3“ varžybų organizatoriai atskleidė incidento priežastį: „Avariją sukėlė ant dangos išsilieję skysčiai. Šiuo metu vyksta valymo operacija. Visi lenktynininkai jaučiasi gerai“. Pasirodo chaosas prasidėjo nuo Adamo Norrodino motociklo avarijos ir pasipylusių skysčių.