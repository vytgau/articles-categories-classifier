Pasak „CityBee“ vadovo Luko Ylos, klientų atsiliepimai ir pageidavimai bei šiuolaikinio pasaulio tendencijos skatina vis daugiau investuoti į aplinką tausojančias transporto priemones. Hibridiniai automobiliai, varomi pačių sugeneruota elektros energija ir benzinu, vienas iš geriausių pasirinkimų, vertinant tiek iš aplinkosaugos, tiek iš patogumo vairuotojams perspektyvų. „Toyota Yaris“ automobiliai tarp mūsų klientų yra vieni mėgstamiausių ir vieni iš dažniausiai naudojamų. Galima nesunkiai suprasti kodėl – tai judrūs, nesudėtingai valdomi, patogūs miesto automobiliai, turintys itin maloniai ir sklandžiai veikiančią automatinę pavarų dėžę. Visi šie kriterijai leidžia tvirtai jaustis prie vairo, net jei automobilį vairuoji pirmą kartą“, – sakė L. Yla.  „CityBee“ automobilių parką papildę modernizuoti „Toyota Yaris“ automobiliai atpažįstami dėl pastebimai atnaujinto kėbulo dizaino. Be to, šie „Yaris“ hibridai išsiskiria mažiausiais klasėje išskiriamo anglies dvideginio rodikliais. Verta pažymėti, kad šių metų „Toyota Yaris“ automobiliai yra aprūpinti iki šiol dažniausiai tik prabangiuose automobiliuose esančiomis sistemomis. Automatiniu tolimųjų šviesų reguliavimu, išmaniosiomis susidūrimo vengimo, eismo juostų stebėjimo ir kelio ženklų atpažinimo technologijomis. Visos jos, anot L. Ylos, padeda automobilius vairuoti dar saugiau. Automobilių dalijimosi paslaugų teikėjas „CityBee“ veikia Vilniuje, Kaune, Klaipėdoje, Palangoje ir Neringoje. Laikinojoje sostinėje bei uostamiestyje startuolis taip pat valdo to paties pavadinimo dviračių dalijimosi sistemas.