Pažeidimų neįžvelgia „Tarp Taikos pr. 62 ir 66-o namų, ant pėsčiųjų tako ir žaliosios vejos, nuolat statomi automobiliai. Niokojama pėsčiųjų tako asfalto danga, kelkraščio borteliai, žalioji veja. Gilėja duobės, plečiasi klampynė. Dažnai vakarais čia apskritai yra beveik neįmanoma praeiti tarp automobilių“, – sako kauniečiai. Bendruomenės gyventojai teigia ne kartą skambinę bendruoju pagalbos telefonu ir informavę apie problemą – neleistinose vietose, prie daugiabučių namų, stovinčius automobilius. Tačiau sulaukė akibrokšto. „Po kurio laiko paskambino Kelių policijos pareigūnas, prisistatęs Evaldo Kariniausko vardu, ir tvirtino, jog įvykio vietoje jokių Kelių eismo taisyklių pažeidimų neįžvelgia. Apie šitą dilemą informavome ir Kelių policijos valdybos viršininką Vigintą Lukošių. Pastarasis sakė kreipęsis į Kauno miesto savivaldybės Miesto tvarkymo skyrių“, – pasakoja portalo „Kas vyksta Kaune“ skaitytojai. Iškeldami į paviršių minėtą dilemą, susijusią su automobilių statymu neleistinose vietose kiemuose, gyventojai sako norintys pažaboti taip besielgiančius vairuotojus ir apsaugoti aplinką, kad nebūtų gadinami pėsčiųjų takai, žalios vejos. Be to, bendruomenėje yra sunkiai judančių žmonių, kurie taip pat jaučia diskomfortą, kai dėl stovinčių automobilių pastariesiems sunku koordinuoti judesius. Patarė, kokiais būdais spręsti opią problemą Portalo „Kas vyksta Kaune“ žurnalistai apie problemą papasakojo Kauno miesto savivaldybės Miesto tvarkymo skyriaus vedėjui Aloyzui Pakalniškiui. Pasak jo, iš pradžių reikėtų nusikelti kelias dešimtis metų į praeitį, kuomet buvo statomi daugiabučiai, tuometiniai miesto planuotojai turbūt net nesapnavo, kad vienas butas ateityje turės po kelis automobilius. Iš tiesų, problema – opi ir vienas iš sprendimo būdų – formuoti sklypus ir tapti savo kiemų valdytojais. Tada būtų galima ir aikštelėje daryti savą tvarką: įrengti stovėjimo vietas, žaidimų aikšteles, užkardas, – patarė Miesto tvarkymo skyriaus vedėjas. „Daugiabutis, dažniausiai yra administratorius, jam gyventojai turi pareikšti valią, kad žemės sklypas būtų priskirtas konkrečioms patalpoms. Administratorius kreipiasi į savivaldybę, urbanistikos skyrius sukonstruoja sąlygas, suformuojamas detalus planas, priskiriamas sklypas, pasirašoma panaudos sutartis su Nacionaline žemės tarnyba ir tokiu būdu gyventojai susitvarko sklypo dokumentus“, – paaiškino pašnekovas. Gresia baudos Kauno miesto savivaldybės Viešosios tvarkos skyriaus vedėjas Vytautas Jurkevičius, sako, jog susiklosčius tokiai situacijai, kuri čia aprašoma, patariama kreiptis į Kauno miesto savivaldybės Viešosios tvarkos skyriaus specialistus, kurie atvyksta į vietą ir, jeigu nustato pažeidimus, imasi priemonių. „Už automobilio parkavimą tam neskirtoje vietoje pirmą kartą baudžiama (aut. past. tai KET pažeidimas) bauda nuo 30 iki 90 eurų. Paprastai pažeidėjas pirmą kartą moka 15 eurų baudą – pusę minimalios baudos. Pakartotinai per tuos pačius metus padarius pažeidimą baudžiama maksimalia bauda – 90 eurų“, – teigė V. Jurkevičius. Vairuotojams pradėtos teisenos Mūsų žurnalistai apie gyventojų įvardytą problemą informavo ir pareigūnus. Jie patikino, kad dėl Kaune, Taikos prospekte, užfiksuotų Kelių eismo taisyklių pažeidimų, Kauno apskrities vyriausiojo policijos komisariato pareigūnai automobilių vairuotojams yra pradėję administracinio nusižengimo teisenas dėl sustojimo ir stovėjimo vietose, kuriose pagal KET draudžiama sustoti ir stovėti. Taip pat į gautą gyventojų informaciją esą atsižvelgta organizuojant tolimesnį pareigūnų darbą.