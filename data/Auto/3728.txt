Kompaktiškojo visureigio pavadinimas „Cross“ (iš anglų k. „kirsti“, „pervažiuoti“) kviečia peržengti ribas – tai ir turi daryti tikras visureigis. MMC krosoverių šeimoje „Mitsubishi Eclipse Cross“ atsistos šalia ASX, „Outlander“ ir „Outlander PHEV“. Naujoko misija – atnaujinti „Mitsubishi“ prekės ženklo pozicionavimą Europos rinkoje. Todėl jis atsineša savyje užkoduotą visiškai naują prekės ženklo kryptį, kuri remiasi „aštriu“ dizainu, japonišku meistriškumu, vairavimo dinamika, protinga komplektacija, inovacijomis, rašoma pranešime. Pirmieji „Eclipse Cross“ automobiliai bus pradėti pardavinėti Europos rinkoje šių metų ketvirtą ketvirtį, kitąmet – Japonijoje, Šiaurės Amerikoje, Australijoje ir kituose regionuose. Neeilinės, kiek aštrokos, tačiau kartu futuristinės išvaizdos naujasis SUV pasižymi pleišto formos linijomis, gaubiančiomis automobilio šonus, apsauginį skydą primenančiomis priekinėmis grotelėmis, galinio lango apdailos detalėmis, nuožulniu stogu, įstrižos formos priekiniais LED žibintais, ištįsusiomis galinės stabdymo šviesomis. Kėbulo spalvų paletėje išsiskiria ryški raudona spalva.  Naujojo „Mitsubishi“ SUV salone – moderniausi technologiniai sprendimai, padedantys vairuotojui kelyje bei užtikrinantys komfortą keleiviams. Interjere rafinuotumą kuria horizontalus prietaisų skydelis, su įmontuotu septynių colių skersmens jutiminiu projekciniu (angl. head-up) ekranu, sidabro bei juodo sidabro spalvos salono apdailos detalės, kontrastuojančios su odiniais salono paviršiais bei oranžinėmis siūlėmis sėdynėse. Nepaisant nuožulnios kėbulo formos, reguliuojamos priekinės bei galinės sėdynės suteikia gale sėdinčių keleivių kojoms pakankamai erdvės, žadama, kad pakankamai erdvu ir virš keleivių galvų. Sėdynės reguliuojamos 60:40 santykiu. Garso sistema „Smartphone Link Display Audio“, veikianti su „Android“ bei „iOS“ operacinėmis sistemomis, liečiamasis bei projekcinis ekranas leidžia vairuotojui lengviau bei saugiau valdyti skirtingų rūšių informaciją: skambinti ir atsiliepti telefonu, klausytis muzikos, gauti tekstines žinutes, nustatyti važiavimo kryptį, stebėti vairavimo greitį. „Cross“, kaip ir dera sportiniam visureigiui, bus visų varančiųjų ratų, o jo širdimi taps visiškai naujas 1,5 litrų darbinio tūrio tiesioginio įpurškimo turbo benzininis variklis su automatine CVT tipo aštuonių laipsnių transmisija. „Mitsubishi“ teigimu, variklis bus keturių cilindrų, draugiškas aplinkai. Naujame SUV bus montuojamas ir atnaujintas 2,2 litro darbinio tūrio dyzelinis variklis su aštuonių laipsnių tradicine automatine transmisija. Priklausomai nuo rinkos, 1,5 l darbinio tūrio variklis bus galimas ir su šešių laipsnių mechanine pavarų dėže. Integruota automobilio dinamikos valdymo sistema (angl. Super All-Wheel Control, S-AWC) paskirsto automobilio galią į ratus, atsižvelgdama į vairavimo sąlygas. Į sistemą įtraukta stabdžių aktyvavimo sistema suteikia automobiliui stabilumo bei dinamiškumo. Ši sistema turi tris vairavimo režimus: normalioms kelio sąlygoms – „Auto“, apsnigtam keliui – „Snow“, o sudėtingo reljefo kelionei – „Gravel“. Priklausomai nuo rinkų, „Eclipse Cross“ bus prieinamas ir su dviejų (priekinių) varomų ratų pavara. Automobilis aprūpintas ir naujausiomis saugumo sistemomis: susidūrimo prevencijos sistema, automatiškai stabdanti automobilį siekiant išvengti smūgio ar jį sušvelninti; eismo juostos laikymosi sistema; aklųjų zonų išvengimo sistema, pranešanti, kad artėja automobilis ir padedanti važiuojant atbuline eiga; prisitaikanti greičio kontrolė; išmanioji saugumo sistema, valdanti variklio bei akseleratoriaus darbą, jei vairuotojas elgiasi nesaugiai; prisitaikantys žibintai, neakinantys priešais atvažiuojančių vairuotojų; 360 laipsnių panorama su penkiomis vaizdo kameromis padeda ne tik kelyje, bet ir statant automobilį; elektroninis stovėjimo stabdys. Ženevos automobilių parodoje, kuri lankytojams duris atveria kovo 9 d., „Mitsubishi“ taip pat atvežė koncepcinį modelį „eX“, ASX, „Outlander“, „Outlander PHEV“, „i-MiEV“, „Space Star“, „Lancer Sportback“, „Pajero“ ir „L200“.