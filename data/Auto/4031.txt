Mechanikas privalo žinoti viską Ketvirtą kartą iš eilės vykstančiame „Geriausiojo jaunojo automechaniko“ konkurse dalyvavo visų Lietuvoje esančių profesinio rengimo mokyklų mokiniai besiruošiantys tapti automobilių mechanikais. Pirmame etape jėgas bandė daugiau kaip keturi šimtai dalyvių iš 32-jų profesinių mokyklų. Bet sudėtingas testas atsijojo tik 60 geriausių. Po du iš kiekvienos mokyklos, kurie keliavo į Vilnių ir antrame etape turėjo spręsti dar sudėtingesnį testą. 100 klausimų per 100 minučių. O klausimai ir patyrusius mechanikus būtų privertę pasukti galvas. „Juk mes renkame geriausią automechaniką, kuris turi išmanyti praktiškai viską. Tai ir klausimai apėmė visas sritis: nuo paprasčiausių dalykų, kaip įtampa, varža iki visų automobilio mazgų, kaip variklis, transmisija, elektroninės, komforto sistemos, pažinojimo. Ir reikėjo ne tik pažinoti, dalyviams reikėjo žinoti visas tų mazgų subtilybes, mokėti atpažinti gedimus, žinoti jų priežastis ir šalinimo būdus“, - pasakojo klausimyną rengęs variklinių transporto priemonių, laivų ir orlaivių metodinės komisijos pirmininkas Tadas Klevas.  8 geriausi Antrame etape iš 60-ies dalyvių buvo atrinkti tik 8, turėję didžiausią žinių bagažą, kurie keliaus į finalą ir savo įgūdžius turės įrodyti praktiškai. Geriausieji: Kęstutis Mockus iš Vilniaus automechanikos ir verslo mokyklos, Dovydas Šegžda iš Tauragės profesinio rengimo centro, Šarūnas Bumbulevičius iš Klaipėdos paslaugų ir verslo mokyklos, Andrius Flederis iš Kauno technikos profesinio rengimo centro, Remigijus Banys iš Panevėžio profesinio rengimo centro, Tadas Tilindis iš Utenos regiono profesinio mokymo centro, Liudas Kaminskas iš Alytaus profesinio rengimo centro ir Tomas Masevičius iš Smalininkų technologijų ir verslo mokyklos. Suburia mokyklas Konkurso organizatoriai, „Inter Cars Lietuva“ rinkdami geriausius mokinius iš skirtingų mokyklų siekia į vieną vietą suburti kuo daugiau profesinio rengimo centrų, jų mokytojų, kad jie galėtų bendrauti, megzti naujus ryšius ir dalintis patirtimis. „Labai patinka šis renginys. Studentai tikrinasi savo žinias, išmoksta kažką naujo, o mes, iš provincijos, turime galimybę pasižiūrėti kaip dirba kolegos miestuose, galime su jais pasidalinti patirtimi. Tai įdomu ir naudinga“, - pasakojo jaunąjį automechaniką iš Alantos į konkursą atlydėjęs mokytojas. „Mes dalyvaujame šiame konkurse jau antrus metus iš eilės. Pastebėjau, kad jis padeda sudrausminti mokinius. Ir paskatina juos mokytis. Vos tik praeina pirmąjį etapą kompiuteriu, jie iš karto pamato perspektyvą į pagrindinį prizą ir pradeda mokytis savarankiškai. Paskaitų jiems nebeužtenka, jie pradeda domėtis papildomai, eina pas mums, klausinėja įvairių klausimų. Labai smagu kai jauni žmonės taip užsiveda darbui“, - įspūdžiais dalinosi Švenčionių profesinio rengimo centro atstovas. Mato karjeros perspektyvas Tuo tarpu patys dalyviai sako čia kovojantys ir papildomą dėmesį savo profesijai skiriantys ne tik dėl pagrindinio prizo – mokomojo automobilio, bet ir dėl to, kad šis „Inter Cars Lietuva“ organizuojamas konkursas atveria didesnes karjeros perspektyvas. „Šis konkursas leidžia pasivaržyti su kitų mokyklų mokiniais, pamatyti, ką moki, o kur dar yra spragų, kur dar reikėtų pasimokinti. Be to, teko girdėti, kad dažnai geriausi šio konkurso dalyviai gauna gerų praktikos, darbo pasiūlymų. Šiame „Geriausio jaunojo automechaniko“ konkurse matyti didelės karjeros perspektyvos“, - savo lūkesčiais dalinosi geriausiai antrame ture pasirodęs Kęstutis Mockus iš Vilniaus. Papildomą motyvacijos pliūpsnį mokiniams įpūtė ir lenktynininkas Vaidotas Žala, konkurso dalyviams papasakojęs nematomą Dakaro ralio maratone plušančių mechanikų dienotvarkę. Tuo tarpu jaunuosius automechanikus lydėjusiems mokytojams buvo suorganizuota psichologo Tomo Lagūnavičiaus paskaita, kaip dirbti su Z karta.