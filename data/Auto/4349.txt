Remiantis Prancūzijos automobilių pramonės asociacijos CCFA sekmadienį, sausio 1 d., paskelbta informacija, per praėjusį mėnesį šalyje buvo užregistruoti 194 tūkst. 388 nauji automobiliai, o pernai tuo pačiu metu tokių automobilių buvo 183 tūkst. 720. Daugiausia per praeitą mėnesį buvo parduota „Fiat Chrysler Automobiles“ tiekiamų automobilių. Šios kompanijos pardavimo mastas padidėjo net 26 proc. „Fiat“ ir „Alfa Romeo“ markės automobilių pardavimas išaugo 30 proc. Paklausios buvo ir „Toyota“ bei „Lexus“ transporto priemonės. Jų pardavimas išaugo 19 proc. „Volkswagen Group“ gaminamų automobilių paklausa šoktelėjo 18 proc. Grupės augimo lyderiu tapo „Škoda“. Šios markės automobilių pardavimas ūgtelėjo 22 proc. Puikūs rezultatai konstatuojami ir apibendrinus „Audi“ bei „Volkswagen“ pardavimą, pasižymėjusį atitinkamai 19 bei 15 proc. augimu. Du Prancūzijos automobilių gamintojai, palyginti su kaitais rinkos dalyviais, pasirodė ne taip gerai: „Renault“ automobilių šalyje užregistruota vos 0,6 proc. daugiau nei pernai, o „PSA Group“, deja, patyrė 3,5 proc. smukimą. 1 proc. sumažėjo ir įmonės „Ford Motor“ tiekiamų automobilių pardavimas, o „General Motors“ priklausanti „Opel“ galėjo džiaugtis nebent ne prastesniais nei praėjusių metų pardavimo rezultatais. Per visus metus Prancūzijoje buvo parduota daugiau nei 2 mln. transporto priemonių, o tai yra 5,1 proc. daugiau nei 2015-aisiais. Tik Vokietijai ir Didžiajai Britanijai nusileidžianti Prancūzijos automobilių rinka nuo 2015-ųjų metų, per kuriuos automobilių pardavimas išaugo 6,5 proc., ir toliau kopia aukštyn. Verta priminti, kad iki atsigavimo 2015-aisiais teko konstatuoti stabilią padėtį 2014-aisiais, o prieš tai – net ketverius iš eilės nuosmukio metus. Gruodžio mėnesį Prancūzijoje buvo užregistruota 3,2 proc. daugiau furgonų, o per metus šių transportų priemonių pardavimas išaugo 8,1 proc. Visų lengvųjų automobilių, t. y. ir furgonų, ir įprastų automobilių, pardavimas 2016-aisiais metais išaugo 5,6 proc.