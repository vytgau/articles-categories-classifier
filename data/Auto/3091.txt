Artimiausias kelias savaites Viešosios tvarkos skyriaus specialistai daugiausiai dėmesio skirs kelių eismo taisyklių nesilaikančių pažeidėjų drausminimui. Pasak Kauno savivaldybės administracijos direktoriaus pavaduotojo Viliaus Šiliausko, šia akcija norima priminti vairuotojams, kad nors ir trumpam netinkamai pastatę automobilį, jie pažeidžia ne tik taisykles, bet ir kitų eismo dalyvių teises bei trukdo jiems. „Akcijos metu fiksuojami įvairūs pažeidimai, kuomet automobiliai statomi skersai važiuojamosios dalies, nors kelio ženklai reikalauja statyti išilgai. Tai – taip pat kelio ženklų „Sustoti draudžiama“, „Stovėti draudžiama“ nepaisymas, automobilių parkavimas ant šaligatvių, dėl ko nukenčia pėstieji“, – dažniausiai daromus pažeidimus vardijo V. Šiliauskas. Patikrinimų metu didžiausias dėmesys teks miesto centrui bei vietoms, dėl kurių nuolat skundžiasi kauniečiai. Itin daug pažeidimų užfiksuojama miesto centre esančiose gatvėse: Karaliaus Mindaugo prospekte, K. Donelaičio, Maironio, Kęstučio gatvėse, Laisvės alėjoje. Nuo gegužės pradžios užfiksuoti 167 pažeidimai. Pasak Kauno savivaldybės Viešosios tvarkos skyriaus vedėjo Vytauto Jurkevičiaus, vairuotojai iš pradžių įspėjami, vėliau baudžiami administracine tvarka. Baudos gali siekti nuo 30 iki 90 eurų.