Jo prognozė yra kur kas optimistiškesnė negu Kinijos informacinių technologijų ministro, kuris praėjusią savaitę pareiškė, jog dėl kliūčių, susijusių su saugumu, tokie automobiliai tikrove galėtų tapti tik po 8–10 metų. „Esu nusiteikęs optimistiškiau, manau, tokie automobiliai [keliuose] atsiras greičiau“, – pareiškė „Baidu“ vadovas Robinas Li. „Baidu“, kuri dažnai vadinama Kinijos „Google“, valdo pirmaujančią Kinijos interneto paieškos sistemą ir taip pat dosniai investuoja į įvairias paslaugas, įskaitant elektroninius mokėjimus, prie interneto jungiamus prietaisus ir dirbtinį intelektą. Kaip ir „Google“, Kinijos įmonė investuoja į autonominių automobilių kūrimą. 2019 metais Pekine įsikūrusi įmonė, bendradarbiaudama su vietos gamintojais, planuoja pradėti gaminti modelį, pasižymintį „dideliu autonomiškumo laipsniu“, pareiškė R. Li. „Didžiąja dalimi automatizuotas vairavimas reiškia ... pavyzdžiui, kad važiuojant greitkeliu iš Pekino į Šanchajų, jums nereikės dėl nieko jaudintis – galite valgyti ar dainuoti, kol automobilis važiuoja“, – pažymėjo jis. Tačiau vairuotojui teks perimti valdymą, kai tik automobilis nusuks nuo greitkelio. „Vis dėlto tikiu, kad per ateinančius trejus penkerius metus keliuose pasirodys visiškai autonominiai automobiliai“, – pareiškė „Baidu“ vadovas. Rugsėjį įmonė įkūrė 1,5 mlrd. JAV dolerių fondą, skirtą autonominių automobilių vystymui. Ji taip pat valdo atvirą platformą, kurioje dalijasi savo technologijomis su projektuotojais ir gamintojais. „General Motors“ 2019 metais Mičigane pradės autonominių automobilių gamybą JAV automobilių gamybos milžinė „General Motors“ planuoja savo gamyklose Mičigano valstijoje gaminti autonominius automobilius „Cruise AV“ ir tikisi, kad pirmieji automobiliai rinkoje pasirodys jau 2019 metais. „Cruise AV“ automobiliuose nebus vairo, pedalų ar pavarų perjungimo svirties, nurodoma įmonės pranešime. Rengdamasi naujo modelio gamybai, „General Motors“ į gamyklų modernizavimą investuos daugiau kaip 100 mln. JAV dolerių. 2016 metais „General Motors“ už 1 mlrd. JAV dolerių įsigijo įmonę „Cruise Automation“, o 2017 metais San Francisko gatvėse išbandė autonominį automobilį „Cruise“.