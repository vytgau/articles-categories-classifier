Daugiausiai užklausų sulaukta iš Norvegijos, Švedijos ir Didžiosios Britanijos klientų. „Matome stiprėjančią tendenciją, kad užsienyje gyvenantys išeiviai iš Lietuvos rūpinasi čia likusiais artimaisiais ir, tikėtina, jiems patogiausiu būdų sudaro draudimo sutartis Lietuvoje gyvenantiems giminaičiams bei šeimos nariams. Statistika rodo, kad šalys, iš kurių internetu sudaroma daugiausia draudimo sutarčių, didžiąja dalimi atitinka valstybes, kuriose gyvena daugiausia išvykusių lietuvių“, – sakė draudimo bendrovės „Gjensidige“ skaitmeninių kanalų vystymo vadovas Redas Perminas. Draudimo bendrovės duomenimis, 26 proc. visų besidraudžiančių iš užsienio sudaro klientai iš Norvegijos, apie 20 proc. – iš Švedijos, 19 proc. – iš Švedijos, apie 9 proc. – iš Vokietijos. Draudikai užklausų taip pat sulaukia iš Lenkijos, Danijos, Airijos, Suomijos ir Jungtinių Amerikos Valstijų. Pasak R. Permino, demografinis klientų žemėlapis kinta, todėl prie jo būtina taikyti ir teikiamas paslaugas. „Analizuojame situaciją ir matome augančius užsienyje gyvenančių mūsų tautiečių poreikius. Neseniai internetu pradėjome teikti turto draudimo paslaugą ir tikimės, jog tuo pasinaudos ir mūsų tautiečiai užsienyje. Daug žmonių iš šalies išvyksta Lietuvoje palikdami savo butus, namus, kuriuos tik periodiškai gali prižiūrėti artimieji. Būdami užsienyje emigrantai juos galės apdrausti. Taip pat galės pasirūpinti ir artimųjų būsto saugumu“, – kalbėjo draudikų atstovas. Bendrovės duomenimis, internetu iš užsienio aktyviausiai draudžia 25-34 metų žmonės, daugiausia – vyrai. Statistika rodo, kad ši amžiaus grupė sudaro 48 proc. visų prisijungimų.