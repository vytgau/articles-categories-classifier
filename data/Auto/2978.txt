Kaip ir buvo tikėtasi, jų metu geriausią rezultatą parodė šio sezono naujokai „EST1 Racing“ komanda, važiuojanti „namuose“: šios komandos lenktynininkams Estijos trasos posūkiai bene žinomi geriausiai. O ir jų „Porsche Cayman GT4“ automobilis vertas būti rikiuotės pradžioje. Tiesa, nedidelė klaida, kaip neužsukimas į uždarą parką, šiai komandai vos nekainavo „pole“ pozicijos lenktynėse. Antruoju rezultatu bendroje kvalifikacijos suvestinėje galėjo didžiuotis „BRUM BRUM Sport“ komanda su akį traukiančiu „Renault Megane Trophy“, tačiau vos per 1.18.660 minutės ratą įveikęs komandos lenktynininkas Dainius Matijošaitis sau buvo griežtas: „Tikėjausi geresnio rezultato“, – iš karto po kvalifikacijos teigė jis. Tuo tarpu, trečiąją vietą užsitikrinusi „Skuba Racing“ komanda rezultatu buvo patekinta: „Mes norėjome būti trejetuke. Taip ir nutiko“, – sakė 1:19.427 minutės laiką kvalifikacijoje pademonstravęs Džiugas Tovilavičius.  Visai neblogus rezultatus treniruočių metu demonstravusi „Juta BAUER Rally Team“ su Ramūnu Čapkausku priešakyje susidūrė su ganėtinai sudėtingais techniniais gedimais ir lenktynėse turėjo startuoti net iš 20 pozicijos. Deja, iki lenktynių automobilio paruošti nepavyko, trūko ir dalių, ir laiko. Avarijos ir gedimai pasipylė iškart po starto Jau po pirmų keturių lenktynių ratų „Stop and go“ baudomis buvo apdovanotos net keturios komandos. Viena iš jų – „NERO Racing by GSR“ komanda su „VW Golf GTI TCR“. Pastarasis pilotuojamas Nerijaus Malaševičiaus po kontakto su „Skuba Racing“ „Porsche“ grįžo į serviso zoną gana nesudėtingiems taisymo darbams, o „Porsche“ automobilis iš lenktynių pasitraukė. Ne vienu „suktuku“ trasoje žiūrovus apdovanojo „Samsonasracing.com“ komanda: pastariesiems pavyko išvengti stipresnių incidentų ir jie sėkmingai pasiekė ir finišą. Ne taip sėkmingai baigėsi dyzelinius BMW pilotuojančioms dviem komandoms iš Latvijos: po 46 ratų iš lenktynių pasitraukė „Flash Racing Latvia“ komanda, o lenktynėms įpusėjus dėl nutrūkusio diržo ir tuomet sugedusio visai naujutėlio variklio lenktynės baigėsi ir „Zvaigzne Motorsport“ komandai. Kova iki paskutinių sekundžių Pagrindinės kovos dėl podiumo vyko ne tik tarp tos pačios klasės atstovų, bet ir dėl pirmosios vietos absoliučiai. Čia iki pat paskutinių sekundžių tarpusavyje lenktyniavo „BRUM BRUM Sport“ ir „EST1 Racing“ komandos. Abiejų komandų lenktynininkai demonstravo puikų važiavimą ir po 1,5 valandos važiavimo estai nuo lietuvių atsiliko vos 23 sekundėmis, o trečioje vietoje, atsilikdama nuo lyderio dviem ratais, važiavo „Rotoma Racing“ komanda su „BMW M3“. Tačiau po 2,5 valandos šios komandos lenktynių tempas sulėtėjo ir jie pradėjo praradinėti pozicijas. Galiausiai, iki pat lenktynių finišo jiems pavyko išsaugoti ketvirtą vietą absoliučioje lenktynių įskaitoje. Tuo tarpu, po dviejų valandų ir vairuotojų pasikeitimo, „BRUM BRUM Sport“ komanda pradėjo tolti atsiplėšdama tiek nuo pagrindinio savo konkurento, tiek nuo visų komandų. Galiausiai, po paskutiniojo vairuotojų pasikeitimo, lietuvių ir estų komandas skyrė vos 44 sekundės, tačiau varžybų teisėjų lietuviams skirta „Stop and go“ bauda rezultato pranašumo išnaudoti neleido: lenktynių nugalėtoju tapo „EST1 Racing“ komanda ir jų „Porsche Cayman GT4“. Po incidento su „Porsche“, taisymo darbų bei minutę kainavusios „Stop and Go“ baudos, „NERO Racing by GSR“ komanda atsidūrė sąrašo gale, tačiau iki lenktynių pabaigos atsikovojo daug prarastų pozicijų ir finišavo treti absoliučiai ir pirmi savo klasėje. Galiausiai, absoliučiai ir GT klasėje pergalę šventė „EST 1 Racing“ komanda, antroji vieta klasėje ir ketvirtoji vieta – „Rotoma racing“ komandai, o trečioji – „Lexus Team LT“. X1 klasės lyderiais nuolat buvę „BRUM BRUM Sport“ komanda liko antrieji absoliučiai, o jų klasėje antroji vieta teko „Samsonas racing“ komandai. A3000+ įskaitoje važiuojantys „NERO Racing by GSR“ komanda, užsitikrinusi trečiąją vietą absoliučiai ir pirmąją vietą klasėje, už savęs paliko kitą TCR tipo automobilį: komandos „FX SPRENDIMAI Benko Servisas“ komandos „SEAT Leon TCR“. Trečioji vieta toje pačioje klasėje teko „VW Scirocco“ ir „222“ komandai. Dyzeliniu kuru varomų automobilių įskaitose pergale džiaugėsi „Sparti reklama PF Kekava racing team“ ir „DL Racing – PGM“ komandos, o antroji vieta teko „Telšių statybai“ (D1 įskaita). A3000 įskaitoje pergale džiaugėsi „galingas.lt“ komanda, o antroji ir trečioji vietos teko abiem „Greičio akademijos“ komandoms. A2000 įskaitoje pergale džiaugėsi latvių komanda „Bruno Racing team“, o iš karto už jų ant podiumo lipo lietuvių „RM klubo“ komanda. Kitas įskaitinis BEC 4H etapas vyks Palangoje, „ENEOS 1006 km“ lenktynių metu liepos pabaigoje. 