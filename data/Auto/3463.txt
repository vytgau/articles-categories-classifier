„Saugokime ir rūpinkimės vieni kitais. Saugumą ir taiką keliuose galime sukurti tik bendromis pastangomis. Kelių eismo taisyklių laikymasis, tolerancija ir pagarba vienas kitam, dėmesingumas ir sąmoningumas turi lydėti kiekvieną, esantį kelyje“, – ragina policija. Saugaus eismo diena į atmintinų dienų sąrašą įtraukta 2006 metais. Šiai dienai paminėti policija, visuomeninės organizacijos organizuos įvairius renginius: konferencijas, konkursus, susitikimus su visuomene visoje Lietuvoje. Vilniuje, Lietuvos valdovų rūmų vidiniame kieme, sezonui bus išlydėti policijos tarnybiniai motociklai. Po dvasininko suteikto pašventinimo, motociklų kolona važiuos į Trakų rajone, Būdos kaime esančią Angelų kalvą. Taip pat vyks respublikinė ugdymo įstaigų metodinė-praktinė konferencija „Ankstyvasis saugaus eismo ugdymas - investicija į vaiko, kaip atsakingo keliautojo ateitį“, Vilniaus apskrities Kelių policijos valdybos Kelių patrulių rinktinės pareigūnai vairuotojams dalys vaikų piešinius. Klaipėdoje vyks konkursas „Saugiausias darželis“, o Radviliškio miesto ir rajono vaikų darželiuose vyks kūrybinių darbų-piešinių konkursas „Mes saugūs kiekvieną dieną“. Pavakare Šiaulių darbo rinkos mokymo centro autodrome Šiaulių rajone, Katiliškės kaime, vyks renginys „Saugaus eismo savaitė: nuo policijos išbandymų iki ralio ekspertų pamokų!“ Tuo metu Telšių apskrities vyriausiojo policijos komisariato Kelių policijos skyriaus pareigūnai kartu su Telšių apskrities policijos kapelionu Remigijumi Saunoriumi bendraus su ką tik teisę vairuoti transporto priemones įgijusiais asmenimis – išlaikiusiais Kelių eismo taisyklių teorijos ar praktinio vairavimo egzaminus. Renginyje bus dalijami simboliniai „angelai“ (su užrašu „Nelėk greičiau nei skrenda Tavo angelas“). Pareigūnai taip pat stabdys į miestą įvažiuojančias transporto priemones ir, įteikdami „angelus“, linkės gero kelio. Lietuvoje eismo saugumo situacija kasmet gerėja – 2016 metais šalies keliuose žuvo 189 eismo dalyviai, arba 53 eismo dalyviais (21,9 proc.) mažiau nei 2015 metais. Tai geriausias pasiekimas nuo 1952 metų – tais metais šalies keliuose žuvo 180 žmonių, skelbė Susisiekimo ministerija.