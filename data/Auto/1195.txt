Tarp pirmųjų „Daimler“ lengvųjų sunkvežimių „Fuso eCanter“ gavėjų yra skubių siuntų pristatymo įmonė DHL, kuri gautas šešias transporto priemones žada naudoti Berlyne. Dar aštuonių „eCanter“ sunkvežimių rakteliai buvo perduoti Vokietijos logistikos ir transporto įmonėms „DB Schenker“, „Rhenus“ ir „Dachser“. „Naudodami „Fuso eCanter“, mūsų užsakovai dabar galės ne tik tyliai važinėti, neišmesdami anglies dvideginio. Jie taip pat galės sutaupyti, nes sumažės eksploatavimo išlaidos“, – pareiškė „Daimler Trucks Asia“ vadovas Marcas Llistosella. „Tai prekių skirstymui miestuose naudojamo transporto ateitis“, – pridūrė jis. „eCanter“, galinčiame gabenti iki 4,5 tonos krovinių, įrengti šeši akumuliatoriai ir su viena įkrova jis gali nuvažiuoti 100 kilometrų. Pasak „Daimler“, siuntų pristatymo milžinė UPS jau naudoja „eCanter“ sunkvežimius JAV keliuose. Japonijoje po 25 sunkvežimius naudos prekybos centras „Seven-Eleven“ ir transporto įmonė „Yamato Transport“. Masinę šių visiškai elektrinių ir teršalų neišmetančių sunkvežimių gamybą planuojama pradėti 2019 metais. „eCanter“ kainos „Daimler“ neatskleidė, tačiau pareiškė, kad naudojant šią priemonę „eksploatavimo išlaidos 10 tūkst. kilometrų yra iki 1 tūkst. eurų mažesnės“, palyginti su įprastiniais sunkvežimiais. Europos ir JAV užsakovams skirti modeliai bus gaminami Portugalijoje.