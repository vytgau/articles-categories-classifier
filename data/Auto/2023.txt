Nepaisant apmaudaus incidento, kai trečiajame „DHL Rally Elektrėnai“ greičio ruože „General Financing team Pitlane“ duetas patyrė avariją, komandos nuotaikos buvo geros. Tai, apie ką sezono pradžioje buvo nedrąsiai svajojama, tapo oficialiu dalyku. „Baltic Rally Trophy 2017“ trofėjų medžiojusio B. Vanago ir A. Vičkačkaitės–Lauciuvienės sąskaitoje – 84 taškai – geriausias rezultatas varžybose, kurias sudarė penki etapai keturiose valstybėse. Pagrindiniai varžovai, teoriškai galėję aplenkti mūsiškius, jaunasis suomių vunderkindas Kalle Rovanpera ir rusas Nikolajus Griazinas (po 70 taškų), „DHL Rally Elektrėnai“ nestartavo, todėl padėtis turnyrinėje BRT lentelėje nepasikeitė net po ralio fanus išgąsdinusios lietuvių avarijos. „Jei gydytojai nepaleis Agnės į apdovanojimų ceremoniją, nuvešime FIA taurę į ligoninę. Ši pergalė labai svarbi visai mūsų komandai ir neabejoju, kad bus puiki kompensacija Agnei už stresą, kurį teko patirti lenktynių metu“, – žadėjo B. Vanagas.  „General Financing team Pitlane“ komandos lyderis prisipažino, kad dabar teks gerokai pasukti galvą kaip elgtis su kelialapiu į finalinį „FIA European Rally Trophy“ etapą – lapkričio antroje pusėje Portugalijoje rengiamą visų septynių Senojo žemyno regiono nugalėtojų simultaną. „Pagunda priimti šį iššūkį didžiulė, tačiau kol kas neturime net preliminaraus mechanikų verdikto, kiek kokių „Juodojo vaiduoklio“ detalių teks keisti po mūsų avarijos, ar visus darbus įmanoma atlikti laiku iki starto Portugalijoje. Be to, šios varžybos vyks tik asfalto trasose. „FIA European Rally Trophy“ superfinalas pažers krūvą itin specifinių uždavinių, kuriuose sprendžiant, reikia prisipažinti, mes turime mažiau patirties, nei kaunantis klasikinėse žvyro greičio ruožuose“, – sakė B. Vanagas. „FIA European Rally Trophy“ įskaitoje startuoti galima tik tarptautinius techninius reikalavimus atitinkančiais automobiliais. Todėl atsiranda galimybė objektyviai įvertinti kiekvieno piloto gebėjimus, netaikant koeficientų, atsirandančių dėl nacionaliniuose čempionatuose esančių daugybės išimčių bei kompromisų techniniuose reglamentuose. Iš viso po „FIA European Rally Trophy“ vėliava varžybos vyksta 7 regionuose („Alpine Rally Trophy“, „Balkan Rally Trophy“, „Baltic Rally Trophy“, „Benelux Rally Trophy“, „Celitc Rally Trophy“, „Central Rally Trophy“ ir „Iberian Rally Trophy“). Suomijoje, Lietuvoje ir Latvijoje vykusiose varžybose „Baltic Rally Trophy“ įskaitoje šiais metais kovėsi 16 ekipažų.