Pasak „AutoAgentas“ vadovo, naudoto automobilio pirkimas – savotiška loterija. O pagrindinė rizika yra nežinojimas kokia yra tikroji automobilio būklė ir eksploatavimo istorija, rašoma pranešime spaudai. „Deja, galimybės sužinoti viską apie automobilį, nėra. Kadangi pagrindiniai automobilio elementai (brangiausiai remontuojami) tokie kaip variklis, automatinė greičių dėžė, elektroniniai komponentai yra nematomi „plika” akimi, gauta informacija, tikėtina, nebus 100 procentinė tiesa. Todėl, jei tik turite galimybę, tikrinkite net mažiausias smulkmenas: nuo kėbulo varžtų būklės ar šildymo veikimo, iki to, kaip automobilis dirba važiuojant 30, 60 ar 100 km. per valandą greičiu. Kiti svarbūs aspektai – finansiniai ir teisiniai. Pirmiausia, kokią sumą į sutartį perpardavėjas nori įrašyti. Kaip taisyklė, tai būna mažesnė suma. Todėl, norėdami grąžinti, tarkime su netikėtai pasirodžiusiais defektais automobilį, atgausite tik tą mažesniąją suma, kuri nurodyta sutartyje. Taip pat visada įsitikinkite, kad perpardavinėtojas parduoda automobilį savo arba valdomos ar atstovaujamos įmonės Lietuvoje vardu. Kitu atveju, tiesiog neturėsite galimybės pareikšti pretenzijų, dėl netinkamos būklės automobilio arba tai bus taip sudėtinga, jog nevertės tam skiriamo laiko ir išlaidų“, – dėstė M. Kuckailis. Esminė klaida – emocijos M. Kuckailio teigimu, esminė klaida, daroma renkantis automobilį iš perpardavinėtojų – pirkimas remiantis emocija. Todėl patartina pasitelkti profesionalų pagalbą. „Dažniausiai paslystama ant „emocinio kabliuko“. Pirkėjas randa patinkantį automobilį ir ieško priežasčių, kodėl jį pirkti. Į trūkumus žiūrima pro pirštus, o privalumai mintyse paryškinami. Tačiau defektai ir atskleidžia visą tiesą apie automobilio tikrąją, o ne „papasakotą“, būklę. Žmonės per dažnai pasikliauna tik savo žiniomis, perka automobilius, net nenuvarę jų nuodugniau patikrinti į servisą. Tiesa, vieno prekinio ženklo ir modelio automobilio, kuris būtų labai geras ar labai blogas, nėra. Tai sugalvoti mitai. Kiekvienas automobilis yra individualus tuo, kad jis buvo eksploatuojamas skirtingų žmonių, kurie turėjo gerus arba blogus įpročius, skirdavo daug arba mažai dėmesio bei pinigų automobilio priežiūrai. Nuo tokių dalykų ir priklauso automobilio stovis ir ar šis jums tarnaus ne vienerius metus“, - pasakojo ekspertas. Specialistų pagalba – nėra brangi, įsitikinęs Marius Kuckailis. Tai garantija, kuri leis džiaugtis sėkmingu pirkiniu. „Eksperto pagalba reikalinga norinti sutaupyti laiko, pinigų ir nervų. Ekspertai kiekvieną dieną susiduria su automobiliais ir žino kur ir ko ieškoti bei kokiose vietose didžiausia apgaulės tikimybė. Be to, jie nesivadovauja emocijomis, nes automobilio ieško ne sau. Todėl tiksliai įvertina visus automobilio privalumus ir trūkumus. Tokių paslaugų kainos svyruoja nuo keturiasdešimties, už vieno automobilio patikrą, iki kelių tūkstančių eurų, už reto ir brangaus automobilio paieškas visame pasaulyje. Vidutiniškai automobilį patikrinti gali kainuoti nuo 50 iki kelių šimtų eurų. O tai – tikrai nėra didelė suma, palyginti su tuo, kiek galima prarasti „pralošus loterijoje“. Beje, nepamirškite, kad pigiau gerų automobilių niekas net ir Vokietijoje nepardavinėja. Visi žino automobilio kainą ir tikrai šio neatiduos pusvelčiui. Pigesni būna tik daužti, skendę, degę ar kitokį defektą turintys automobiliai. Be to, šie gali neturėti oro pagalvių, dalys gali būti keistos pigiomis taivanietiškomis, ar blogiausiu atveju, automobilis yra suvirintas iš kelių. Žinoma, pasinaudoję perpardavinėtojų paslaugomis sutaupysite laiko, jų siūlomų mašinų kaina nebūna didžiausia rinkoje. Tačiau, kaip ir minėjau anksčiau, vadovaukitės šaltu protu ir savo išrinktą transporto priemonę leiskite įvertinti profesionalams. Taip neteks nusiviliti“, – teigė ekspertas.