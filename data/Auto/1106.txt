Vieno socialinio tinklo vairuotojų forumo dalyviai ėmė dalintis nerimastingomis žinutėmis dėl neišvengiamai laukiančių didelių spūsčių. Savanorių prospektas yra svarbiausia ir didžiausią pravažumą turinti gatvė mieste, todėl prasidėjus remonto darbams, žmonės baiminasi, jog pasikartos praėjusių metų scenarijus, kai buvo keičiami šiluminės trasos vamzdžiai. Tą kartą Savanorių prospekte driekdavosi milžiniškos eismo spūstys. Vairuotojai, norėdami išvengti kamščių, rinkdavosi alternatyvius maršrutus, tačiau tokiu būdu paralyžiuodavo kitas miesto gatves. Nepatogumus kelyje išgyvenę žmonės viliasi, kad kitais metais prasidėsiantys atnaujinimo darbai nesukels tokių didelių rūpesčių. Kauno savivaldybės administracijos direktoriaus pavaduotojas Vilius Šiliauskas sako, kad kalbėti apie galimas eismo spūstis ir kitus nepatogumus dar per anksti. „Rekonstruoti pradedame tik kitų metų pavasarį, o visus darbus planuojame užbaigti iki kitų metų pabaigos. Šiuo metu ruošiamas darbų projektas ir visos detalės, apylankų schemos ir kaip bus organizuojamas darbas paaiškės iki kovo mėnesio pabaigos“, – aiškina savivaldybės atstovas. Tačiau V. Šiliauskas sutinka pasidalinti numatomais rekonstrukcijos planais, kurie žada didelius pokyčius Savanorių prospekte. „Kitąmet bus sutvarkyta važiuojamoji dalis per visą gatvės ilgį, pokyčių sulauks ir šaligatviai. Šiuo metu Savanorių prospekte automobilių parkavimas vyksta itin chaotiškai, todėl ir šioje vietoje padarysime tvarką, neleisime statyti automobilių, taip, kad jie trukdytų pėstiesiems, dviratininkams, mamoms su vežimėliais“, – pasakojo administracijos direktoriaus pavaduotojas. Pasak V. Šiliausko, didžiausias atsinaujinusio Savanorių prospekto akcentas – dvikryptis dviračių takas, eisiantis iki pat miesto ribos, kuris vėliau susijungs su Karmėlavos dviračių taku. „Naujo pėsčiųjų ir dviračių tako ilgis sieks 6,14 km. Projektuojant pėsčiųjų ir dviračių taką, atsižvelgta ir į žmonių su negalia poreikius. Eismo saugumo užtikrinimui bus įrengti apsauginiai atitvarai, pastatomi kelio ženklai ir atliekamas dangos ženklinimas. Taip pat vykdant statybos darbus bus atnaujinti želdiniai, daugelyje vietų bus papildomai sodinami medžiai, krūmai“, – apie būsimus darbus kalbėjo savivaldybės atstovas. Artimiausiu metu miestas ruošiasi atnaujinti šviesoforines sankryžas Aukštaičių ir Žemaičių gatvėse, o kitąmet rekonstruoti likusias neatnaujintas Savanorių prospekto šviesoforines sankryžas ties Kovo 11-osios gatve, vadinamąją „Muravos“ sankirta, „aklųjų ir silpnaregių“ bei Savanorių prospekto ir Mituvos gatvių sankirtas. Be grandiozinių remonto darbų, savivaldybė žada ir dar vieną naujovę, kuri tikimasi pagerins eismo pralaidumo kokybę. „Iš esmės eismo tvarka Savanorių prospekte nesikeis, tiesiog sankryžos taps labiau matomos, saugesnės ir pralaidesnės. Be to šviesoforuose bus įdiegti modernūs valdikliai, kurie reaguos į automobilių srautus, tai reiškia Savanorių prospekte eismas vyks dar sklandžiau“, – sakė V. Šiliauskas. Ar pasikartos 2016 metų scenarijus, kai daugiau nei mėnesį laiko vairuotojai kankinosi spūstyse, – parodys laikas, tačiau dėl net 10 mėnesių truksiančių remonto darbų automobiliais keliausiantys žmonės turės apsišarvuoti kantrybe.