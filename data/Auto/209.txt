M. Mendelis pernai atrankoje taip pat buvo lyderis. Klaipėdietis tąkart nusileido tik pirmajam Lietuvos virtualių žiedinių lenktynių čempionui Martynui Sidunovui. Jis net buvo išsikovojęs vietą finale, tačiau jame dėl gausybės avarijų virtualioje Nemuno žiedo trasoje liko ketvirtas. Galbūt šiemet jo užfiksuotas 1:12.700 min. laikas bus pergalingas. To pasakyti negali niekas, nes jam į nugarą kvėpuoja dar 15 greitų lenktynininkų. Antrąją vietą atrankoje užėmė Domantas Ladauskas. Vilnietis trasoje užtruko 1:12.884 min. Trečioje vietoje esantis Deimantas Šilva tik per plauką pateko į „1:12 klubą”. Ukmergiškis virtualią Nemuno žiedo trasą apvažiavo per 1:12.933 min. Absoliuti TOP16 dalyvių dauguma išbandė visus keturi savo atrankos važiavimus. Tik devintoje vietoje atsidūręs kaunietis Andrius Šliumba demonstravo olimpinę ramybę ir vietą pusfinalyje uždirbo vienu važiavimu. Gali visko būti, kad jis nusprendė Velykas švęsti anksčiau, nes visą šeštadienį į Vilniaus, Kauno ir Klaipėdos simuliatorių akademijas plūdo dalyviai ir iki pat vakaro išnaudojo visus savo atrankos bandymus.  Taip per paskutinį pusvalandį savo šansą šiemet važiuoti pusfinalyje prarado Artūras Kundelis. Lenktynininkas negali vaikščioti, todėl vairavo su specialiai jam pritaikytu vairu, kuriame sumontuotos stabdžių ir greičio mentelės. Po visų savo važiavimų A. Kundelis buvo 14-as, tačiau per paskutinį atrankos pusvalandį nukrito į 18 vietą. Jis puikiai žino lenktynių skonį ir yra užsispyręs, todėl pažadėjo, kad grįš kitais metais ir net laimės. Visi 16 greičiausiųjų dalyvių balandžio 13-14 d. susitiks dvejuose atkrentamuosiuose „Neste Dream 2 Drive“ čempionato pusfinalio etapuose, kurie vyks Kaune. Po jų aštuoni daugiausiai taškų surinkę dalyviai pateks į finalą. Jis susidės iš trijų etapų skirtingose trasose. Greičiausiųjų aštuntukas susirungs Kaune balandžio 22, 29 d. ir gegužės 13 dieną Vilniuje. Daugiausiai laimėjimų surinkęs lenktynininkas oficialiai taps naujuoju Lietuvos virtualių žiedinių lenktynių „Neste Dream 2 Drive” čempionu. Kartu su prizu jis gaus lenktynininko licenciją, visą lenktynėms reikalingą aprangą, asmenines automobilių sporto trenerio Jono Dereškevičiaus pamokas ir vietą profesionalioje lenktynių komandoje „Tauras Racing“. Su ja ir greitu „Volkswagen Scirocco GT24“ automobiliu naujasis virtualių lenktynių čempionas dalyvaus svarbiausiose šių metų Baltijos šalių lenktynėse.