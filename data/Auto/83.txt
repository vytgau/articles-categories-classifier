Tai paskelbta trečiadienį, balandžio 18-ąją, įvykusioje lenktynių spaudos konferencijoje. Čia nuo pat pirmojo lietuviškojo automobilių maratono jį rengiančios bendrovės „Promo events“ direktorius Darius Jonušis ir UAB „Iceco ledai“ vadovas Mantas Šalauskas pasirašė penkerių metų tarpusavio bendradarbiavimo sutartį. „Džiaugiuosi, kad būtent mūsų įmonei teko didelė garbė ir kartu nemenkas įpareigojimas tapti ne tik didžiausios bei populiariausios, bet ir pačių automobilių sporto entuziastų labiausiai laukiamos sporto fiestos – „AURUM 1006 km lenktynių“ – pagrindiniu partneriu“, – sutarties pasirašymo ceremonijoje kalbėjo „Iceco ledai“ vadovas M. Šalauskas. – Šios sutarties, o kartu ir renginio pagrindinio partnerio link nuosekliai artėjome beveik ištisą dešimtmetį, būdami vienais iš garsiojo Palangos maratono rėmėjų.“ UAB „Iceco ledai“ - aukštos kokybės valgomųjų ledų ir šaldytų desertų gamintojas, Lietuvoje žinomas jau nuo 1997 metų. Daugiau nei pusė pagamintos produkcijos eksportuojama į užsienį, o likusi dalis parduodama didžiausiuose Lietuvos prekybos tinkluose ir kitose prekybos vietose. „Džiaugiuosi, kad didžiausias automobilių sporto renginys vyksta jau devynioliktus metus, o lenktynės kaskart randa naujus rėmėjus, – sveikindamas naują partnerystės sutartį spaudos konferencijoje kalbėjo Lietuvos automobilių sporto federacijos (LASF) prezidentas Romas Austinskas. – Man belieka dar kartą konstatuoti, jog kiekvienai sportinei organizacijai, ne tik LASF, didelė garbė sporto kalendoriuje turėti tokį renginį, kaip šalies rėmus pranokusios lenktynės.“ LASF prezidentas R. Austinskas pasidžiaugė sklandžiai vykstančiais pasirengimo darbais devynioliktosioms, be jokių pertraukų nuo pat 2000-ųjų rengiamoms maratoninėms automobilių lenktynėms, ir šalies bei užsienio sportininkų dėmesiu joms.  „Kitais metais minėsime lenktynių 20-čio jubiliejų, – priminė R. Austinskas. – Nedaugeliu tokio ilgaamžiškumo automobilių sporto renginių galime didžiuotis, todėl neabejoju, kad kitąmet Palangoje vyks didžiausia, visas ligšiolines pranokstanti automobilių sporto šventė, kuriai organizatoriai, kaip jiems įprasta, ims rengtis iškart po šiemetinių lenktynių.“ Padėkojęs naujajam varžybų partneriu ir LASF prezidentui už organizatorių pastangų įvertinimą, „Promo events“ bendrovės direktorius D. Jonušis patikino, jog vasaros maratonui didžiausiame šalies kurorte rengiamasi pagal numatytą planą, o šiemetinės lenktynės pastebimai skirsis nuo iki šiol vykusių. „Galbūt dar ankstoka užgesinti intrigą ir atskleisti visus organizacinius niuansus, tačiau noriu pabrėžti, jog keičiasi ne tik lenktynių pavadinimas. Keisis kai kurios renginio detalės bei turinys“, – sakė D. Jonušis. Šiais metais startuoja atskira „TCR Baltic Trophy“ įskaita. Šioje serijoje dalyvaujančių lenktynininkų rezultatai bus fiksuojami tik „AURUM 1006 km lenktynių“ metu, o apdovanojamųjų sąrašą, natūralu, papildys ir „TCR Baltic Trophy“ apdovanojimas. Šiemet lenktynių rengėjai dar daugiau dėmesio skirs žiūrovams. Pasak D. Jonušio, organizatoriai dės visas pastangas, kad žiūrovai, atvykę į Palangą ir apsilankę lenktynėse, prarastų norą kaitintis paplūdimyje... Žiūrovams bus siūloma bent trims dienoms tiesiog persikelti į kitą – lenktynių pasaulį. Pirmą kartą jie bus kviečiami apsigyventi šalia lenktynių trasos įrengtame kempinge (palapinių miestelyje), kuris, nutilus galingiems bolidų varikliams, nušvis naktinio kino ekranais. Priartėti arba geriau pajusti lenktynių dvasią žiūrovams padės ne tik plačiau atverti renginio užkulisiai, bet ir galimybė nuolat būti įvykių šurmulyje, pralėkti su vėjeliu lenktynių trasa, patirti kvapą gniaužiančius „drifto“ malonumus ar „pagazuoti“ kartu su „drageriais“. Rengiama ir loterija žiūrovams, kurios laimėtojai įgis teisę sėdėti šalia greičiausiųjų šonaslydžio meistrų jų treniruočių metu ir pajusti garantuotą adrenalino pliūpsnį, ypač, pirmąsyk atsidūrus tokiame, specialiai parengtame automobilyje. Iki maratoninių lenktynių likus dar trims mėnesiams, norą jose varžytis pareiškė dvidešimt penkios komandos, dabar tvarkančios visus būtinus registracijos formalumus. Pasak organizatorių, tai maždaug įprastas, per keletą paskutiniųjų metų nusistovėjęs tempas. Todėl galima prognozuoti, jog ir šiemet Palangoje varžysis apie pusšimtį komandų. Paraiškas jau pateikusiųjų sąraše – dauguma žiūrovams ir varžovams gerai pažįstamų komandų, dalyvavusių daugelyje Palangoje vykusių lenktynių. Yra ir debiutantų. Maloniai nustebino kaimynai baltarusiai, į Palangą deleguojantys „RCM Motorsport“ komandą, kurios lenktynininkai Jegoras Jermakovičius, Dmitrijus Nikazačenka ir Vitalijus Kazakevičius į 1006 km lenktynių trasą išvairuos „Alfa Romeo 15155“ automobilį. Tad šiemet pirmą kartą lenktynių miestelyje plevėsuos ir Baltarusijos vėliava. „Iki didžiųjų lenktynių starto liko lygiai trys mėnesiai, todėl neabejoju, kad sportininkų gretas dar papildys daug patyrusių ir greitų, pagarbos vertų varžovų, o lenktynių techninį parką – nauji ir galingi automobiliai“, – spaudos konferencijos dalyvius patikino varžybų organizatorius D. Jonušis.