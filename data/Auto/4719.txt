„General Financing team Pitlane“ komanda startuos naujuoju „Toyota Hilux” bolidu, pažymėtu numeriu 326. „Dalyvių starto numeriai nurodo ekipažų reitingą lenktynėse. Organizatorių suteiktas starto numeris labai svarbus pirmąją lenktynių dieną. Toliau kiekviename ralio etape komandos startuoja pagal pastarosios dienos rezultatus“, – sakė B. Vanagas, gavęs aukščiausią lietuviams suteiktą numerį Dakaro ralio istorijoje. 2017 m. Dakaro ralyje startuos 146 motociklai, 83 automobiliai, 50 sunkvežimių ir 37 keturračiai – iš viso 316 transporto priemonių. Dalyvių – 491 iš 59 valstybių. Lietuvai atstovaus trys ekipažai: B. Vanago ir šturmano iš Lenkijos Sebastiano Rozwadowskio, Antano Juknevičiaus ir šturmano Dariaus Vaičiulio bei Vaidoto Žalos ir šturmano Saulius Jurgelėno. Jų numeriai atitinkamai 328 ir 373.  „General Financing team Pitlane“ komandai bei B. Vanagui priklauso geriausias Lietuvos ir Baltijos valstybių rezultatas Dakaro ralio istorijoje. Tai – 2015 metais iškovota pergalė privačių komandų įskaitoje ir 24-oji vieta bendroje Dakaro ralio įskaitoje. Paryžiuje paaiškėjus tiksliems Dakaro ralio dalyvių sąrašams ir starto numeriams, komandos turės dvi dienas perduoti techniką organizatoriams. Vyčiais pažymėti B. Vanago komandos bolidas, trys „Toyota Land Cruiser“ visureigiai ir serviso sunkvežimis iš Havro uosto Prancūzijoje tris savaites keliaus į Argentinos sostinę Buenos Aires. Ten savo techniką komandos pamatys jau tik prieš lenktynes. 2017 metų Dakare „General Financing team Pitlane“ komanda turės įveikti daugiau nei 9 tūkstančių kilometrų trasą, kuri drieksis per tris Pietų Amerikos valstybes: Paragvajų, Argentiną ir Boliviją. Pasak lenktynių sporto direktoriaus Marco Comos, šiais metais Dakaro ralis bus sudėtingiausios lenktynės per visą ralio istoriją Pietų Amerikoje. Pusė trasų eis per niekada anksčiau lenktynininkų nelankytas vietas. Prasidėjęs tropiniu karščiu Paragvajaus sostinėje Asunsjone, kai oro temperatūra sieks 40 laipsnių Celsijaus, po kelių dienų ralis persikels į aukštikalnes, kuriose temperatūra kris žemiau 0. Organizatoriai pabrėžia, kad šiais metais bus itin svarbūs navigaciniai sugebėjimai, nuoseklumas. Motociklų kategorijoje lyderiu laikomas praėjusio ralio nugalėtojas Toby Price’as su KTM. Automobilių kategorijoje svajonių komandos etiketė lipdoma „Peugeot“ ekipai, kuriai atstovauja Stephane'as Peterhanselis, Sebastianas Loebas, Carlosas Sainzas ir Cirilis Despres. Jiems iššūkį mes „Toyota Hilux“ automobiliais važiuosiantys 2011 ir 2015 metų Dakaro lenktynių nugalėtojas Nasseras Al Attiyah, 2009 m. Dakaro nugalėtojas Ginielis de Villiersas ir 2004 m. ralio čempionas Joanas „Nani“ Roma. Sunkvežimių kategorijoje vienais favoritų laikomi „Iveco“ sunkvežimiu važiuojantys olandas Gerardas de Rooy drauge su komandos draugu iš Argentinos Fernando Villagra. Nugalėtojų trofėjų susigrąžinti siekia ir „Kamaz“ komandos atstovai iš Rusijos Ayratas Mardejevas ir Eduardas Nikolajevas.