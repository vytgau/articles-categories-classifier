Tik įžengus į ilgamečio „Autoplius.lt Fast Lap“ lenktynininko D. Azikejevo kiemą, pasitinka kaitinamos šašlykinės kvapas. Po to – gauruotas čiau čiau veislės Ivanas ir tik galiausiai pats šeimininkas, pranešime žiniasklaidai rašo lenktynių organizatoriai. „Pagal kirgizų tradicijas, tai dabar turėtumėm pakalbėti, paskui pavalgyti šašlyko ir paskui duočiau jums, pavyzdžiui, sukasti šiltnamį“, – pasitikdamas „Fast Lap“ media komandą sako jis. Prieš aprodydamas šio pokalbio kaltininką – naują lenktyninį BMW – D. Azikejevas papaskoja apie savo kirgiziškas šaknis ir kaip po kelerių metų planuoja tapti Kirgizijos konsulu Lietuvoje. Jis artimas šios šalies gamtai, kalnams, ežerams arba, kaip pats prisipažįsta, yra kiek laukinis. Tai galima pastebėti trasoje, kur jis nardo kaip juoda kregždė. Nenuostabu, nes pastaruosius metus būtent su juodos spalvos „BMW E36“ ir startuodavo „Fast Lap“ lenktynėse. „Už tą automobilį man pasiūlė nepadorią kainą ir kažkaip negalėjau neparduoti. Labai gaila, nes automobilis buvo „ledinis“. Tada pamačiau, kad Klaipėdoje Artiomas Blinovas parduoda savo baltą BMW. Nuvažiavau, pamačiau preciziškai sumontuotą saugiklių bloką ir iškart nusipirkau“, – apie istoriją, kaip kieme juodą „kregždę“ pakeitė balta, pasakoja D. Azikejevas. Akylesni žiūrovai prisimins, kad būtent šis baltas BMW iš Klaipėdos 2015 metais laimėjo „Time Attack“ važiavimus. Tais metais automobilis nebuvo greitesnis už taip pat baltą rekordininko Jono Poškaus „Mitsubishi Evo“, tačiau jis buvo patikimesnis. Vis dėlto naujasis pirkinys, kaip pasakoja pats D. Azikejevas, nėra toks aštrus, kaip jo buvęs BMW.  „Automobilis pritaikytas trasai ir yra žymiai lengvesnis. Tik jis mėgsta važiuoti pastoviu greičiu, todėl turėsiu prisitaikyti. Mano ankstesnis BMW turėjo 3 litrų variklį ir sparčiau greitėdavo. Bet mačiau, kaip juo drąsiai važiavo „Stadiono“ posūkyje, todėl dar reikia bent 300 ratų pravažiuoti „Nemuno žiede“, – pastebi lenktynininkas. Jis pabrėžia, kad tai jau penktasis jo sezonas „Fast Lap“ lenktynėse, bet nė vieno trofėjaus namo dar neparsivežė. D. Azikejevas pripažįsta, kad susiėmė rimčiau ir visą žiemą treniravosi su Lietuvos automobilių sporto sensėjumi Jonu Dereškevičiumi bei pritrynė duobutes lenktynių simuliatoriaus kėdėje. Svarbiausia šioje istorijoje detalė – baltas BMW nuo šiol bus raudonas, o ant stogo bus didelė Kirgizijos vėliava. Būtent ją ties „Ąžuolo“ posūkiu gegužės 13 dieną Kačerginės „Nemuno žiede“ galės matyti žiūrovai.