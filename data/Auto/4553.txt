8800 – tiek kovinių kilometrų Pietų Amerikoje laukia lietuvių lenktynininkų Dakare. Tiek pat, o gal net ir daugiau įveiks sportininkus lydinčių komandos narių vairuojami pagalbiniai automobiliai. Jais keliauja visi likusieji komandos nariai, išskyrus mechanikus bei inžinierius. Kiekvienas pagalbinis ekipažas turi savo misiją, o kai kurie – net tai misijai specialiai pritaikytus automobilius. Beveik visų Dakaro komandų, o tarp jų ir lietuviškų ekipažų, vienu ar dviem pagalbiniais automobiliais keliauja media komanda – žmonės, kurių dėka Dakaro ralį pamatome iš arti. Tai – fotografai, žurnalistai, operatoriai, kurių tikslas – būti kuo arčiau įvykių ir kuo tiksliau bei greičiau perduoti žinias į Lietuvą. Būtent buvimas arti reiškia iššūkį ne tik žmogui, tačiau ir automobiliui.  „Pačios geriausios Dakaro ralio stebėjimo ir fiksavimo vietos pasiekiamos įvairaus sudėtingumo bekele. Tam reikia ne tik įgūdžių, bet ir atitinkamos technikos“, – teigia su šypsena šalia itin galingai atrodančio visureigio stovintis Antano Juknevičiaus media komandos operatorius Dakare Ramūnas Stulga. Visiškai naujas, tačiau stipriai modifikuotas 2,8 litrų darbinio tūrio dyzelinis Ramūno „Toyota Land Cruiser 150“ atrodo išties įspūdingai, o savininko pasiteiravus, kas tiksliai šiame automobilyje buvo patobulinta tenka išsitraukti lapą ir rašiklį. „Dar nepravažiavęs nė vieno kilometro automobilis pradėtas tobulinti su oficialaus „Toyota“ atstovo Panevėžyje pagalba. Pirma ir viena iš pagrindinių modifikacijų – kuro sistemos patobulinimas. Pietų Amerikoje, o ypač Bolivijos aukštikalnėse normalu kartu su kuru įsipilti nemažą kiekį vandens. Siekdami apsaugoti variklį nuo nekokybiškų degalų sumontavome papildomą kuro filtrą, kuris degaluose fiksuoja vandens kiekį ir atskiria jį nuo dyzelio. Įmontavus papildomą baką buvo padidinta ir kuro talpa – iki 140 litrų.“ Jungtinių Arabų Emyratų smėlynus su Antanu Juknevičiumi išnaršęs R. Stulga žino, ką reiškia važiuoti tikra bekele, todėl jo automobilis maksimaliai paruoštas atlaikyti vandenį, akmenuotas upių vagas, šuolius per kopas ir dar daugybę iššūkių. Siekiant padidinti pakabos eigą buvo sumontuota pastiprinta viršutinė svirtis su šarnyru, stabilumo suteikė sportiniai, papildomai aušinami ir reguliuojami „FOX“ amortizatoriai. Iš gamyklos išriedėjusio „Land Cruiser“ tikrai nepavadinsi žemagrindžiu, bet po patobulinimų automobilis išaugo dar 10 cm. Kaip teigia Ramūnas, visa tai – būtinos priemonės, norint neužtrukti ekstremaliose vietose ir į bivuaką grįžti nesutemus. „Yra toks pasakymas – kas automobiliui nereikalinga važiuojant bekele, lieka pirmoje baloje, – juokauja „CRAFT Bearings“ Dakaro komandos operatorius. – Dėl šios priežasties buvo pakeistas priekinis buferis labiau atveriant ratus, sumontuota speciali oro paėmimo sistema. Visi svarbiausi organai – variklis, greičių dėžė, degalų bakai bei magistralės apsaugoti 6-8 milimetrų aliuminio plokštėmis, sumontuoti lengvo lydinio sportiniai ratlankiai ir profesionalios „BF Goodrich“ padangos.“