Varžybas organizuojantis Vilkyčių automobilių sporto klubas jau sulaukė nemažai dalyvių paraiškų. Nors tai dar nėra galutinis sąrašas, tačiau jau dabar galima apžvelgti, kokie žymūs sportininkai prie starto rikiuosis šiemet. „Junior Buggy“ įskaitoje kol kas užsiregistravo septyni dalyviai. Aktyviausi čia Čekijos atstovai, kurie varžyboms jau delegavo keturis sportininkus. Greta jų bus galima išvysti ir du rusus bei mūsų kaimyną latvį Justą Grencį. Beje, pastarasis pernai Vilkyčiuose iškovojo antrąją vietą ir toje pačioje pozicijoje baigė visų metų sezoną. „Buggy 1600” klasėje prie starto išvysime ir Lietuvos trispalvėmis padabintus bagius. Lenktynėms užsiregistravo trys mūsų šalies pilotai: Tautvydas Urba, Tomas Zavarskis ir Saulius Žunda. Panašu, kad šioje klasėje konkurencija bus itin didelė, mat dabar dalyvių sąraše galima rasti jau 15 sportininkų ir registracija dar nėra sustabdyta. Čia jau užsiregistravo praėjusių metų čempionato antrosios vietos prizininkas čekas Petras Nikodemas. Taip pat Vilkyčiuose pasirodys ir trečiąją vietą 2016-aisiais užėmęs Stevenas Laubachas. Beje, šioje klasėje užsiregistravo ir jaunasis čekas Milanas Vanekas, kuris dar pernai nugalėjo „Junior Buggy“ įskaitoje ir šiemet jau įžengė į suaugusiųjų kategoriją. Taip pat čia pasirodys ir praėjusiais metais Vilkyčiuose triumfavęs vokietis Michaelis Buddelmeyeris.  Įspūdingiausiai turėtų atrodyti pačių galingiausių bagių klasė „Super Buggy“. Šioje klasėje lenktyniaujančių sportininkų bolidų galingumas kartais net viršija bagių svorį. Nereikia net įsivaizduoti, kaip skrieja daugiau arklio galių nei kilogramų turintis bagis – tai jau buvo galima pamatyti praėjusiais metais. Šiemet į Vilkyčius atvyksta dar daugiau galingųjų bagių. Jau dabar dalyvių sąraše yra užregistruota 19 pilotų. Trasoje šiemet vėl pasirodys praėjusiais metais visą prizininkų pakylą užėmę lenktynininkai - Thomas Anacleto, Berndtas Stubbe bei Johnny Feuillde. Jiems pirštinę mes viso čempionato antrosios vietos prizininkas latvis Ervinas Grencis bei trečiąją vietą užėmęs olandas Mike`as Bartelenas. Į „Super Buggy“ klasę šiemet taip pat perėjo ir keletas sportininkų iš „Buggy 1600” klasės. Be to, Vilkyčiuose vėl dalyvaus praėjusiais metais čia įspūdingą avariją patyręs ir keletą kartų apsivertęs olandas Wiely Albersas, kuris vairuoja vieną galingiausių bagių Europoje, išvystantį apie 650 arklio galių. Nors „Super Buggy“ įskaitoje lietuvių sportininkų, panašu, neišvysime, tačiau kėbulinių automobilių kategorijoje „Touring Autocross“ šalies garbę gins net trys sportininkai: Arvydas Galinis, Algirdas Glikas bei Mindaugas Sidabras. Jie kėbulus surems su praėjusiais metais Vilkyčiuose nugalėjusiu čeku Vaclavu Fejfaru ir dar keliais greitais sportininkais. Beje, šios klasės dalyvių sąrašas dar turėtų pasipildyti, mat jame kol kas nėra 2016-ųjų metų čempionato prizininkų čekų Otakaro Vyborno ir Martino Samohylo. Bilietai į Europos autokroso čempionato varžybas Vilkyčiuose jau pardavinėjami „Bilietai.lt“ kasose ir internete. Pirmąją varžybų dieną bilietų kaina sieks 10-15 eurų. Sekmadienį, kuomet vyks finalai, jie kainuos 15-20 eurų. Perkant bilietus iškart abiem dienoms – taikoma nuolaida.