Geros nuotaikos niekuomet nestokojantis Antano Juknevičiaus ir Dariaus Vaičiulio ekipažas pildydamas antspaudų knygelėmis vadinamus administracinių Dakaro reikalavimų bukletus prie kiekvieno langelio nepraleido progos pajuokauti. Net ir tokiu stiliumi įveikdami administracinę varžybų komisiją lietuviai užtruko vos 20 minučių. Galbūt būtų užtrukę ir trumpiau, bet, kaip pasakojo A. Juknevičius, stovint prieš organizatorių objektyvą užvirė dvikova su šturmanu dėl geresnės nuotraukos. „Labai geros nuotaikos – prie kiekvieno punkto spėjome papokštauti, galbūt ir ten visą dieną sėdintiems pakelėm nuotaikas. Iš esmės surinkome visus reikalingus patvirtinimus, dar liko kelios vietos antspaudams už lenktyninės aprangos, šalmų ir kt. įrangos homologaciją (atitikimą tarptautiniams saugumo standartams)“, – pasakoja bekelės vilkas A. Juknevičius.   Dakaro administracinėje komisijoje tikrinamos lenktynininkų licencijos, leidimai dalyvauti užsienio varžybose, automobilio dokumentai, muitinės dokumentacija, draudimai, medicininės patikros ir t.t. Tiesa daugiausiai darbo Dakaro pankų ekipažas davė oficialiam varžybų fotografui. „Vis bandėme geriau vienas už kitą pasirodyti, klausėme fotografo, kuris geriau išėjo, bet jis liko korektiškas, neišsidavė. Esame estetai, ypač ties tuo, kaip atrodome – ne veltui tiek pastangų įdedame į automobilio dizainą, komandos atributikos kūrimą, todėl dabar reikėjo kaip modeliams atstovėti. Pasidarėme po keliasdešimt nuotraukų – kad būtų iš ko pasirinkti organizatoriams ir dar liktų kitiems Dakarams, gal kitąmet leis nebesifotografuoti“, – juokėsi Antanas su Dariumi. Po administracinės komisijos komanda pajudėjo paskutinių automobilio patikrinimų link. Kadangi šiais metais visa techninė komisija buvo surengta dar Prancūzijoje, beliko patikrinti automobilių šviesas, elektros sistemas, daviklius ir kt. smulkmenas. Po patikros 321-uoju numeriu pažymėtas bolidas bus uždarytas į uždarą parką iki pat starto podiumo šeštadienį.