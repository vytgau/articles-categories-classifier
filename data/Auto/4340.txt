521 km – tiek iš viso ketvirtajame Dakaro ralio etape reikėjo įveikti lenktynininkams važiuojant nuo San Salvadro de Jujuy miesto į Tupiza gyvenvietę Bolivijoje. 416 km besitęsiančioje matuojamo laiko atkarpoje sportininkų laukė pirmosios 2017-ųjų Dakaro kopų sekcijos, daug bekelės ir rimtas aukštis – trasa driekėsi vid. 3500 m virš jūros lygio. Šiame etape lyderių 20-ukas keitėsi su kiekvienu įskaitiniu punktu, o daugiau nei 15-a sportininkų išvis nerado pirmojo įskaitinio punkto. „Ką organizatoriai žadėjo – tą ir davė. Dariui šiandien buvo toks krikštas, kokie retai būna – pirmuose keliasdešimtyje kilometrų praradome visiškai bet kokį trasos orientyrą. Toje pačioje vietoje kokia dar 30 automobilių suko ratus. Vienos lyderių vėžios į vieną pusę, kitos – į priešingą. Manau, daug kas net nerado to pirmojo punkto, kurį mes galiausiai paėmėme“, - apie navigacinius sunkumus trasos pradžioje pasakojo „CRAFT Bearings“ komandos pilotas A. Juknevičius. „Vėliau jau bandėme atkovoti tą prarastą laiką, spaudėm. Na bet čia nieko nepadarysi, pasimokysime iš klaidų ir stengsimės tą valandą atkovoti kitomis dienomis.“   Persikėlę į Boliviją, Dakaro dalyviai čia užtruks bene 4 dienas – šalyje bus surengti 4 ralio etapai, kurių paskutiniame lenktynininkai grįš į Argentiną.