Tobula intriga Lietuvos ralio istorijoje nėra buvę atvejo, kai kovos pabaigoje pirmų dviejų ekipažų rezultatas būtų identiškas iki tūkstantosios sekundės dalies. Šįkart taip nutiko Benedikto Vanago ir Mindaugo Čepulio bei Giedriaus Notkaus ir Daliaus Strižano ekipažams. Išvydę skaičius kompiuterių monitoriuose, lenktynių komisarai buvo priversti ieškoti FIA taisyklių išaiškinimo. Pastarosiose nurodyta, kad finiše fiksuojant lygybę, nugalėtoju skelbiamas tas, kuris greičiau įveikė pirmąjį greičio ruožą. Tad, šįkart, fortūna nusišypsojo B. Vanagui ir M. Čepuliui. Lenktynininkai už saugų eismą „Winter Rally“ organizatoriai tradiciškai labai daug dėmesio skyrė saugaus eismo temai. Utenos festivalio miestelyje renginio dieną buvo diskutuojama alkoholio poveikį vairuotojo dėmesiui, apie saugaus greičio pasirinkimą žiemos kelyje. Renginio vedėjai į improvizuotą sceną atgabeno dvi padangas – vieną pasiskolintą iš ralio serviso zonos su dygliais ir kitą – niekuo nesiskiriančią nuo tų, kurioms lapkričio pradžioje saviškes mašinas perauna visi kasdienio eismo dalyviai. Sportinėmis padangomis ginkluotas bolidas vienu metu į kelią remiasi maždaug 70-80 dygliais. Lekiant ledu ar suledėjusiu žvyrkeliu, šie dygliai užtikrina geresnį sukibimą nei vasarą važiuojant švariu asfaltu. Tuo tarpu su standartinėmis žieminėmis padangomis nieko panašaus pademonstruoti nei įsibėgėjant, nei stabdant nepavyktų net teoriškai. Ralio žiūrovų dėmesio sulaukė ir galimybė įsitikinti, kaip drastiškai kinta žmogaus elgsena, išgėrus alkoholio. Susidomėjusiems buvo siūloma palyginti savo pačių rezultatus, atliekant keletą nesudėtingų užduočių kliūčių ruože. Pirmą kartą kliūtis buvo galima įveikti viską vertinant blaiviu žvilgsniu, o antrą kartą – užsidėjus specialius girtumą imituojančius akinius. Absoliučios daugumos dalyvių rezultatais skyrėsi kardinaliai. Rezultatai buvo akivaizdūs – išgėrusio žmogaus koordinacija ženkliai suprastėja.  „Pitlane“ renkasi žiemą Didžiausias galvos skausmas „Winter Rally“ organizatoriams išlieka tinkamos oro sąlygos, būtinos kokybiškam žiemos raliui. „Pastaraisiais metais orai, iš tiesų, būdavo sunkiai nuspėjami ir stipriai patampydavo nervus, tačiau kol kas mes neketiname keisti strategijos ir apie ralį vasarą negalvojame. Lenktynės žiemą turi labai daug specifikos, pradedant automobilio valdymo technika ir baigiant galimybėmis parinkti tokias trasas, kuriose šiltuoju metų laiku važiuoti net teoriškai būtų neįmanoma dėl pernelyg minkšto grunto. Kai pašalas padaro savo darbą, mes galime rinktis tokius keliukus, kurie puikiai atskleidžia pilotų meistriškumą, o po varžybų išlieka nesuniokoti. Pradėdami dėlioti „Winter Rally“ scenarijų mes kiekvieną kartą rizikuojame stipriai pralošti, nes dėl atlydžio renginį gali tekti atšaukti. Pasakyti „ralis bus kažkada, kaip pakankamai atšals“ neįmanoma, nes čempionato kalendoriuose ne tik Lietuvoje, bet ir visose kaimyninėse šalyse, iš kurių pas mus atvyksta dalyviai, yra labai aiškiai sudėliotos visos renginių datos. Komandos savo planus grindžia būtent šia informacija ir jei nėra 100 proc. aiškumo, tai kaip taisyklė būna aišku tik tai, kad svečių neturėsim“, – vardija žiemos ralį jau 12 kartą surengusios bendrovės „Pitlane“ vadovas B. Vanagas.