„Vasaros pradžioje patekau į avariją, kurios kaltininkas buvau ne aš. Supildėme dokumentus ir tada.... visiška tyla. Draudimas be policijos parašo neišmoka žalos atlyginimo. Praėjus 3 mėnesiams po avarijos paskambinau bylos tyrėjai, žadėjo peržiūrėti bylą ir pranešti. Praėjo mėnesis – jokių žinių. Vėl pats paskambinau, o tyrėja net neatsiliepia į skambučius. Nuo avarijos jau prabėgo pusmetis, tačiau iki šiol nėra nei jokių žinių, nei išmokos“, – socialiniuose tinkluose liūdna patirtimi dalijasi vairuotojas. Įpareigojimas tirti kuo skubiau Policijos atstovas Ramūnas Matonis sako, kad avarijos „tyrimas turi būti atliktas per kuo trumpesnį laiką, tačiau priklausomai nuo jų sudėtingumo, ekspertizių laukimo, užtrunka ir po kelis mėnesius“. Situacija tampa sudėtingesnė, jei dėl įvykio pradedamas ikiteisminis tyrimas. „Kiekvieną ikiteisminį tyrimą koordinuoja ir kontroliuoja prokuroras, jis duoda užduotis tyrėjui, nustato terminus ir panašiai. Realiai prokuroras ir atsako už visą tyrimą ir jo sėkmę ar nesėkmę“, – sako R. Matonis. Ikiteisminiai tyrimai pradedami dėl sunkesnių pažeidimų, kai avariją sukelia neblaivus asmuo ar kai avarijos metu nukenčia žmonės. Tuomet atliekamos įvairios ekspertizės ir tyrimas užtrunka, tačiau kodėl stringa elementarios bylos? „Neabejoju, kad tyrimas ilgai vyksta dėl objektyvių priežasčių ir tą priežastį tam žmogui turėtų pasakyti tyrėjas“, – sako Lietuvos policijos atstovas. Jei vis dėlto sunkiai sekasi bendrauti su bylos tyrėju, R. Matonis pataria kreiptis į tyrėjo skyriaus viršininką, o jei ir tai nepadės, rašyti skundą atitinkamos institucijos vadovui ar kreiptis į Policijos departamentą. Sprendimą galima skųsti Jei priimtas sprendimas vairuotojo netenkina, jis taip pat turi galimybę jį apskųsti. Administracinių nusižengimų kodekso (ANK) 615 straipsnio 1 dalyje nurodytų institucijų nutarimus administracinių nusižengimų bylose apylinkės teismui gali apskųsti asmuo, dėl kurio atitinkamas nutarimas priimtas, nukentėjusysis (ar jų atstovai). Skundas dėl ne teismo tvarka priimto nutarimo administracinio nusižengimo byloje paduodamas per šį nutarimą priėmusią instituciją. Šiai institucijai turi būti pateikta tiek skundo dėl ne teismo tvarka priimto nutarimo administracinio nusižengimo byloje kopijų (nuorašų), kad po vieną būtų galima įteikti kitiems šio kodekso 621 straipsnyje nurodytiems asmenims ir nutarimą ne teismo tvarka priėmusiai institucijai, išskyrus atvejus, kai pagal šio kodekso 573 straipsnio 4 dalį šiems asmenims procesiniai dokumentai įteikiami elektroninių ryšių priemonėmis. Skundas dėl ne teismo tvarka priimto nutarimo administracinio nusižengimo byloje gali būti paduodamas elektroninių ryšių priemonėmis. Institucija per penkias darbo dienas, jeigu įstatymuose nenustatytas kitas terminas, skundą dėl ne teismo tvarka priimto nutarimo administracinio nusižengimo byloje kartu su byla persiunčia atitinkamam apylinkės teismui.