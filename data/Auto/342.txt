„ePedal“ arba elektroninis pedalas – taip vadinasi sistema, kurią aktyvavus galima nebesinaudoti stabdžio pedalu. Spaudžiant ir atleidžiant tik akceleratorių, galima tiek bėgėtis, tiek ir itin efektyviai sustoti ir stovėti net įkalnėje. Anksčiau panaši sistema labiausiai patiko „BMW i3“ elektromobilyje. Bet visgi ir jame reikėdavo gana tiksliai ir iš anksto įvertinti, kada atleisti akceleratorių, kad automobilis sustotų numatytoje vietoje. Su elektroniniu pedalu kitaip – reikia įprasti jo neatleisti per daug anksti, neatleisti per daug greitai, kadangi automobilis iškart stoja ir pajuda tik vėl prilietus pedalą. Puiki sistema, dėl kurios taip nė karto viso testo metu (važiavome tiek užmiestyje, tiek ir pačioje Kopenhagoje su gana intensyviu eismu) nepasinaudojau stabdžių pedalu. Kuris, iš esmės čia reikalingas tik ekstremaliam stabdymui – automobilio bėgėjimąsi ir stabdymą galima patikėti „ProPilot“ vairavimo sistemai, kuri atsakinga už greitį, taip pat atstumo palaikymą iki kito automobilio, važiavimą savo eismo juosta, stabdymą ir įsibėgėjimą net ir judant spūstyje. Patikėti, bet ne pasitikėti. Rankas vis dar reikia laikyti ant vairo, pastovėjus ilgiau spūstyje sistemą reikia iš naujo aktyvuoti, intensyviame miesto eisme automobilis stabdo gerokai anksčiau ir pajuda gerokai vėliau nei norėtųsi – važiuojant tokiu režimu nesunervinsite nebent tik Estijos vairuotojų.  O dar atnaujintas modelis (jo gamybai naudojama senojo modelio platforma, todėl labiausiai erzino tik viena kryptimi reguliuojamas vairas) turi gerokai talpesnį, 40 kWh akumuliatorių – naujuoju, labiau realias eismo sąlygas atspindinčiu WLTP metodu pamatuotas atstumas vis dar yra gana sunkiai pasiekiami 270 kilometrų tam, kas neįpratęs važiuoti taupiai, bet vienu įkrovimu įveikti 200 kilometrų nesudarys problemų niekam. O įkrauti iš buitinio 10 A tinklo jį galima per 21 valandą, įsirengus 7 kWh įkroviklį – per 7-8 valandas. Taip pat jis palaiko iki 50 kWh greitojo įkrovimo galimybę, kur akumuliatorių papildymas (iki 80 proc.) užtruks maždaug 40 min. Dabar jis siūlomas su galingesniu, 110 kW galią siekiančiu elektros varikliu, pirmą kartą elektromobilį galimą ne tik įkrauti, bet ir prijungus prie tinklo parduoti sukauptą energiją. Žinoma, tam reikia turėti instaliuotą atitinkamą įrangą su jos valdymu ir apskritai turėti galimybę tiekti energiją elektros tinklams. O dar maloniai džiugina, kad daugiau nuvažiuojantis, greitesnis, pažangesnis, labiau komfortiškas ir turintis geresnes apdailos medžiagas elektromobilis dabar siūlomas už mažesnę kainą nei pirmtakas – daugiau apie naujos kartos „Nissan Leaf“ žiūrėkite vaizdo medžiagoje.