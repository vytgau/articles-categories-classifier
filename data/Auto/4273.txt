Lietuvoje per šiuos metus parduota 2941 „Toyota“ ir „Lexus“ automobilis ir tai yra net 25 proc. daugiau nei praėjusiais metais. „Toyota“ ir „Lexus“ atstovai džiaugiasi rekordiniais hibridinių modelių pardavimais: 1 iš 3 „TME“ parduodamų automobilių – hibridas. 2016 metais Europoje parduota 295 tūkst. hibridinių automobilių – tai sudaro net 41 proc. augimą, lyginant su praėjusiais metais, ir 32 proc. visų „TME“ pardavimų. Naujas „TME“ tikslas – 50 proc. vien hibridinių modelių pardavimų iki 2020 m. Lietuvoje parduota 683 „Toyota“ automobiliais daugiau (2720 vnt.) nei praėjusiais metais ir net 27 proc. visų parduotų automobilių – hibridai. Populiariausių „Toyota“ modelių trejetukas: „Toyota Auris“, atsinaujinęs „RAV 4“ ir „Avensis“. Geriausius iki šiol pardavimų rezultatus parodė ir „Lexus“ – 2016 metais pardavimai Europoje pakilo 16,5 proc., parduota 74 tūkst. 300 automobilių. Per paskutinius 3 metus „Lexus“ pardavimai Europoje išaugo daugiau nei 70 proc. „Toyota Motor Europe“ tikslas – iki 2020 metų pasiekti 100 tūkst. parduotų „Lexus“ automobilių per metus. 2016 metais mūsų šalyje parduotas rekordiškas kiekis „Lexus“ automobilių – 221 vnt. arba net 29 proc. daugiau nei praėjusiais metais. Paskutinį kartą tokie rezultatai buvo tik 2007 m. Didžiausią įtaką tam turėjo „Lexus“ miesto visureigių modeliai, kurie sudarė daugiau nei 77 proc. visų pardavimų arba 171 vnt. Kaip ir Europos pardavimuose, taip ir Lietuvoje dominuoja hibridiniai modeliai – jau antrus metus iš eilės sudarantys net 90 proc. visų parduodamų automobilių. „Hibridinių automobilių populiarumą didina socialinė aplinka, kurioje gyvename, besikeičiantis žmonių gyvenimo stilius. Klientams vis aktualesnis tampa socialinės atsakomybės aspektas, todėl jie vis rečiau renkasi dyzelinu varomus automobilius. Sumažėjo ir vidutinės automobilių ridos (lyginant 2008- 2010 metus) – dauguma klientų kasdien važiuoja pakankamai nedidelius atstumus – tokiomis sąlygomis ypatingai efektyvus tampa hibridinis automobilis“, – pasakojo „Mototoja“ pardavimo departamento vadovas Gintaras Sudaras.