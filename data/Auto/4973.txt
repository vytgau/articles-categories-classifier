Tarp atšauktų modelių yra „Corolla“ ir „Yaris“, dauguma jų parduoti Japonijoje, Kinijoje ir Europoje. Iš prekybos išimti automobiliai buvo pagaminti 2000 m. gegužę – 2001 m. lapkritį ir 2006 m. balandį – 2014 m. gruodį. Stambiausiam automobilių gamintojui daugelį metų kiša koją nuolat iš prekybos atšaukiami automobiliai su „Takata“ gamybos oro pagalvėmis. Šįkart „Toyota“ išima iš prekybos 1,47 mln. automobilių, parduotų Europoje, 1,16 mln. – Japonijoje, 820 tūkst. – Kinijoje ir 2,35 mln.- kituose regionuose, išskyrus Jungtines Amerikos Valstijas (JAV). Iš viso „Toyota“ yra atšaukusi 23,1 mln. automobilių su „Takata“ oro pagalvėmis. Iki šiol net 12 automobilių gamintojų buvo priversti išimti iš prekybos automobilius dėl brokuotų „Takata“ oro pagalvių, iš viso atšaukta per 100 mln. automobilių. „Takata“ privalės sumokėti milžiniškas kompensacijas dėl sugedusių oro pagalvių, kurias naudoja daugelis automobilių gamintojų ir kurios siejamos su 16 mirčių visame pasaulyje. JAV reguliuotojų teigimu, dėl visko kalta laki cheminė medžiaga, amonio nitratas, naudojama oro pagalvės įpūtimo mechanizme, dėl kurios pagalvės gali sprogti. Kai kurie gamintojai, kaip „Toyota“, „Honda“, „Mazda“ ir „Ford“, pareiškė nebenaudosiantys „Takata“ oro pagalvių, kurių mechanizmuose yra amonio nitrato. „Takata“ taip pat gamina saugos diržus, automobilių kėdutes vaikams ir kitas automobilio dalis, užtikrinančias saugumą.