„Šalčiai techninės pagalbos statistikoje atsispindėjo jau praėjusią savaitę, kai naktimis termometro stulpelis nukrisdavo žemiau 10 laipsnių šalčio, tačiau šis rytas – rekordinis iškvietimų skaičiumi. Iki 10 val. ryto sulaukėme beveik jau daugiau nei 300 vairuotojų kreipinių, visi jie susiję su šalčio problemomis – neužsivedančiais automobiliais. Automobiliai neužsiveda visoje Lietuvoje, nepriklausomai nuo rajono. Daugelis vairuotojų automobilius bando užvesti po kelių dienų – savaitgalį automobiliu nesinaudojo“, – atkreipia dėmesį „Lietuvos draudimo“ Žalų departamento direktorius Artūras Juodeikis. Įprastai vertinant 2017 metų bendrovės techninės pagalbos statistiką, aktyviausia diena, kai prašoma pagalbos – penktadienis – prieš savaitgalį iškvietimų skaičius yra 18 proc. didesnis nei kitomis savaitės dienomis, tačiau šis santykis pasikeičia užėjus šalčiams – automobiliai neužsiveda po ilgesnės, kelių dienų pertraukos. „Lietuvos draudimo“ duomenimis, 2017 metais, vidutiniškai per dieną dėl išsikrovusio akumuliatoriaus kreipėsi kiek daugiau nei 5 vairuotojai, tačiau įprasta, kad tokių kreipinių paprastai sulaukiam šaltuoju metų laiku ir ypač temperatūrai nukritus žemiau nulio. Nemokama techninė pagalba, tokia kaip automobilio užvedimas, teikiama visiems „Lietuvos draudimo“ privalomuoju civilinės atsakomybės draudimu apsidraudusiems klientams. Jei tokio draudimo neturite, įprastai techninės pagalbos automobilio iškvietimas ir smulkus remontas, pavyzdžiui, užvedimas išsikrovus akumuliatoriui ar pradurtos padangos pakeitimas, kainuoja iki 30 eurų. Pasitaiko, kad vairuotojai dėl tos pačios priežasties techninę pagalbą kviečia kelias dienas iš eilės – taip neturėtų būti, jei jau akumuliatorius silpnas, reikėtų jį pakeisti“, – sako A. Juodeikis. Bendrovė teigia, kad jos techninės pagalbos tarnyba dirba pilnu pajėgu – visi automobiliai ir meistrai yra iškvietimuose, tačiau dėl itin didelio besikreipiančiųjų srauto pagalbos gali tekti laukti ilgiau nei įprastai. Todėl specialistai pataria savo keliones planuoti su laiko atsarga, įvertinti tai, kad automobilio gali nepavykti užvesti.