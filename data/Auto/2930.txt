Kaip rašo autoblog.com, jie sukūrė gana efektyvią testavimo procedūrą, kurią taikant galima labai greitai gauti reikiamus rezultatus. Užuot kliovęsi holistiniu principu, pagal kurį į testuojamą objektą reikia žvelgti kaip į visumą (ir kurį taikant neretai labai ilgai nepavyksta išsiaiškinti ko nors reikšmingo), naujojo metodo kūrėjai laikosi nuomonės, kad testuoti reikia kiekvieną atskirą komponentą, tai reikia daryti modeliuojant tikroviškus įvykius, be to, dažnai ir reguliariai. Pavyzdžiui, norint išsiaiškinti automobilio reakciją į netikėtai atsiradusią kliūtį, reikia tik tuo ir domėtis, t. y. išanalizavus statistinius duomenis nustatyti, kaip veiks automobilio sistema kelio blokavimo atveju. Atlikdami bandymus idėjos sumanytojai mėgino surinkti duomenis, leidžiančius nustatyti susidūrimų, keleivių sužalojimo (įskaitant ir sunkių) bei dviprasmiškų situacijų tikimybę. Remiantis apskaičiavimais, naujasis metodas turėtų būti gerokai pažangesnis. Mokslininkai tikina, kad 1,6 tūkst. kilometrų, nuvažiuotų taikant jų siūlomą metodą, atitinka nuo 480 tūkst. iki 160 mln. kilometrų įprasto vairavimo. Vadinasi, „Waymo“ automobiliu per metus nuvažiuojamą atstumą (virš milijono kilometrų per 2016-uosius) ir visas kelionėje patiriamas negandas pavyktų prilyginti dienos kilometražui. Vis dėlto džiūgauti dar per anksti. Mokslininkai puikiai žino, kad būtina numatyti žymiai daugiau situacijų, kad metodą būtų galima laikyti tinkamu taikyti. Reikia išsiaiškinti, kaip veikia automobilio sistema, kai į gatvę netikėtai iššoka išsiblaškęs pėsčiasis, kelią blokuoja sunkvežimis ar tenka važiuoti apsnigtomis gatvėmis. Be to, nėra jokios garantijos, kad didžiulis palengvinimas laukia kiekvieno automobilio ir kiekvieno testo atveju. Tačiau jei realūs rezultatai pasirodys bent iš tolo panašūs į prognozuojamus, automobilių pramonėje turėtų prasidėti pokyčiai. O kol kas galima dar bent keletą metų palaukti, kol bus pasiūlyti tikrai sumanūs autonomiški automobiliai. Juk jais važiuodami neturėtume nerimauti dėl avarijų, tikėtinų dėl to, kad nebuvo atlikti pakankamai išsamūs testai, be to, turėtų būti gerokai lengviau numatyti ir pašalinti visas įmanomas triktis.