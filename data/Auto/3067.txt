Į nemokamą renginį kviečiami visi „Mercedes-Benz“ automobilių savininkai ir šios markės gerbėjai. Norintys žiūrovams pademonstruoti savo turimą „Mercedes-Benz“ automobilį, į renginį kviečiami atvykti anksčiau – dalyvių registracija bus pradedama nuo 9.00 val. ir baigiama 10.30 val., 11.00 val. komisija pradės vertinti ir rinkti geriausius įvairių kategorijų automobilius. Šventę organizuojantys „MB klubo“ atstovai laukia visų ankstesniais metais dalyvavusių vasaros sezono atidaryme, taip pat tikimasi, kad renginyje pasirodys ir pažadėję dalyvauti keli itin išskirtinių „Mercedes-Benz“ automobilių savininkai. Kaip ir iki šiol, renginyje pasirodysiantys automobiliai bus vertinami komisijos, kurią sudarys „MB klubo“ atstovai ir svečiai. Šįkart visi automobiliai į kategorijas bus suskirstyti pagal amžių bei populiarius modelius. Visų pirma, bus išskirti vyresni nei 45 metų ir jaunesni, kuriuos kasdien galime matyti gatvėse – pagaminti po 2000-ųjų ir dar gaminami automobiliai. O visi likusieji bus suskirstyti į grupes pagal kėbulo tipus ir pagaminimo metus. Beje, tie, kurie yra vienaip ar kitaip modifikuoti („tiuninguoti“ ne gamyklose), bus vertinami atskiroje kategorijoje.  Pastaraisiais metais buvo gerinami į šventę susirenkančių dalyvių rekordai (pernai čia buvo demonstruojama 120 automobilių), todėl jį pelnytai galima vadinti labiausiai „Mercedes-Benz“ gerbėjų laukiamu metų renginiu. Čia susirenka ne tik automobilių entuziastai iš įvairių Lietuvos vietovių, bet ir svečiai iš užsienio, o žiūrovai turi galimybę vienoje vietoje pamatyti itin puoselėjamus klasikinius „Mercedes-Benz“ ir gana retus technikos egzempliorius. Renginio organizatoriai planuojančiųjų dalyvauti renginyje prašo turėti ir už stiklo padėti iš anksto paruoštą informaciją apie automobilį (laisva forma arba pagal anketos pavyzdį, kurį galima atsisiųsti čia). Taip bus užtikrinama sklandesnė dalyvių registracija ir vertinimo komisijos darbas, o visi besidomintys galės daugiau sužinoti apie kiekvieną eksponuojamą „Mercedes-Benz“ modelį.