Šeštadienio ryto staigmena tapo Gediminas Ivanauskas. Baltarusijos „drifto“ čempionate dalyvaujantis pilotas dar penktadienį išriedėjęs muitinės link jos įveikti taip ir nesugebėjo – pasitaikiusi „nesėkminga“ pamaina po dvylikos valandų stovėjimo Gedimino konvojų apsuko atgal ir šis apmaudus momentas turbūt taps vienu iš sėkmingiausių dalykų šių metų sportininko karjeroje. Atvykęs į „Nemuno žiedą“ G. Ivanauskas ne tik sugebėjo kvalifikuotis 16-oje vietoje, bet poriniuose važiavimuose demonstravo tikrai ne antrą sezoną gyvenime šonaslydžiu užsiimančiam pilotui būdingą brandą. Po kovos su „Drift Devils“ ekipos lyderiu Kęstučiu Kelpša, Gediminui teko papildyti atsarginių suolelį, tačiau faktas, jog per plauką išvengta pakartotinių važiavimų, šį momentą į piloto karjerą neabejotinai įrašė kaip aukščiausią pasiekimą. Antrąja dienos staigmena tapo Igoris Martinovas ir Džiugas Matusevičius. Kuklią pilotavimo patirtį turintys lygos naujokai kvalifikacijoje užėmė atitinkamai šeštąją ir ketvirtąją vietas, taip iš „TOP16“ sąrašo išstumdami tokius senbuvius kaip Aurimas Vaškelis ar Artūras Ravluškevičius. Nors poriniuose važiavimuose šiuos išsišokėlius senbuviai „nuramino“, tačiau parodyti rezultatai jau diktuoja naujos „drifterių“ kartos augimo mastus. Visą šeštadienį vykusiose varžybose neapsieita be incidentų: itin agresyviai su Andriumi Vasiliausku dėl šanso varžytis finale kovojęs Mantas Kulvinskas artimiau susipažino su trasos atitvarais ir nors smūgio būta kuklaus, tačiau labai nesėkmingo ir teisėjų skirtų penkių minučių automobiliui sutaisyti „50Garage“ komandai nepakako. Ši nesėkmė be kovos ant trečio podiumo laiptelio užleido „Ukmergės ASK“ pilotą Benediktą Čirbą. Tiesa, pastarasis dar „TOP16“ kovos su Timu Simniška metu pademonstravo „dailiojo oponento apslydimo iš šono“ sugebėjimus – Timui apsisukus, Benediktas bandė jį apslysti išorine posūkio dalimi, tačiau dūmuose pasimetęs T. Simniška metėsi į B. Čirbos pusę, tad šiam teko žaibiškai reaguoti – situacija baigėsi geruoju ir patvirtino sparčiai augančius jauno piloto įgūdžius.  Finalinis važiavimas taip pat nepaliko abejingų – prie starto linijos stojus „DriftDevils“ atstovui Donatui Macpreikšui ir daugkartiniam Lietuvos „drifto“ čempionui A. Vasiliauskui iš anksto buvo galima tikėtis, jog tai paprastai nesibaigs. O baigėsi kova upelyje – sekdamas iš paskos Donatui, Andrius galinį automobilio ratą nuleido nuo trasos asfalto ir šis judesys persuko jo bolidą, pasiųsdamas jį tiesiai į „Nemuno žiedo“ šlaitus. Atlikęs du pilnus apsisukimus pilotas atsirado pradžiūvusio upelio viduryje ir per plauką išvengė virtimo. Žiūrovams vos atgaunant amą, Andrius net nežadėjo pasiduoti ir moliu apdrabstytam bolidui pakeitęs numontuotus ratus, stojo į finalo startą. Čia savo pranašumą dar kartą patvirtino D. Macpreikšas, leisdamas A. Vasiliauskui atsistoti tik ant antrojo podiumo laiptelio. Po šiltos ir emocijų kupinos dienos nugalėtojų podiumą pasidalino B. Čirba, A. Vasiliauskas ir D. Macpreikšas. Artimiausias Lietuvos „drifto“ čempionato etapas įvyks jau šį savaitgalį Taline.