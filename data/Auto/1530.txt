Automobilis „Koenigsegg Agera RS“ vidutinį 447 km/val. greitį pasiekė per du važiavimus uždaroje 160-ojo greitkelio atkarpoje JAV Nevados valstijos Parampo miesto rajone. Ši mašina turi 5 l variklį su dviem turbinomis. Jo galia – 1360 arklio jėgų. Prie vairo sėdėjo įmonės bandomųjų važiavimų pilotas Niklasas Lilja. Ankstesnis serijinių automobilių greičio rekordas – 431 km/val. – buvo pasiektas 2010 metais ir priklausė automobiliui „Bugatti Veyron Super Sport“. Iki 2017 metų birželio „Koenigsegg“ buvo pardavusi visus 80 automobilių „Agera“, galinčių įsibėgėti iki 440 km/val. Šis modelis buvo pristatytas 2015 metais per tarptautinę automobilių parodą Ženevoje.