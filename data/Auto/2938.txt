Taigi, kas šių varžybų organizatoriai, kodėl jie pasirinko Rokiškio kraštą ir ką čia bus galima išvysti? Į šiuos klausimus sutiko atsakyti vienas iš šio ralio idėjininkų Audrius Gimžauskas. Pasak varžybų sumanytojo, šios lenktynės bus tarsi autosporto renesansas Rokiškio krašte, mat didelio masto automobilių lenktynes čia prisimena retas, o vyresni su nostalgija žvelgia į tuos laikus, kai Rokiškio rajono žvyrkeliais dar skriedavo „žiguliukai“. „Viskas gerai su tais Zarasais, bet visos naujovės visada duoda savo peną. Zarasuose gražus regionas, geri greičio ruožai, gražus reljefas, bet naujų kelių neprigalvosi, kaip ir neiškasi daugiau ežerų. Kad nebūtų tas pats per tą patį, reikia šviežio oro ir turime pasiūlyti kažką naujo. Nes viskas, kas nauja, padidina tą dėmesį, tą nežinomybę. Tai – kaip uždraustas vaisius, Adomo obuolys. Atėjimas pas Rokiškio žmones yra šiek tiek paradoksalus, nes tame krašte niekada nieko nebuvę. Zarasuose vykdavo Visagino ir Zarasų ralis, žieminiai raliai, tai tame krašte visi maždaug jau žino, kas tas ralis. Rokiškis tuo atžvilgiu yra užmirštas kraštas. Kažkada, gal 2000-aisiais važiavome „Kauno rudenį“, kur paskutiniai greičio ruožai buvo Rokiškyje. Net apdovanojimai buvo dvare, tai visi juokėsi, koks čia Kauno ralis gali būti Rokiškyje. Taigi, ralis Rokiškyje buvo labai seniai, prieš 17 ar 15 metų. Bus tas pats legendinis Aleksandravėlės greičio ruožas, kuris simboliškai bus paskutinis, kaip ir tada prieš daugelį metų. Taigi, ralis Rokiškyje bus naujovė – naujo greičio ruožai, nauja savivaldybė, naujas ralio rajonas. Žmonėms tai bus didelė pramoga, nes čia visi atsimena tik lenktyniaujančius „žiguliukus“. Turėtų būti labai įdomios varžybos“, – sakė „Samsonas Rally Rokiškis“ organizatorius A. Gimžauskas. Panašu, kad Rokiškio krašte po ilgų metų sportinių automobilių tylos „žiguliukų“ čia bus tik vienas, kitas. „Samsonas Rally Rokiškis“ varžybose startuos greičiausi Lietuvos lenktynininkai bei svečiai iš kaimyninių šalių su konkurencingiausia technika.  Ne veltui šio ralio pavadinime figūruoja ir Samsono pavardė. Žymus šalies lenktynininkas Martynas Samsonas pasižymi gerais ryšiais su užsienio sportininkais ir tą pademonstravo prieš keletą metų surengęs vasaros ralį Utenoje. Tuomet čia suvažiavo didelė sportininkų delegacija iš užsienio – Didžiosios Britanijos, Airijos, Italijos, Suomijos ir net Jungtinių Amerikos Valstijų. Panašu, kad šiemet užsienio lenktynininkų Lietuvoje vėl bus ne vienas ir ne du ekipažai. Plačiau apie tai organizatoriai praneš kiek vėliau, kai bus gauti atsakymai iš pakviestų ekipažų.