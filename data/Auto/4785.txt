„Ford“ generalinis direktorius Markas Fieldsas sakė, kad „toliau įgyvendina“ planus perkelti dalį nedidelių automobilių gamybos iš gamyklos Mičigano valstijoje į Meksiką. Vis dėlto jis patikino, kad dėl perkėlimo Mičigano gamykloje darbo vietų nesumažės. Prezidentas D. Trumpas rinkimų kampanijos metu grasino įvesti tarifus importuojamiems automobiliams, pavyzdžiui, „Ford“. Jis teigė, kad bendrovių, perkėlusių gamybą į užsienį, atgal į JAV importuojamoms prekėms bus įvestas 35 proc. mokestis. Išrinktasis prezidentas taip pat sakė, kad pastatys sieną, skiriančią nuo Meksikos, ir peržiūrės Šiaurės Amerikos laisvosios prekybos sutartį, kurią pasirašiusi ir Meksika. Tačiau „Ford“ vadovas teigia, kad automobilių importo mokestis pakenktų JAV ekonomikai. „Toks tarifas, taikomas visam automobilių gamybos sektoriui JAV, smarkiai pakenktų šalies ekonomikai“, -žurnalistams sakė M. Fieldsas automobilių parodoje Los Andžele. „Tačiau tikiu, kad bus išlaikyta teisinga politika, nes mus vienija tas pats tikslas – sveika ir gyvybinga JAV ekonomika“, – pridūrė jis. Anksčiau „Ford“ yra sakiusi, kad iki 2018 m. į gamyklą Meksikoje perkels šiuo metu JAV gaminamų „Focus“ ir „C-Max“ modelių gamybą. Antradienį M. Fieldsas pranešė, kad perkelia „Focus“ gamybą į užsienį todėl, kad nori atlaisvinti erdvės naujų produktų gamybai Mičigane. Jis taip pat pareiškė palaikymą Šiaurės Amerikos laisvosios prekybos sutarčiai.