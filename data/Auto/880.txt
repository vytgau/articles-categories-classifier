Kaip rašoma pranešime žiniasklaidai, šį varžybų ciklą organizuojantys Lietuvos kartingo federacijos atstovai pastebi, kad šį sezoną „Žiemos taurės“ lenktynės sulaukia dar daugiau dėmesio – dalyvių skaičius auga, už juos serga vis daugiau žiūrovų. LKF „Žiemos taurė“ – oficialios kartingo varžybos įtrauktos į Lietuvos kartingo federacijos varžybų kalendorių. Tokio tipo varžybos leidžia sportininkams tobulinti savo kompetencijas lenktyniaujant ant slidžios dangos, žiemos sezono metu. Kintamos varžybų sąlygos, skirtingos dangos – stiprioji mūsų šalies kartingo meistrų pusė. Tokios sąlygos leidžia ugdyti universalius sportininkus. Todėl „LKF Žiemos taurės“ lenktynių ciklą pamėgo ir pradedantys sportininkai, ir aukščiausios kvalifikacijos lenktynininkai garsinantys mūsų šalį pasaulyje.  Antrojo LKF „Žiemos taurės“ etapo varžybose „Micro/Mini“ klasėje pirmą vietą užėmė Dovydas Gudelevičius, Jokūbas Bagdonavičius iškovojo antrą vietą, o trečioji atiteko Edgarui Kelmui. „Raket 120“ klasėje triumfavo Aurimas Černiauskas, antrąją vietą užėmė Andrius Guzaitis, o trečią – Kristupas Žukauskas. Tuo tarpu „Open“ klasėje pirmas finišo liniją kirto Silvesteris Aleksejevas. Antras buvo Lukas Scherbinskas, o trečias – Kasparas Vaškelis. Kitas, jau trečias LKF „Žiemos taurės“ varžybų etapas vyks dar šį mėnesį, sausio 28-ą dieną. Šio sezono LKF „Žiemos taurės“ varžybų ciklą sudarys penkių etapų lenktynės.