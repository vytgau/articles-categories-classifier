Be jo į palankiausiai įvertintų modelių trejetą pateko „Porsche“ ir „Genesis“ – naujasis pasiūlymas JAV rinkai iš „Hyundai“ prabangos klasės asortimento, skelbiama autoblog.com. Pačioje trisdešimtuko pabaigoje – „Acura“, o, pavyzdžiui, „Mercedes-Benz GLA“ modelis buvo pripažintas mažiausiai klientus tenkinančiu automobiliu. Pastarasis faktas įrodo, kad apklausos rezultatai nebuvo vienodai palankūs visiems „premium“ klasei priskiriamiems prekių ženklams. Kaip dienraščiui „USA Today“ sakė „Consumer Reports“ automobilių testavimo rubrikos vadovas Jake‘as Fisheris, žemus prabangių automobilių gamintojų rodiklius lėmė jų sprendimas pristatyti rinkai pigesnes transporto priemones. Šimtabalėje skalėje pateikti įvertinimai rodo, kiek konkretūs 2015–2018 metų automobilių modeliai, savininkų nuomone, atitinka juos įsigyjant puoselėtus lūkesčius. Balus galima interpretuoti ir kaip įrodymą, kad klientai ir vėliau ryžtųsi pirkti tą patį modelį arba, atvirkščiai, jokiu būdu to nedarytų. Vertinama buvo atsižvelgiant į šešis kriterijus: vairavimo patogumą, komfortą, kainą, dizaino sprendimus, garso sistemos efektyvumą ir temperatūros, vėdinimo bei oro kondicionavimo įrangos veikimą. Taigi, apklausos rengėjai siekė išsiaiškinti, ar žmonės jaučiasi patenkinti įsigytu automobiliu. Su jo patikimumu gauti vertinimai neturi nieko bendro. Kompaktinių pikapų kategorijoje akivaizdžiu lyderiu tapo „Honda Ridgeline“, o „Ford F-350“ patekimas tarp geriausiai įvertintų transporto priemonių, anot „Consumer Reports“, tapo pirmu tokiu atveju per ne mažiau kaip penkerių metų apklausų istoriją. „Chrysler“ pavyko pakilti net keturiomis pozicijomis – susumavus apklausos rezultatus paaiškėjo, kad „Pacifica“ modeliui tenka garbinga ketvirta vieta. Tuo tarpu vienuolika pozicijų nukritęs „Hyundai“ atsidūrė 24-oje, o aštuoniomis smuktelėjęs „Lexus“ – 18-oje vietoje. Aukščiausius klientų įvertinimus taip pat susižėrė „Porsche 911“, „Chevrolet Corvette“, „Lincoln Continental“, „Mazda MX-5 Miata“, „Toyota Prius“, „Tesla Model X“, „Honda Odyssey“ ir „Dodge Challenger“ konkretūs modeliai. Vargu ar reikia stebėtis, kad palankiausiai vertinamomis transporto priemonėmis ir, beje, aukščiausiai kotiruojamais prekių ženklais tampa didžiausiu klientų lojalumu pagrįstai besididžiuojančios ir labiausiai emociškai paveikius gaminius sugebančios pasiūlyti įmonės. Toliau pateiktas visas prekių ženklų vertinimo sąrašas: (vieta, markė, (vertinimas 100 balų skalėje)) 1. Tesla (90) 2. Porsche (85) 3. Genesis (81) 4. Chrysler (78) 5. Audi (76) 6. Mazda (76) 7. Subaru (76) 8. Toyota (76) 9. Honda (75) 10. Lincoln (75) 11. Mini (73) 12. Ram (73) 13. Kia (72) 14. Chevrolet (72) 15. BMW (72) 16. GMC (72) 17. Ford (70) 18. Lexus (70) 19. Volvo (69) 20. Dodge (68) 21. Jeep (68) 22. Mercedes-Benz (67) 23. Volkswagen (67) 24. Hyundai (67) 25. Buick (66) 26. Cadillac (64) 27. Infiniti (60) 28. Mitsubishi (58) 29. Nissan (58) 30. Acura (58)