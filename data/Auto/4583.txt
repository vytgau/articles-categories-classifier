Prieš pusę metų „Porsche“ įgalioto atstovo Lietuvoje bendrovės „Prime Auto“ pristatyti trijų lygių aktyvaus vairavimo mokymai jau spėjo susilaukti didelio šios markės gerbėjų ir kitų automobilių entuziastų susidomėjimo. „Gavę daug teigiamų įvertinimų iš savo mokymų dalyvių, nusprendėme parengti šiuo metu itin aktualius vairavimo žiemą mokymus. Pagrindinis šių mokymų išskirtinumas – automobilio valdymo įgūdžiai bus tobulinami saugioje aplinkoje, ant specialiai paruoštos sniego ir ledo dangos. Šių bandomųjų važiavimų metu dalyviai išmoks geriau įvertinti automobilio sukibimą su slidžia ar apledėjusia kelio danga, susigrąžinti netikėtai prarastą automobilio kontrolę ir išvengti kritinių situacijų“, – sako „Porsche Driving Academy“ mokymų vadovas ir aktyvaus vairavimo instruktorius Robertas Kupčikas. Pirmuosius žiemos modulio mokymus, priklausomai nuo oro sąlygų, planuojama surengti gruodžio mėnesio viduryje. Mokymuose bus naudojamas „Porsche Cayman GTS“ automobilis su žieminėmis padangomis.  Pasak R. Kupčiko, per pastarąjį pusmetį „Porsche Driving Academy“ mokymus baigė daugiau kaip pusė šimto dalyvių. Didžiausio susidomėjimo sulaukta Bronzinio modulio mokymais, kuriuose tuo pačiu metu gali dalyvauti iki 3 žmonių. „Pastebėjome, kad šį modulį dažnai renkasi tie, kurie automobilio valdymo įgūdžius nori tobulinti drauge, nes yra kolegos ar šeimos nariai. Dalyvaudami šiuose mokymuose jie ne tik išmoksta valdyti automobilį sudėtingose situacijose, bet ir stebi vieni kitų važiavimus, o vėliau dalijasi savo patirtimi“, – teigia R. Kupčikas. Patyręs lenktynininkas taip pat pastebi, kad dažniausiai mokymų dalyvių daromos klaidos yra susijusios su baziniais dalykais – netaisyklingu vairo laikymu, netinkamos trajektorijos pasirinkimu posūkiuose, neteisingai apskaičiuojamu stabdymo atstumu. Todėl pagerinę savo automobilio valdymo gebėjimus saugioje trasoje, mokymų dalyviai vėliau juos gali taikyti ir realybėje. Kaip parodė „Porsche Driving Academy“ kursus baigusių klientų patirtis, šių įgūdžių gali prireikti vos palikus mokymų trasą. R. Kupčikas prisiminė vieną kliento padėkos skambutį, kurio sulaukė dar tą patį vakarą po mokymų. „Per tą dieną vykusius mokymus praktikavomės atlikti vadinamąjį briedžio testą, kurio metu reikia teisingai apvažiuoti netikėtai kelyje atsiradusią kliūtį. Vakare grįžtant iš mokymų prieš kliento automobilį iš tiesų iššoko briedis. Klientas nesupanikavo ir viską atliko taip, kaip reikia“, – apie sėkmingai pasibaigusį nutikimą pasakojo R. Kupčikas. Daugiau informacijos apie „Porsche Driving Academy“ ir siūlomus mokymų modulius galima rasti www.porschedriving.lt.