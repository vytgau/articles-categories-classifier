Motociklininkus papiktino šiemet įsigaliojantys įstatymai, pagal kuriuos šios transporto priemonės vairuotojams imama taikyti skirtinga baudžiamoji atsakomybė nei kitų transporto priemonių vairuotojams. Pagal naująjį Administracinių nusižengimų kodeksą automobilių vairuotojams už vairo galima sėsti neviršijant 0,4 promilių girtumo. Tuo tarpu motociklo vairuotojai vairuoti gali tik visiškai blaivūs. Taip pat susirinkusieji išreiškė nepasitenkinimą ir kitokiomis įstatymų pataisomis. Automobilio vairuotojas teisės vairuoti gali netekti viršijęs 50 km/h greičio ribą. Tuo tarpu motociklininkui galioja 30 km/h greičio riba, kurią viršijęs vairuotojas gali netekti pažymėjimo. Taip pat buvo apeliuojama į statistinius duomenis, kurie atskleidžia, jog daugiausiai avarijų kelyje sukelia ne motociklų, o būtent automobilių vairuotojai. Į kitokį sezono uždarymą susirinkę motociklininkai įteikė Seimui notą dėl naujųjų baudų. Dokumentu siekiama nuo kitų metų gegužės mėnesio panaikinti esamas pataisas. 