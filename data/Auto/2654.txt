Kad Lietuvos automobilių „Rally Raid“ čempionato ir taurės, kurias rengia VšĮ „Bekelės fiesta“, antrojo etapo varžybos bus sunkios, neabejotinai žinojo visi, tačiau kad pirmųjų aukų jos tykos nepraėjus nė valandai po starto, niekas nedrįso prognozuoti. Tačiau nutiko būtent taip. Jau antrajame greičio ruože, nusidriekusiame „Kalcito“ karjere ir jo prieigose, ginklus sudėjo net du pajėgūs, vienais favoritų „Sport“ klasėje laikyti Merkio Saukevičiaus su Mindaugu Vasiliausku ir „Extreme“ klasėje važiavusių tytuvėniškių Egidijaus ir Andriaus Puidokų ekipažai. Pirmųjų „Toyota Tacoma“ sustabdė avarija, o žemaičių viltis sudaužė sugedęs jų „Isuzu“ visureigio variklis. M.Saukevičiaus ir jo komandos didelių pastangų dėka „Toyota Tacoma“ buvo suremontuota. Ekipažas sugrįžo į trasas ir netgi laimėjo Smalininkų greičio ruožą, tačiau prarasta buvo daug ir puoselėti vilčių apie nugalėtojų pakylą jau nebuvo galimybių. Antroji maratono diena dar labiau retino dalyvių gretas, o kartu su liūtimis, pasiekusiomis ir 4x4 ir perimetro karavaną, įsisukęs nesėkmių dalgis ypač negailestingai šienavo „Sport“ klasės atstovus.  Tačiau sąlygos – visiems vienodos, todėl didžiausios pagarbos ir sportininkus pasitikusių žiūrovų aplodismentų nusipelnė kirtę išganingojo finišo liniją. Juolab, po lenktynių kopę ir ant nugalėtojų pakylos. „Sport“ klasėje pergalę vėl šventė „Greičio ruožo“ ekipos Vaidoto Paškevičiaus ir Dariaus Danuso ekipažas, vairavęs „Isuzu Vehi Cross“ visureigį, laimėjęs visus, išskyrus vieną, greičio ruožus ir artimiausius varžovus pranokęs beveik 36 minutėmis. Ši lyderių pergalė nėra netikėta. Sėkmę vilniečių duetui varžovai ir sirgaliai prognozavo dar prieš startą. Ekipažo sugebėjimus ir jo vairuojamos technikos nepriekaištingą parengtį 60 valandų batalijoms liudija ir tai, jog būtent šie sportininkai laimėjo ir pirmojo etapo varžybas, gegužę vykusias šalia Ukmergės. Antrąjį nugalėtojų pakylos laiptelį užėmė prologo varžybų ir Naujosios Akmenės mero Vitalijaus Mitrofanovo taurės laimėtojai, vilniečiai, „4x4 service“ komandos atstovai Ramūnas Baltramonaitis su Rimvydu Rimša, vairavę „Lan Rover Range Rover“, o trečiąją vietą iškovojo uteniškiai Virginijus Narauskas su Gyčiu Jackūnu („Toyota Hilux“), nuo nugalėtojų atsilikę beveik 2,5 val. Priminsime, jog sezono atidarymo arba pirmojo etapo varžybas uteniškiai baigė antri. Tai rodo jų stabilumą ir rimtus ketinimus į čempionato, kuris finišuos rugsėjį Kupiškyje, apdovanojimus. „Bekelės maratone dalyvavome pirmą kartą ir labai džiaugiamės, jog rezultatai, o, svarbiausia, įspūdžiai pranoko lūkesčius, – laukdamas apdovanojimų ceremonijos ir kol teisėjai paskelbs rezultatus, kalbėjo „Extreme“ klasėje rungtyniavęs „Raisto brolių“ komandos narys, viešintiškis Agnius Abraškevičius, vairavęs vienintelį šiame maratone „Mazda B2500“ automobilį. – Džiugu, jog išsipildė ir mano didžiausios viltys lenktyniauti šlapioje trasoje, o ne gerti varžovų dulkes.“. Agniaus šturmano Arginto Berlinsko nuomone, ypač sunku buvo pirmąją naktį iš ketvirtadienio į penktadienį, kai be perstojo pliaupęs lietus permerkė visus keliukus, dėl ko jie tapo slidūs ir pavojingi, ypač daugiau paspaudus akceleratoriaus pedalą. „Norint palaikyti tempą teko kaip reikiant pasiraityti rankoves, tačiau neperspausti, nes antraip būtume iškart palaidoję visas mintis apie taip geidžiamą finišą“, – strategijos epizodus dėstė A. Berlinskas. Tardami šiuos žodžius jie dar nežinojo, kad po trijų valandų kuklūs debiutantai bus pakviesti užimti nugalėtojų pakylos aukščiausiąjį laiptelį. Visuose lenktynių etapuose jie surinko 412 taškų ir 30 taškų pranoko aršiausius savo varžovus, „4x4 Tauragė“ komandos sportininkus Vaidotą ir Edmundą Mockus, vairavusius lenktynių automobiliu tituluojamą „Nissan Navara“. Trečiąją vietą „Extreme“ klasėje, surinkę 361, tašką užėmė „Tytuva Racing“ atstovai Raimondas Greičius ir Vitalijus Trakšelis su „Mitsubishi Pajero“. Dar atkaklesnė kova virė masiškiausioje „Tourism“ klasėje, kurioje varžėsi 11 ekipažų. („Sport“ ir „Extreme“ – po 7). Čia čempionų taurę aukščiausiai kėlė šeimyninė Aurimo, Algio ir Arūno Atkočiūnų dinastija iš Panevėžio rajono Žibartonių kaimo, vairavusi „Land Rover Discovery“ visureigį ir etapo varžybose pelniusi 475 taškus. Tik akimirką, arba 3 taškus, nugalėtojams su „Toyota Hilux“ pralaimėjo kauniečiai Artūras Račkauskas su Mantu Masaičiu, o treti liko panevėžiečiai Modestas Bagdanavičius su Vytautu Radzevičiumi, vairavę „Jeep Cherokee“. Lietuvos automobilių „Rally Raid“ čempionato ir taurės varžybų pabaigą ženklins trečiojo etapo batalijos, rugsėjo 16 d. vyksiančios daugeliui automobilių bei motociklų sporto gerbėjų gerai žinomoje Uoginių trasoje Kupiškio rajone.