Pirmadienį Kazachstane FIA pasaulio taurės etapo dalyviai susipažino su visais galimais regiono paviršiais – trasoje buvo kopų segmentų, purvo ir klampių sekcijų, netrūko ir akmenų bei smėlio. Vienintelis varžybose dalyvaujantis Baltijos šalių ekipažas „CRAFT Bearings“ startavo iš 9-osios pozicijos, greičio ruože aplenkė keletą varžovų ir fiziškai finišo liniją kirto 7-oje vietoje, tačiau išmatavus laiką, praleistą trasoje, lietuviai džiaugėsi šiandien užimta 6-a pozicija. „Ilga, sunki diena – neveltui Kazachstane vykstantis etapas yra ilgiausias ir bene sunkiausias. Šiandien turėjome visko – ir purvo, ir smėlio, ir netgi kopų. Būtent jose pavyko aplenkti vieną iš varžovų – katarietį Mohammedą Abu Issą su „MINI“. Juokavome – jei jau dykumose užaugusį lenkiame kopose, tai netrukus ir Nasserą pasivysim“, – juokėsi rekordinę Baltijos šalims, 21-ą vietą šių metų Dakaro ralyje pasiekęs lietuvis. „Gal tik nesitikėjome tiek purvo – teko net sustoti papildyti langų plovimo skysčio bakelį geriamu vandeniu, kad nuplautume susidariusią purvo plutą. Džiaugiuosi, jog jau pagavome savo tempą, laikome gerą greitį ir gerai susikalbam – bus tik geriau“, – sakė A. Juknevičius. Priekyje lietuvio penketuke išsidėstę lenktynininkai, dalyvaujantys beveik visuose varžybų etapuose. Antrojo greičio ruožo nugalėtoju tapo Saudo Arabijos pilotas Yazeedas Al-Rajhis, penkiomis minutėmis aplenkės praėjusių metų taurės čempioną Nasserą Al-Attiyah.  Antradienį varžybų dalyvių laukia ilgiausia diena – iš viso teks įveikti 436 km, iš jų – 421 km greičio ruožais. Iš viso per 6 greičio ruožus lenktynininkai įveiks apie 2500 km, daugiausiai visoje FIA pasaulio „Cross-Country“ ralio taurėje.