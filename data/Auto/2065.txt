Pasak L. Grigaliūno, automobilio priežiūra ar remontas dažnai tampa priežastimi, dėl kurios žmonės atsiprašo iš darbo, negali praleisti tiek laiko, kiek norėtų, su šeima ar tiesiog netenka progos patinginiauti savo malonumui. Mąstydamas apie tokius ir panašius atvejus, verslininkas inicijavo programėlės sukūrimą. Tam prireikė 8 tūkst. EUR investicijos. „Didžiausia šios programėlės vertė – jos integracija į mūsų įmonės teikiamų paslaugų procesus. Tai leidžia automobilių savininkams kur kas greičiau gauti norimą paslaugą ir pamiršti laiko švaistymą sėdint automobilių serviso priimamajame ir laukiant. Pasitelkus programėlę galima užregistruoti automobilio gedimą, pridedant aprašymą ir nuotraukas, užsisakyti padangų keitimo ar techninės patikros paslaugą, nurodant tikslią datą ir laiką, bei nurodyti kitus automobilio priežiūros darbus, kuriais pasirūpins mūsų specialistai. Priėmus užsakymą, pas klientą atvažiuoja asistentas, kuris paima automobilį ir grąžina jį jau sutvarkytą. Prireikus asistentas klientui gali pristatyti ir pakaitinį automobilį“, – aiškino pašnekovas. Viena įdomiausių programėlės funkcijų – galimybė sekti automobilio remonto istoriją, gauti priminimus apie artėjančius įvykius (techninę apžiūrą, padangų, tepalų keitimą it pan.). Be to, prireikus galima išsikviesti ir techninę pagalbą realiuoju laiku. Programėlė kviečiančiojo buvimo vietą nustato pasitelkusi GPS signalą. „Auto asistento“ programėlė gali būti naudinga dar ir todėl, kad ja naudojantis paslaugas galima užsakyti nepriklausomai nuo laiko ir vietos. Jeigu dieną nepavyko rasti laisvų kelių minučių, tai galima atlikti ir vėlai naktį.  Pasak L. Grigaliūno, kol kas „Auto asistento“ paslauga teikiama tik Vilniuje, tačiau ateityje planuojama ją plėsti ir į kitus didžiuosius Lietuvos miestus. Paklaustas apie kainas, naujos paslaugos kūrėjas tikino, kad kiekvienas užsakymas turi savo specifiką, todėl nuolatinio kainoraščio nėra. Vienintelis nekintantis skaičius įmonės darbe – valandinis įkainis, kuris siekia 20 EUR. Nors „Auto asistento“ programėlė pradėjo veikti visai neseniai ir iki šiol dar niekur aktyviai nebuvo reklamuojama, pirmieji klientai jau naudojasi ja. Didelė dalis jų sugrįžta. L. Grigaliūnas neslepia optimizmo, jo manymu, Lietuvoje yra potencialas tokiam verslui. „Valstybės įmonės „Regitra“ administruojamo Kelių transporto priemonių registro duomenimis, šiuo metu mūsų šalyje yra registruota 1,2 mln. lengvųjų automobilių (M1 kategorija). Ir visiems jiems juk reikia priežiūros, visi jie kartais genda. Turint galvoje tai, kad lietuviai vis labiau tampa panašesni į vakariečius ir vis mieliau perka paslaugas, kurios juos išlaisvina nuo nemėgstamo darbo ir leidžia vietoje to maloniai praleisti laisvalaikį, sakyčiau, mūsų perspektyva yra gana šviesi“, – tikino L. Grigaliūnas.