Kol kas didžiausias „Halls Winter Rally“ netikėtumas – daugkartinio Lietuvos ralio čempiono Vytauto Švedo pasitraukimas jau pirmajame greičio ruože. „Gaila, bet dėl ypatingai nevykusiai susiklosčiusių aplinkybių, tiršto rūko, aprasojusio priekinio stiklo ir lūžusio akseleratoriaus pedalo netilpom į vieną iš lėtų posūkių ir patikrinom pakelės griovio minkštumą. Atgulėm ant šono ir dviese nepajėgėm atverst automobilio ant ratų. Tik sulaukę keleto žiūrovų pagalbos ir pasikeitę nusimontavusį ratą galėjom judėti tolyn ir grįžti į serviso zoną. Deja, bet tęsti lenktynių nebėra prasmės“, – sakė V. Švedas. Iš lenktynių taip pat pasitraukė Egidijaus Gelūno ekipažas su „Mitsubishi Lancer Evo IX”, patyrusiam avariją. Pats lenktynininkas buvo nuvežtas medikų apžiūrai. Kalbinti sportininkai DELFI sakė besitikintys, kad šeštadienis bus šiek tiek lengvesnis. „Vakar buvo lengvas košmaras: tamsu ir toks didelis rūkas. Labai laukiu šviesos, tikiuosi, kad galėsiu savo tempu pavažiuoti“, – sakė incidentą patyręs ir 6-oje vietoje likęs Deividas Jocius. Tuo tarpu vakar dienos nugalėtojas Dominykas Butvilas netryško entuziazmu, kadangi jam teks startuoti iš pirmosios pozicijos. „Važiuosim pirmi, tai reiškia, kad yra dar vienas iššūkis. Manau, bus slidu, sniegas tirpsta, šlapia. O pirmam reikia prataškyti visas pusnis, purvus, bet po tokio apšilimo turėtų būt lengviau nei per rūką“, – sako D. Butvilas. Šeštadienį lenktynininkų laukia šeši dieniniai greičio ruožai. Net keturis jų žiūrovai stebės iš „Halls” festivalio miestelio, esančio vos už 10 km nuo Utenos. 