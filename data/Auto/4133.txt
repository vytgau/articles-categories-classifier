„Regitra“ jam negalėjo išduoti nuolatinio vairuotojo pažymėjimo, nes vyras nebaigė papildomo vairuotojų mokymo, tačiau niekas to nepastebėjo, nes strigo sistema. Nubaudė už vairavimą kalbant mobiliuoju Vilnietis Voitechas Kiselis neseniai pametė dokumentus, todėl nuėjo į „Regitrą“, kad gautų vairuotojo pažymėjimo dublikatą. Tačiau jis jo ne tik negavo, bet dar ir sužinojo, kad 2014 metų sausį jam išduotas nuolatinis vairuoto pažymėjimas yra negaliojantis ir negaliojo trejus metus. „Aišku, kad ištiko šokas. Automobilį nuolat vairavau, mane ne kartą stabdė kelių policininkai, kurie patikrindavo dokumentus ir viskas buvo gerai. Ir staiga paaiškėjo, kad trejus metus vairavau, nors neturėjau tam teisės. Gerai, kad nieko blogo neatsitiko, o tai ne dėl savo kaltės dar būčiau nubaustas ir už, pavyzdžiui, eismo įvykį, ir už tai, kad vairavau, nors neturėjau tam teisės“, – piktinosi pašnekovas. Vairavimo egzaminus „Regitroje“ jis išlaikė 2011 metų rugsėjį ir gavo dvejus metus galiojantį pradedančiojo vairuotojo pažymėjimą. 2013 metų rugpjūčio 26 dieną, kai iki dvejų metų stažo buvo likusios vos kelios dienos, V. Kiselis įkliuvo pareigūnams, nes vairavo automobilį ir kalbėjo mobiliuoju telefonu. „Tada susimokėjau 15 litų dydžio baudą ir tiek žinių. Niekas net neįspėjo, kad per metus nuo pažeidimo padarymo turiu pabaigti vadinamuosius pažeidėjų kursus, nes be šios prievolės man nebus suteiktas nuolatinis vairuotojo pažymėjimas, kuris galioja 10 metų“, – savo istoriją pasakojo vilnietis. 2014 metais sausį jis kreipėsi į „Regitrą“, kad jo pradedančiojo vairuotojo pažymėjimas būtų pakeistas į nuolatinį, kuris galioja 10 metų. „Pažymėjimą turėjau pasikeisti 2013 metų rugsėjį, bet kažkaip susivėlinau. Kai 2014 metų sausį nuėjau į „Regitrą“, pasirašiau darbuotojos duotus dokumentus. Ji dar paklausė, ar darysiu naują nuotrauką, ar paliksime tą, kuri jau yra pažymėjime. Pasirinkau pastarąjį variantą. Kol buvo gaminamas nuolatinis vairuoto pažymėjimas, o tai truko maždaug savaitę, man „Regitroje“ dar buvo duotas specialus lapas, kuriame parašyta, kad turiu teisę vairuoti, tik vairuotojo pažymėjimas yra gaminamas“, – dėstė V. Kiselis. Niekas neįspėjo apie kursus Todėl jis itin nustebo, kai 2017 metų sausio 17 dieną „Regitroje“ išgirdo, kad negaus nuolatinio vairuotojo pažymėjimo, kurį pametė, dublikato. Sprendimo motyvas – neišlaikyti papildomų vairuotojų mokymo kursai. Tvarka, jog pradedantieji vairuotojai turi išlaikyti papildomus vairuotojų kursus įsigaliojo nuo 2013 metų liepos 1 dienos. Pažeidėjų kursus reikia laikyti tiems vadinamiesiems žalialapiams, kurie per dvejus metus sukėlė eismo įvykį, per kurį buvo sutrikdyta eismo dalyvio sveikata, taip pat pažeidė vieną ar kelis Kelių eismo taisyklių (KET) reikalavimus: nevykdė vairuotojų pareigų pėstiesiems; nesilaikė lenkimo taisyklių; vairavo automobilį ir sykiu naudojosi mobiliojo ryšio priemonėmis; nesilaikė eismo reguliavimo signalų, KET nustatyta tvarka nenaudojo įspėjamųjų signalų; nesilaikė važiavimo per sankryžas tvarkos; nebuvo užsisegę saugos diržų; viršijo leistiną greitį; vairavo transporto priemonę neblaivūs. „Ta tvarka dėl papildomų vairuotojų mokymų įsigaliojo nuo 2013 metų liepos, o aš vairavimo egzaminą išsilaikiau ir pradedančiojo vairuotojo pažymėjimą gavau 2011 metų rugsėjį. Ar tvarka man gali galioti atgaline data? Jei ir taip, tai kodėl policijos pareigūnai manęs neįspėjo, kad reikės lankyti tuos pažeidėjų kursus. Būčiau juos išlaikęs ir viskas. O dabar sužinau, kad už tai, jog vairuodamas kalbėjau telefonu, už tai susimokėjau baudą, dar ir praradau teisę vairuoti. Galiausiai, kodėl „Regitra“ man išdavė nuolatinį vairuotojo pažymėjimą, jei man jo sutekti nebuvo galima?“ – ir stebėjosi, ir piktinosi pašnekovas. Jis tikino, jog norėjo laikyti egzaminą ir gauti aukštesnės kategorijos vairuotojo egzaminą, tačiau viską sudrumstė šis incidentas. Turės iš naujo laikyti egzaminą Valstybės įmonės „Regitra“ Komunikacijos skyriaus vadovė Aurelija Juodytė teigė, kad nuo 2014 metų keičiant pradedančiojo vairuotojo pažymėjimus buvo remiamasi ne tik policijos registro pateikta informacija apie vairuotojo padarytus pažeidimus, bet taip pat ir paties vairuotojo pateikta deklaracija, kurioje jis patvirtindavo, kad neturi galiojančių nuobaudų. Vairuotojai 2014 metų pradžioje pateikdavo tokias deklaracijas, nes kurį laiką sąsaja su policijos duomenų baze buvo neaktyvi. Vairuotojo pateikta informacija buvo pasitikima, nes deklaracijos tekste pateikiamas perspėjimas apie atsakomybę už melagingos informacijos pateikimą. „Jei pildydami deklaraciją vairuotojai gudravo, galima sakyti, taip apgavo patys save, nes informacija apie vairuotojo padarytus nusižengimus policijos vedamoje elektroninėje pažeidimų apskaitoje yra saugoma. Tačiau žmogiškai suprantu šį vairuotoją. Esmė ta, jog kai Seime buvo priimtos Saugaus eismo automobilių keliais įstatymo pataisos, kuriose numatyta, jog papildomus vairuotojų mokymus turi baigti ir tam tikrus pažeidimus padarę pradedantieji vairuotojai, jos įsigaliojo po trijų dienų. Tiesiog fiziškai ir techniškai nespėjome parengti bendros domenų bazės su policija, kad matytume, ar pradedančiojo vairuotojo pažymėjimą į nuolatinį atėjęs pasikeisti vairuotojas neturi nuobaudų, o jei turi, ar yra baigęs papildomus vairuotojų mokymus. Aišku, kad gaila, jog žmogus pateko į tokią situaciją, bet tvarka yra tvarka. Nežinojimas neatleidžia nuo atsakomybės. Kai jis padarė pažeidimą, jo pareiga buvo pasirūpinti baigti papildomus vairuotojų mokymus“, – teigė A. Juodytė. Jos teigimu, Lietuvoje šiuo metu gali būti apie 300 vairuotojų, kurie gali patekti į analogišką situaciją, kaip V. Kiselis. „Visi tie vairuotojai, kurie savo pažymėjimus iš pradedančiųjų į galiojančius 10 metų keitė 2014-ųjų sausį, gali būti, jog neturi teisės vairuoti, jei nuslėpė, neprisiminė, jog nuo 2013 metų liepos 1 dienos padarė pažeidimą, dėl kurio reikėjo baigti papildomus vairuotojų mokymo kursus. Siūlyčiau tokiems vairuotojams profilaktiškai pasitikrinti, ar jų pažymėjimai išties galioja, kad paskui nekiltų didesnių bėdų“, – ragino A. Juodytė. Anot jos, policija, kuri savo registre turi informaciją nuo pažeidimo įregistravimo momento, viešai ne kartą yra perspėjusi apie tai, kas laukia tų prasižengusių pradedančiųjų vairuotojų, kurie nesilaikė įstatymo reikalavimų. Padarius pažeidimą, per vienerius metus privaloma baigti papildomus vairuotojų mokymus – toks reikalavimas nustatytas Saugaus eismo automobilių keliais įstatyme. A. Juodytė samprotavo, kad jei vilnietis nebūtų pametęs dokumentų ir atėjęs paprašyti vairuotojo pažymėjimo dublikato, gal jis visus 10 metų ir būtų vairavęs automobilį, nors neturėjo tam teisės. V. Kiselis dabar privalės iš naujo laikyti teorijos ir praktinį vairavimo egzaminą „Regitroje“, už kurį teks susimokėti 41 eurą. Jei egzaminą jis išlaikys, gaus vairuotojo pažymėjimą, kuris vėl bus pradedančiojo ir galios dvejus metus. Po jų vairuotojo pažymėjimą bus galima pasikeisti į tokį, kuris galioja 10 metų.