Kaip rašoma pranešime žiniasklaidai, per septynias kampanijos „Nustebink žiemą!“ dienas Vilniuje, Kaune ir Šiauliuose esančiose „Circle K“ degalinėse buvo patikrinti 262 lengvieji automobiliai. Apibendrinus kampanijos rezultatus, renginio organizatoriai ir partneriai džiaugėsi didėjančiu mūsų šalies vairuotojų sąmoningumu ir tinkamu pasirengimu žiemai, nors turėjo ir pastabų. „Nors Lietuvoje automobilių tikrinimo kampanija „Nustebink žiemą!“ buvo rengiama pirmą kartą, norinčių, kad jų automobilių būklę prieš žiemą įvertintų specialistai, netrūko, – mūsų šalies vairuotojų sąmoningumu džiaugėsi kampaniją organizuojančios „Getz Lithuania“ įmonės direktorius Simonas Kozlinskis. – Latvijoje ši nemokama automobilių patikra itin populiari, išimtimi netapo ir Lietuva – patikros vietose dirbusiems Vilniaus Gedimino technikos universiteto Automobilių inžinerijos katedros studentams ir dėstytojams darbo netrūko, o apibendrinant galiu pasakyti, kad kampanija praėjo itin sėkmingai ir vairuotojai turėjo galimybę geriau pasirengti artėjančiai žiemai.“ Tinkamos padangos, bet blogi akumuliatoriai Pasak VGTU docento Vido Žuraulio, per septynias patikrinimo kampanijos dienas buvo patikrinti 262 automobiliai, kurių vidutinis amžius buvo 13 metų. Beveik visi automobiliai turėjo sumontuotas žiemines padangas ir tik 11 mašinų vis dar buvo su vasarinėmis padangomis. Taip pat tik penkių automobilių protektorius buvo mažesnis nei minimalūs žieminėms padangoms leistini 3 mm, o trylikai automobilių nustatyta, kad padangos turi didelius pažeidimus ir jas būtina keisti.  Bet kur kas daugiau pastabų sulaukė automobilių elektros įranga. Pasak V. Žuraulio, tik mažiau kaip pusė automobilių (118 arba 45 proc.) turėjo tvarkingą elektros sistemą. Net 107 automobilių savininkams buvo rekomenduota akumuliatorių papildomai įkrauti, o 37 – būtinai keisti. „Visos kampanijos metu ir nepriklausomai nuo miesto pastebėjome, kad vairuotojai aplaidžiai žiūri į automobilio akumuliatoriaus bateriją. Jie įsitikinę, kad kol automobilis užsiveda, tol viskas gerai. Akivaizdu, kad kai ateis tikrieji šalčiai, vėl turėsime akumuliatorių parduotuvių apgultį ir po nakties kiemuose likusius stovėti automobilius, – sako docentas V. Žuraulis. – Tad daugumai vairuotojų rekomendavome bent jau įkrauti akumuliatoriaus bateriją, kad šaltyje jų nelauktų nemalonus netikėtumas, kai pačiu netinkamiausiu metu nepavyksta užvesti automobilio.“ Tikrinant automobilių žibintus nustatyta, kad 177 automobilių žibintų šviesų aukštis buvo tinkamas, 29 automobiliuose jis buvo per aukštai, 56 – per žemai. 28 patikrintiems automobiliams rekomenduotas žibintų poliravimas, 6 – keitimas. Be to, ne vienas vairuotojas prisipažino apsilankęs būtent dėl žibintų patikros, nes šviesos ryškumo nustatymui reikalinga speciali įranga. Apibendrindamas Lietuvoje atliktos automobilių patikros rezultatus, VGTU atstovas pabrėžė, kad ši kampanija yra savanoriška, todėl galima daryti prielaidą, kad didžioji dalis patikrinime apsilankiusių vairuotojų rūpinasi savo automobilio technine būkle ir saugumu, tad gauti rezultatai galimai neatspindi realios šalies lengvųjų automobilių parko techninės būklės. Šiuos ir kitus papildomus duomenis (žibintų veikimas, naudojamų padangų dydžiai ir kt.) VGTU specialistai rinko papildomiems Lietuvos automobilių parko tyrimams.