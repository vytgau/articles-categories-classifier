Kalbėdamas su portalu „Wheels“ įmonės „Mercedes-AMG“ generalinis direktorius Tobiasas Moersas leido suprasti, kad „Linkin Park“ tikrai teks konkretus vaidmuo, rašoma svetainėje jalopnik.com. Kaip būtent ji prisidės prie AMG garsų kūrimo, kol kas neaišku. Žinoma tik tiek, kad bendradarbiavimas su automobilių gamintoju – vienas iš nedaugelio projektų, paskelbtų po pagrindinio vokalisto Chesterio Benningtono savižudybės. (Beje, koncertinio turo su Ch. Benningtono holograma jau galime nesitikėti – tai tebuvo nepasitvirtinę gandai.) „Juk žinote „Linkin Park“?“ Aš jau domiuosi tų vaikinų požiūriu į elektrifikuotą garsą“, – sakė T. Moersas „Wheels“ reporteriams. „Su „Linkin Park“ bendradarbiaujame ne pirmus metus. Mūsų požiūriai labai panašūs“, – pridūrė jis. Nors galbūt keista, kad ieškant automobilių skleidžiamo garso sprendimo kreipiamasi į roko grupę, ateityje su panašiais atvejais, matyt, teks susidurti ir dažniau. Hibridiniuose ir elektriniuose automobiliuose diegiamos technologijos veikia daug tyliau nei vidaus degimo varikliai, todėl, ypač važiuodami lėtai, ekologiški automobiliai darosi pavojingi pėstiesiems. Štai kodėl iškilo būtinybė pasirūpinti, kad transporto priemonės skleistų nors kokį garsą, tik užuot papildę jas variklio veikimą imituojančiu triukšmu, daugelis įmonių užsimojo sukurti vadinamąjį ateities garsą. Pavyzdžiui, „Nissan“ būsimą savo produkciją žada priversti pragysti šiurpą keliančiais ateivių balsais. Tačiau „Mercedes-AMG“ vadovas sako dar nežinantis, kas geriau – ar apsimesti tradiciškai burzgiančiu varikliu, ar stebinti naujovėmis. Pasak T. Moerso, dar nežinia, kiek įtakos „Linkin Park“ turės pažangiausių transporto priemonių skleidžiamam garsui. Aišku tik tiek, kad grupės darbas bus nedidelis indėlis į gerokai didesnį projektą, prie kurio prisidės visas būrys garsų ir akustikos specialistų. „Darbai startavo daugiau nei prieš metus. Jau suburta komanda, turinti sukurti dirbtinį garsą. Teko bendradarbiauti ir su žaidimų kūrimo specialistais, taip pat filmų garso efektų kūrėjais“, – vardijo „Mercedes-AMG“ vadovas. Jei tokios komandos siekiai bus įgyvendinti, ateitis veikiausiai panėšės į mokslinės fantastikos trilerį su „Terminatoriaus“ siužetu.