Pasak VĮ „Regitra“ Veiklos departamento Egzaminavimo ir vairuotojo pažymėjimų išdavimo skyriaus vadovo Saulius Ščiuplio, kasmet norinčių vairuoti vis daugiau, o kasdien vidutiniškai laikoma po 390 egzaminų. „Vairavimo egzaminai dažniausiai yra laikomi vasarą (birželio-rugpjūčio mėnesiais), jų kasdien priimame apie 390. Iš pirmo karto praktikos egzaminą išlaiko mažiau nei pusė – 40,74 proc. būsimų vairuotojų“, – teigia S. Ščiuplys. Egzaminavimo ir vairuotojo pažymėjimų išdavimo skyriaus vadovas taip pat pažymėjo, kad vyrams egzaminai sekasi šiek tiek lengviau nei moterims, o pagerinti „antirekordus“ tikrai nelengva. „Šiemet vyrų laikyti egzaminai apie 10 proc. dažniau įvertinti teigiamai negu moterų (vyrų – apie 42 proc., moterų – apie 32 proc.). Teorijos egzamino vienam būsimam vairuotojui nepavyko išlaikyti 50 kartų, o praktikos egzaminas buvo sėkmingai išlaikytas tik 39 bandymu“, – komentavo S. Ščiulpys.