O jei dar ir snyguriuoja, aplinkos daromas poveikis tikrai veiksmingesnis už bet kokią pykčio valdymo terapiją – nei streso, nei įtampos nelieka akimirksniu. Jei nesėdite už vairo, aišku. Tad kaip žiema veikia vairuotojus? Kai prisninga, paprastai važiuojame lėčiau, esame labiau susitelkę ir, prireikus, noriai suteikiame pagalbą kitiems eismo dalyviams. Mums visiškai nerūpi įgyti kokį nors pranašumą. Štai kodėl apsnigtuose keliuose rečiau pasitaiko impulsyvių vairuotojų sukeltų eismo įvykių. Deja, nors vairuojant atsakingai nelaimių žiemą pasitaiko rečiau, įvykiams pakrypus netikėta linkme galima tikėtis išties pragaištingų pasekmių. Net menkutės atsitiktinės klaidos atsirūgsta dešimteriopai. Svetainėje autoevolution.com skelbiamas Kanadoje Ontarijo greitkelyje nufilmuotas vaizdo įrašas būtent tai ir įrodo. Iš pradžių automobiliai palaipsniui lėtindami greitį rieda apsnigtu keliu, kol galop sustoja. Jei žiūrėsite įdėmiau, pastebėsite, kad nė vienas vairuotojas kažkodėl neįjungia avarinių žibintų, signalizuojančių kitiems eismo dalyviams, kad priekyje kažkas nutiko. Kadangi sninga ir matomumas gerokai suprastėjęs, nenaudojant avarinių žibintų vairuotojai gali per vėlai susivokti, kad priešais važiavęs automobilis sustojo. Kai kurios transporto priemonės, kaip antai pora pikapų, sustojusius automobilius apvažiuoja. Ir protingai daro. Ir štai po kurio laiko nutinka būtent ta pragaištingas pasekmes sukėlusi klaida. Kadre pasirodo didelis sunkvežimis. Jis slysta keliu. Sunkvežimio kabina nukrypusi į šoną. Ją stumia didžiulė ir, tikėtina, sunki priekaba. Akivaizdu, kad jokios galimybės sustoti nėra. Ir štai po kelių sekundžių dėl vienintelio vairuotojo klaidos kelyje susidaro vienas į kita atsitrenkiančių automobilių grūstis. Žmonių aukų, kaip skelbiama, per avariją išvengta. Visgi keletas žmonių buvo nugabenti į ligoninę. Ir nors šimtaprocentinės garantijos duoti negalima, panašu, kad nelaimė nebūtų įvykusi, jei netikėtai sustoti priversti vairuotojai būtų nuspaudę mygtuką su raudonu trikampiu.  