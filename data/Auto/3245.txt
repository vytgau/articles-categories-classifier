Tik pradėję ruoštis renginiui pagrindiniai šių lenktynių organizatoriai – sertifikuotas „žalios“ energijos tiekėjas, UAB „Energijos tiekimas“ ir VšĮ „Autoeventus“ – žadėjo daugybę naujovių, kokių dar neteko patirti pirmųjų ar antrųjų varžytuvių dalyviams. Dabar, kai iki starto liko suskaičiuotos valandos, ne tik lenktynių dalyviai spėjo įsitikinti, jog organizatoriai garbingai tęsėjo žodį, o galbūt netgi pranoko kai kurių lūkesčius. Pirmą kartą šio tradiciniu tampančio renginio istorijoje lenktynėse dalyvaus 17 komandų. Organizatoriai planavo 20, tačiau pristigo ne entuziastų pasivaržyti, o laisvų elektromobilių. Pirmą kartą ne tik šių lenktynių istorijoje, bet ir apskritai Europoje, o gal net ir visame pasaulyje, dėl greitesnio finišo Palangoje varžysis ne tik elektromobilių vairuotojai, bet ir sklandytojas, ir dviratininkas. Šįkart be garso riedančių elektromobilių ekipažams iššūkį meta sklandytojas Algirdas Šimoliūnas ir vienas tituluočiausių šalies dviratininkų, olimpietis, Lietuvos plento čempionas, laimėjęs ir prestižinių „Giro d‘Italia“ lenktynių etapą Tomas Vaitkus. Sklandytojas kartu su kitais renginio dalyviais elektromobiliu startuos iš Europos aikštės ir važiuos iki Paluknio aerodromo, iš kurio sklandytuvu pasieks Klaipėdą, o iš uostamiesčio vėl sės į elektromobilį ir skubės į lenktynių finišą Palangoje. Dviratininkas starto vietoje apžergs elektrinį dviratį ir važiuos į geležinkelio stotį, kur kartu su savo technika įsitaisys traukinyje Vilnius – Klaipėda ir kiek mažiau nei po keturių valandų išlips Kretingos geležinkelio stotyje. Iš ten vėl dviračiu T. Vaitkus skubės į Palangą. Šie du lenktynių debiutantai jau spaudos konferencijoje susilaukė nemenko dėmesio, o kai kurie žinovai tvirtina, jog būtent dviratininko ir sklandytojo dalyvavimas renginyje įneš daug intrigos ir padarys lenktynes visiškai nenuspėjamas. Žvelgiant į dalyvių sąrašą, jau dabar galima neklystant tvirtinti, jog trečiasis bandymas propaguoti šalyje aplinkos neteršiantį transportą pasižymės autoritetų gausa. Štai KIA komandoje debiutuoja garsus ralio ir žiedinių lenktynių meistras Deividas Jocius, neseniai startavęs Monte Karle pasaulio ralio čempionate. Tačiau Deivido nepavadinsi naujoku ir elektromobilių sporte. Būtent jis pilotuodamas elektrinį „KIA Soul“ laimėjo pirmąsyk ralyje „Aplink Lietuvą 2016“ atsiradusią elektromobilių įskaitą. Jei dar pridurtume, jog šįkart Deividui šturmanaus elektromobilių pirmųjų lenktynių nugalėtojas, įmonės „KIA Auto“ vadovas Gintaras Kaukėnas, niekas nedrįstų šiam ekipažui prognozuoti žemesnę, nei prizinę vietą. Kodėl ne pirmąją, paklaustų tūlas? Žinoma, galima būtų ir pirmąją, tačiau ir varžovai ne iš kelmo spirti. Vien ką sako Maciejaus Marcinkiewicziaus pavardė? Automobilių sporto gerbėjams – labai daug. Tai profesionalus Lenkijos lenktynininkas, kurį Lietuvos sporto mėgėjai įsiminė iš jo batalijų maratoninėse lenktynėse Palangoje. Devynis kartus Lenkijos čempionas laimėjo „Radical European Cup“, Slovakijos taurę, nugalėjo bei tapo prizininku daugelyje „Formulės 3“, „Ferrari GT3“, „Maserati Granturismo“ ir kitų serijų lenktynių, kuriose pilotavo „Porsche 911 GT3“, „Porsche 911 GT2“ „Radical SR8 RX“ ir kitus labai greitus bolidus. Dar vienas svarbus aspektas – kartu su šiuo vienu tituluočiausių Lenkijos sportininkų lietuviškosios „Įsikrauk su „Energijos tiekimu“: Vilnius – Palanga“ lenktynės išplaukia į tarptautinius vandenis. O kuo atsakys varžybų šeimininkai? Jie irgi nepėsti. Štai „Moller Auto Savanorių“ komandos nariai Audrius Gružinskas ir Balys Griškevičius elektromobilių sporte bei ekonomiškumo raliuose – ne naujokai ir pasiryžę su „Vokswagen E-Golf“ mesti pirštinę bet kuriam varžovui. Kaip ir tokį pat automobilį vairuojančios „Moller Baltic Import“ ekipos Justo Nekrošiaus ir Tomo Didžbalio duetas. Elektromobilių lenktynėse nuo pat pirmųjų aktyviai dalyvauja ir automobilizmo temomis rašantys žurnalistai, testavę šias transporto priemones ne tik Lietuvoje, bet ir užsienyje. „Nissan Zero-Emission“ komanda savo „Nissan Leaf“ patikėjo žurnalistų Ilonos Steponėnės ir Dinos Sergijenko bei Mariaus Eidukonio ir Mindaugo Plukio ekipažams. 15min.lt auto rubrikos redaktorius Paulius Sviklas finišo link skubės su „Fakto Autocentro“ atstovu Vaidotu Kvikliu ir vairuos jie naująjį, tik neseniai debiutavusį „Hyundai Ioniq“. „Džiugu, kad naują, ekologišką, aplinkos neteršiančią transporto priemonę – elektromobilį – propaguoja ne tik jų pardavėjai, bet ir įmonių, organizacijų atstovai, lenktynėse ieškantys kaip eksploatuoti elektromobilį dar ekonomiškiau ir juo važiuoti saugiau“, – pastebėjo vienas varžybų iniciatorių ir organizatorių, VšĮ „Autoeventus“ direktorius Darius Grinbergas. Lenktynėse jau antrus metus iš eilės dalyvaus šalies susisiekimo ministerijos atstovai, kurių kolegos pernai laimėjo lenktynes. LR Susisiekimo ministerijos Plėtros ir tarptautinių ryšių departamento Plėtros ir inovacijų skyriaus darbuotojai Vytautas Palevičius ir Aistė Gasiūnienė, atsakingi už elektromobilių infrastruktūros plėtros politiką, sieks ne tik pakartoti kolegų pasiekimą, bet ir gilinsis į elektromobilių rinkos subtilybes. „Energijos tiekimo“ komandoje kartu su Ineta Petrėnaite važiuos ir įmonės generalinis direktorius Vidmantas Salietis, o „Spark“ – Vaidas Dautartas su Tomu Markevičiumi. Elektromobilių varžytuvėse debiutuos „Smart Taxi“ komanda, kuriai šįsyk atstovauja Vytautas Reisas ir Šarūnas Noreika. Lenktyniauti pasiryžo ir UAB „Elektromobiliai“, daug prisidėję prie spartesnės elektros įkrovimo stotelių plėtros šalyje, atstovai Nerijus Rakauskas ir Stasys Pakarklis, į trasą išvairuosiantys dar nematytą „Stilo Abarth elektric“ ir „Inchcape Motors“ Justės Šataitės bei Karolio Birgilo duetas su „Hyundai Ioniq Electric“. „Charge it ON“ – taip pasivadino įmonės „Energijos sprendimų centras“, vystančios elektromobilių įkrovimo tinklą ir paslaugas ne tik Lietuvoje, bet ir užsienyje, komanda. Jos atstovai Donatas Černiauskas ir Marius Kairys vairuos „BMW i3“. Tauragės savivaldybė, praėjusių metų pabaigoje įsigijusi pirmąjį elektromobilį „Nissan Leaf“, geriau išbandyti jo galimybes pasiryžusi varžybose, todėl jį patikėjo testuoti Modestui Petraičiui su Dovydu Kaminsku. Tauragiškiai siekia tapti draugiškiausiu gamtai rajonu, todėl ketina ateityje pirkti tik ekologiškas transporto priemones, tarp kurių ir elektriniai maršrutiniai miesto autobusai.