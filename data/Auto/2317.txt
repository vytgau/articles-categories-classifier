Automobilių sportas atrodė nepasiekiamas Naujai išrinktas Kitų sporto šakų komiteto pirmininkas S. Lapėnas pasakoja, kad jo pažintis su automobilių sportu prasidėjo nuo mažų dienų, kai tėtis jį penkiametį pirmą kartą pasodino už vairo. Tada sekė mokykla, kur buvo dėstomos „automobilizmo“ pamokos. Jų metu moksleiviai buvo supažindinami su automobilių sandara, veikimo principais, mokėsi kelių eismo taisyklių ir vairavimo subtilumų. „Jau dvyliktoje klasėje turėjau vairuotojo pažymėjimą, tačiau pusmetį teko laukti, kada pagaliau sueis 18 metų ir jis pradės galioti. Jau išvažiavus į gatves, man patiko greitai važinėtis, nebijojau rizikuoti. Galima sakyti, kad buvau smulkus gatvių chuliganėlis. Automobilių sportas tada atrodė nepasiekiamas ir savęs šioje srityje nemačiau. Viskas pasikeitė prieš 8 metus, kai draugas pasikvietė „šiaip“ atvažiuoti į treniruotę. Pajutau adrenaliną, susipažinau su slalomo technikomis ir tai natūraliai tapo mano sporto šaka“, – prisimena naujai išrinktas pirmininkas. Varžybos sulaukia džiuginančio skaičiaus dalyvių Nuo 2000-ųjų metų S. Lapėnas dalyvauja įvairiose greituminio slalomo varžybose, ne kartą savo jėgas yra išbandęs ralyje „Aplink Lietuvą“ ir „Eneos 1006 km lenktynėse“ Palangoje. Keletą pastarųjų metų aktyviai veikė Kitų sporto šakų komitete ir nusprendė, kad pakankamai gerai pažįsta šią sporto šaką, todėl yra pasiruošęs ją kuruoti. „Sprendimas tapti Kitų sporto šakų komiteto pirmininku gimė iš sukauptos patirties autosporte ir noro prisidėti prie įvairiapusio autosporto padėties tobulinimo. Žiūrint plačiąja prasme, kitų autosporto šakų padėtis Lietuvoje šiandien nėra bloga. Mūsų šalyje yra nemažai organizatorių, kurie rengia puikias varžybas, ypač kalbant apie klasikinį slalomą. Nors dauguma varžybų yra klubo ar regiono lygio, tačiau jos pritraukia džiuginantį skaičių dalyvių. Tai reiškia, kad norinčių išbandyti savo jėgas už automobilio vairo netrūksta. Pagrindinis klausimas: kokios priežastys atvedė juos į varžybas? Svarbiausia išsiaiškinti kiek tokių dalyvių nori toliau tobulėti, nuosekliai siekti rezultatų, tobulinti savo vairavimo įgūdžius, o ne automobilio technines savybes. Tuomet mūsų laukia užduotis – padėti jiems tobulėti“, – teigia pirmininkas. S. Lapėno nuomone, pirmiausia reikia nuspręsti, kokio lygio Greituminio slalomo ir Slalomo čempionatus norima matyti, kokios jų perspektyvos, kokia gaunama nauda. Tada pereiti prie reglamentų ir techninių reikalavimų pritaikymo. „Neabejotinai, pagrindinis slalomo varžybų privalumas – nedidelė kaina, palyginus su raliu ar žiedinėmis lenktynėmis. Piniginiai klausimai aktualūs visiems, o ši autosporto šaka – puiki galimybė pradėti profesionalaus lenktynininko kelią. Sieksime skleisti žinią apie tai ir sudominti žmones“, – sako naujasis komiteto pirmininkas.