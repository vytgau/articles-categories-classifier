Ilgus metus poliklinikos automobilių stovėjimo aikštelę keiksnojo ir vairuotojai ir į gydymo įstaigą skubantys pacientai. Pastaruoju metu ši vieta jau priminė duobėtą dirvoną. Prieš savaitę Savivaldybės įmonė „Panevėžio gatvės“ ėmėsi ją remontuoti. Už 30 tūkst. eurų buvo pakeista viršutinio sluoksnio asfalto danga. Tačiau pirmas stipresnis lietus parodė viso triūso rezultatą. Trečiadienį, smarkiai palijus, aikštelė ėmė staigiai tvinti. „Aikštelė buvo ką tik išasfaltuota ir po lietaus joje susitelkė balos. Labiausiai apsemtos buvo mūsų įstaigos rezervuotos keturios automobilių stovėjimo vietos. Jose pacientai ir taip negali statyti savo transporto priemonių. Tad didelių rūpesčių gyventojams gal ir nebuvo“, – vylėsi Panevėžio miesto poliklinikos direktorė Irena Čeilitkienė. Dėl šios problemos medicinos įstaiga jau kreipėsi į miesto Savivaldybę. Poliklinikos vadovės spėjimu, galbūt buvo padaryta kokių nors asfaltavimo klaidų, gal per žemai liko nuotekų šulinėliai. Laukė pirmo lietaus Savivaldybės Miesto infrastruktūros skyriaus specialistės Loretos Babilauskienės teigimu, atsakingi darbuotojai dėl trečiadienį patvinusios aikštelės joje dirbo nuo pat ryto. Aiškinamasi, ką toliau daryti ir kiek visa tai papildomai kainuos. „Kadangi suplanuotas tik dalinis aikštelės remontas, buvo galima tikėtis, kad nutiks kažkas panašaus. Iš karto buvo žinoma, kad šioje vietoje liko senas lietaus nuotekų vamzdynas ir jis gali neatlaikyti. Bet laukėme pirmo lietaus, kad įsitikintume. Paaiškėjo, kad vanduo per lėtai nubėga iš aikštelės ir reikia valandos, kol ji nusausėja. Kai čia anksčiau buvo duobės, matyt, į jas viskas ir subėgdavo“, – „Sekundei“ aiškino Savivaldybės atstovė. Pasak specialistės, naujai išasfaltuotoje teritorijoje minėti vamzdžiai buvo per siauri. Juos darbininkai prieš remontą išvalė, bet to nepakako. Tad dalį vamzdyno teks pakeisti. „Asfalto dangos ardyti nereikės. Vamzdynai driekiasi prie pat šaligatvio. Tačiau tai visgi kainuos papildomų lėšų. Kiek reikės primokėti rangovams, dar nežinia. Jie šiuo metu skaičiuoja“, – kalbėjo L. Babilauskienė. Planuojama, kad aikštelė bus sutvarkyta iki šio savaitgalio. Taupymo rezultatai Panevėžio savivaldybės administracija pripažįsta, kad vykdant dalinį teritorijų ar gatvių remontą dažniausiai neskiriama lėšų lietaus nuotekų sistemai sutvarkyti. Toks esą valdžios taupymo būdas. Visa infrastruktūra sutvarkoma tik atliekant kapitalinį remontą. „Jei turėtume užtektinai pinigų, tokie dalykai nevyktų“, – neslėpė Miesto infrastruktūros skyriaus specialistė. Todėl, jos duomenimis, po didesnio lietaus tokie trūkumai mieste atsiveria daugybėje vietų. Ypač gausu balų būna naujai asfaltuotose gatvėse. „Norime atlikti kuo daugiau remonto darbų mieste, bet tam reikia pataupyti. Kartais nepavyksta ir sumažinti išlaidas, ir visiškai užtikrinti geras sąlygas gyventojams. Bet tie nepatogumai per valandą po lietaus paprastai ir dingsta“, – patikino L. Babilauskienė. Daugiau miesto naujienų naujienos.lt