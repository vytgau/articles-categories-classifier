Vairavimas žiemą susijęs su papildomais iššūkiais ir pavojais – pradedant dėl kritulių suprastėjusiu matomumu ir baigiant slidžia kelio danga. Net ir menkiausia klaida tokiomis sąlygomis – rizika tiek vairuotojo, tiek keleivių, tiek aplinkinių sveikatai ir net gyvybei. Nepaisant to, jeigu imsitės reikiamų priemonių, žiema tikrai jūsų neužklups netikėtai. Kitaip tariant, tinkamai pasiruošus net ir didžiausi žiemos iššūkiai blogiausiu atveju sukels tik menkų nemalonumų. Norėdami žiemos keliuose ir gatvėse jaustis maksimaliai saugūs, atidžiai perskaitykite specialistų patarimus – jeigu į juos įsiklausysite, net ir atšiauriausia žiema bus nebebaisi. Prieš sėdant prie vairo Kruopščiai nusivalykite visus automobilio langus ir pasirūpinkite, kad būtų švarūs šoniniai veidrodėliai – geras matomumas ypač svarbus (ir ne tik žiemą). Sniegą būtinai nuvalykite nuo viso automobilio – svarbiausia nepamiršti stogo, nes, staigiau stabdant ar didinant greitį, jis gali nuslysti tiesiai ant priekinio stiklo ir sukelti avarinę situaciją. Pasirūpinkite, kad automobilio langai nebūtų aprasoję. Prieš pajudėdami iš vietos, įsitikinkite, kad tinkamai veikia valytuvai – gali būti, kad jie bus prišalę, tad kelyje kritulių atveju kils rimtų bėdų. Pasirūpinkite, kad, sėsdami į automobilį, nuo batų padų tinkamai nubrauksite sniegą ir ledą – taip pasirūpinsite, kad kojos nenuslys nuo pedalų. Nepamirškite automobilyje vežiotis reikalingiausių daiktų, pavyzdžiui, apkloto. Taip pat vertėtų į bagažinę įsimesti langų valiklio ir popierinių rankšluosčių. Esant reikalui, galėsite per keliais akimirkas nusivalyti langus. Kelyje Neskubėkite. Jeigu jaučiate laiko spaudimą, patiriate daugiau streso ir sunkiau sutelkiate dėmesį, susikoncentruojate. Pasirūpinkite, kad turėtumėte daugiau laiko nei įprastai, pasidomėkite eismo sąlygomis ir oro prognoze. Esant sudėtingoms eismo sąlygoms, vairuokite itin atsargiai ir mažesniu nei įprasta greičiu. Didinkite greitį, stabdykite ir posūkių manevrus atlikite kuo įmanoma švelniau. Skubūs ir agresyvūs veiksmai slidžiame kelyje automobilį gali paversti nevaldomu monstru. Laikykitės didesnio nei įprasta saugaus atstumo. Tais atvejais, kai kelią dengia sniegas ar ledas, stabdymo atstumas tampa net 10 kartų ilgesnis nei įprastomis sąlygomis. Jeigu stabdant ratai užsiblokuoja, akimirkai atleiskite stabdžius ir vėl nuspauskite pedalą. Šiuos veiksmus atlikite tiek kartų, kiek reikia, kol pasieksite norimą greitį. Dar kartą apie saugų atstumą stabdant – palikite didelį tarpą, kuris labai pravers tais atvejais, kai automobilis priešais staiga sustos ar ims riedėti atgal. Jeigu įklimpote ir ratai sukasi vietoje, pabandykite, perjungę antrą pavarą, švelniai spausti greičio pedalą – kuo mažiau sukiokite vairą ir pasistenkite išlaikyti minimalų apsukų kiekį. Norėdami išvengti vadinamojo ratų prasisukimo, rinkitės kuo įmanoma didesnę pavarą. Jeigu jūsų automobilis turi automatinę pavarų dėžę, ratai sukasi, o automobilis stovi vietoje, pabandykite rankiniu būdu išlaikyti pirmą arba antrą pavarą. Daugelyje automatinių pavarų dėžių yra žiemos ar sniego režimas. Jeigu taip, pats metas jį įjungti. Automatinės pavarų dėžės užrakinimas, sakykime, antroje pavaroje taip pat gali būti sumanus sprendimas tais atvejais, kai tenka važiuoti itin prastais keliais. Tokia strategija suteikia šiek tiek stabdymo varikliu galimybių ir padeda kelyje lengviau kontroliuoti greitį. Traukos kontrolės sistemos važiuojant apledėjusiu ar sniegu padengtu keliu gali turėti priešingą nei tikimasi efektą. Kartais pravartu jas išjungti. Važiuodami nuokalnėn, stenkitės pamažu mažinti greitį ir rinktis žemesnes pavaras – tai padės užtikrinti stabdymą varikliu. Jeigu staiga prireikia stabdyti, stenkitės tai daryti važiuodami tiesa linija ir švelniai. Slidžiame kelyje įveikti įkalnę bandykite tik gerai įsitikinę, kad kelias tuščias. Be to, jeigu važiuosite per lėtai, atsiranda reali rizika, jog automobilis sustos ir nuslysite žemyn. Jeigu automobilis pradeda slysti, prisiminkite, kad vairą reikia sukti slydimo, o ne priešinga kryptimi – pavyzdžiui, automobilio galui slystant į dešinę, ta pačia kryptimi reikia sukti ir vairą. Pajutę, kad jūsų transporto priemonė tampa nevaldoma, jeigu įmanoma, nepasimeskite, žiūrėkite į norimą pasiekti kryptį ir stenkitės jos link pakreipti ir automobilį. Jeigu visą dėmesį skirsite tik artėjančiai kliūčiai, susidūrimas praktiškai neišvengiamas. Tiek stabdymo, tiek greitėjimo manevrus stenkitės atlikti tik tiesioje kelio atkarpoje – posūkiuose tokie veiksmai gali baigtis nelaime. Jeigu vairuojant tamsiuoju paros metu rūkas arba sniegas apsunkina žibintų darbą, rekomenduojame rinktis artimąsias šviesas ir naudoti priešrūkinius žibintus.