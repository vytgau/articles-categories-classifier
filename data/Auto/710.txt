Kaip rašoma pranešime žiniasklaidai, ekspertų komisija „Mazda Vision Coupe“ prototipą gražiausiu išrinko iš 9 kitų nominuotųjų, tarp kurių buvo tokie išskirtiniai modeliai kaip „Audi Aicon“, „BMW i Vision Dynamics“, „Kia Proceed Concept“, „Lamborghini Terzo Millennio“, „Mercedes-Benz AMG GT Concept“, „Mercedes-AMG Project One“, „Vision Mercedes Maybach 6 Cabriolet“, „Nissan Vmotion“ bei „Peugeot Instinct“. „Vision Coupe“ – yra tikras japoniškos estetikos atspindys. Vientisa ir greičio įspūdį kurianti jo forma yra ne kartą prestižiniais apdovanojimais įvertintos „Mazda“ „KODO – Soul of Motion“ dizaino filosofijos pasiekimas. Kurdami automobilius siekiame išlaikyti japoniško prekinio ženklo identitetą, tuo pat metu stengiamės kuo labiau atitikti klientų lūkesčius“, – atsiimdamas apdovanojimą kalbėjo „Mazda“ dizaino direktorius Ikuo Maeda.  Prieš trejus metus tokio paties įvertinimo sulaukė „Mazda“ kūrinys „RX-Vision“. Kaip ir pastarasis modelis, „Vision Coupe“ įkūnija „Mazda“ ateities dizaino viziją. „Vision Coupe“ derindamas aptakias keturių durų automobilio proporcijas su kupė automobiliui būdinga nuožulnia salono galine dalimi, atspindi dinamiškumą ir galingo sportinio automobilio jėgą. Japoniška filosofija ir stilistinė harmonija aiškiai matoma tiek automobilio išorėje, tiek viduje. „Vision Coupe“ interjeras sukurtas pagal japonišką „ma“ (liet. k. „erdvės“) filosofiją, būdingą tradicinei „tekančios saulės šalies“ architektūrai, kuriančiai trijų dimensijų teikiamo gylio įspūdį. „Vision Coupe“ pavadinimas yra skirtas pagerbti „Mazda“ kupė dizaino elegancijos tradiciją, kuriai pradžią davė tokie modeliai kaip pirmasis koncerno keleivinis automobilis „Mazda R360“ bei „Mazda Luce Rotary“, dar žinomas kaip „Mazda R130“. „Mazda Vision Coupe“ iki vasario 4 dienos bus eksponuojamas „Paris’s Hôtel National des Invalides“ vykstančiame tarptautiniame automobilių festivalyje, koncepcinių modelių parodoje. Šį festivalį kasmet aplanko per 35 tūkst. lankytojų.