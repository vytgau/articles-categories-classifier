Antradienį (vasario 6 d.) Filipinuose įvyko masinė konfiskuotų prabangių automobilių naikinimo operacija. Buldozeriu buvo pervažiuotos daugiau nei dvi dešimtys transporto priemonių, tarp kurių – „Porsche“, „Mercedes“, „Jaguar“ ir „Corvette“ markių automobiliai. Šitaip buvo įgyvendintas drastiškas šalies lyderio kovos su nusikalstamumu ir korupcija sprendimas Transporto priemonių naikinimo operaciją stebėjo pats Filipinų prezidentas Rodrigo Duterte. Kai kurių po traktoriaus vikšrais atsidūrusių automobilių kaina siekė net 115 tūkst. JAV dolerių (93,2 tūkst. eurų). Vos per tris minutes visi jie virto krūva metalo laužo. Remiantis Filipinų vyriausybės turimais duomenimis, pernai muitininkų konfiskuotų kontrabanda gabenamų transporto priemonių vertė siekė 2,93 mln. JAV dolerių (2,4 mln. eurų), o iš viso buvo konfiskuota prekių už 866 mln. JAV dolerių (702 mln. eurų).