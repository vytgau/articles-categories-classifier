Savaime suprantama, prie itin liūdnų 2016 metų rezultatų prisidėjo ne tik „Takata Corp.“, skelbia thetruthaboutcars.com. Paskatintas buvusio JAV prezidento Baracko Obamos administracijos, šalies Nacionalinis transporto departamentas 2016 metais inicijavo net 927 automobilių atšaukimo kampanijas. Tai 7 proc. daugiau nei 2015 metų duomenys, kurie taip pat buvo rekordiniai. Tais metais mirtinų incidentų keliuose skaičius ūgtelėjo 10,5 proc., o 2016 metais fiksuotas dar 8 proc. šuolis. Tai reiškia, kad 2016 metai – treti metai iš eilės, kai Jungtinėse Valstijose atšaukiamas remontui rekordinis automobilių skaičius. Per pastaruosius du dešimtmečius JAV per metus atšauktų automobilių skaičius vidutiniškai svyravo nuo 10,2 iki 30,8 mln. Tuo tarpu su automobiliais susijusių mirčių skaičius pernai buvo aukščiausias nuo 2007 metų, bet tai iš esmės nėra stebinantis rezultatas, turint omenyje, kad kiekvienais metais žmonės keliuose praleidžia vis daugiau laiko. Nepaisant to, tai vis dar didesnis incidento vienam žmogui skaičius nei rekordiškai mažas, kuris buvo pasiektas 2014 metais – deja, nuo to laiko jis stabiliai augo. Nacionalinės saugumo keliuose tarybos prezidentė ir vykdomoji direktorė Deborah Hersman teigia, kad laipsniškas augimas neturėtų būti vertinamas „kaip naujoji norma“. „Jeigu 11 dienų iš eilės nuskęstų po „Titaniko“ dydžio laivą, be jokios abejonės skubiai būtų peržiūrėtos visos laivybos saugumo taisyklės. Kodėl niekas nesistveria už galvos, kai kiekvieną mielą dieną mūsų keliuose žūsta per 100 žmonių? Labai įdomu: mes tai puikiai žinome, tačiau kažkodėl nesiimame jokių priemonių situacijai pakeisti“, – akcentavo D. Hersman. Nepaisant to, JAV nacionalinis transporto departamentas iš visų jėgų daro viską, kad būtų užtikrintas vartotojų saugumas, o automobilių gamintojai ieško vis naujų saugumo užtikrinimo sprendimų, ką pati D. Hersman vertina labai teigiamai. Spalį Nacionalinė saugumo taryba, Nacionalinė greitkelių saugumo administracija ir dar dvi žinybos inicijavo „Road to Zero Initiative“ projektą, kuriame įvardytas ambicingas tikslas – pasiekti, kad iki 2046 metų šalies keliuose nebežūtų žmonės.