Elono Musko įmonė sekmadienį paskelbė per pirmąjį šių metų ketvirtį pardavusi apie 25 tūkst. automobilių. Pardavimai gerokai aplenkė analitikų prognozes, tad „Tesla“ akcijos pirmadienį į viršų šoko 5,7 proc. Brangstančios akcijos reiškia, kad „Tesla“ rinkos vertė pasiekė 47,8 mlrd. dolerių – apie 2,7 mlrd. daugiau nei „Ford“. Nors „Tesla“ kol kas pagal automobilių gamybos apimtis gerokai atsilieka nuo didžiųjų ir ilgametes tradicijas puoselėjančių tradicinių gamintojų, investuotojai neabejoja „Tesla“ potencialu. Šiais metais „Tesla“ planuoja į rinką paleisti „Model 3“ serijos elektromobilį, kuris bus skirtas platesnei auditorijai. Nepaisant išaugusios rinkos vertės, pagal kitus svarbius rodiklius „Ford“ vis dar lenkia „Tesla“. Per pastaruosius penkerius metus „Ford“ grynosios pajamos siekė 27 mlrd. dolerių, kai „Tesla“ per tą patį laikotarpį skaičiavo 2,7 mlrd. praradimus. Metinės „Ford“ pajamos 2016-aisiais buvo 151,8 mlrd. dolerių, o „Tesla“ – tik 7 mlrd. Bendruose pardavimuose „Tesla“ taip pat ženkliai atsilieka. „IHS Markit“ duomenimis, „Tesla“ Jungtinėse Valstijose pernai pardavė 40 tūkst. 697 automobilius. Palyginimui, „Ford“ JAV vien per tris savaites parduoda panašų skaičių F serijos pikapų.