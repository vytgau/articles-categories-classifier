Tuomet jo visų detalių būklę kruopščiai įvertino „Dekra“ specialistai. Visa tai pateikiama išsamioje ataskaitoje. Tad gero skaitymo, ir tikimės, kad ši informacija padės lengviau apsispręsti ieškant naudoto automobilio. 100 000 km su 2006 m. „Kia Cee'd 1.6 CRDi EX“: vykęs korėjietiškas kompaktas Korėjietiškas golfas – „Kia Cee‘d“ – į akis nekrintantis automobilis, kuriam gamintojas suteikia net septynerių metų garantiją. Ar tai tik rinkodaros triukas? Nuvažiavę 100 000 km, išsiaiškinome, kad tai ne tušti pažadai, o visiškai realus dalykas. Septyneri metai – tai labai ilgas garantinis laikotarpis, ypač jei kalbėtume apie automobilių pramonę. Dar neseniai tokią garantiją dažnas būtų pavadinęs nerealia. Per septynerius metus vaikai išauga iš kūdikystės amžiaus ir jau ima lankyti antrą klasę. Septyneri metai – tai laiko tarpas, kuris nepraeina be pėdsako. Ir tai pasakytina tiek apie žmones, tiek ir apie automobilius. Kokį tvirtą išankstinį pasitikėjimą reikėjo turėti „Kia Motors“ koncernui, kad savo „Cee‘d“ varikliui suteiktų septynerių metų garantiją? Tokie ambicingi pažadai vokiškojo „Auto Bild“ redaktorius, prieš jiems pradedant „Cee‘d 1.6 CRDi EX“ ilgalaikį maratoną, nuteikė gana pesimistiškai. Ar tikrai šis kompaktinis automobilis smagiai sukars 100 tūkst. kilometrų? Iš pradžių tuo mažai kas tikėjo. Slovakijoje, naujame „Kia Motors“ fabrike pagamintas kompanijos bestseleris redakcijos aikštelėje pasirodė būdamas ne pačios kukliausios komplektacijos: aliumininiai ratlankiai, automatinė klimato reguliavimo ir pastovaus greičio palaikymo sistemos ir svarbiausia – modernus dyzelinis 1.6 variklis. Be to, bandomasis „Cee‘d“ dar turėjo ir šildomas sėdynes, parkavimosi pagalbininką ir net lietaus jutiklius. Visi redakcijoje nustebo, sužinoję, kad šie priedai atsiėjo vos 1100 Eur, už papildomą kainą dar buvo nupirkta ir navigacijos sistema. Testuojamasis automobilis kainavo 15 640 Eur. Taigi laikai, kai korėjiečiai gamino labai pigias mašinas, jau seniai praėjo. Modifikacijos – tradicinės Šio modelio dydžių ir kėbulo versijų pasiūla tradicinė – yra ir labai dailūs triduriai hečbekai, vadinami „Pro Cee‘d“, ir universalai SW. Nesunku nuspėti, kad net kėbulo formomis „Cee‘d“ taikosi į „VW Golf“ konkurentus. Dizaino požiūriu jis nėra toks rafinuotas kaip „vokiečių klasika“. Vis dėlto korėjiečiai išvengė bet kokios vizualinės painiavos. Reikia pastebėti, kad „Cee‘d“ modeliui tinka bet kokia spalva. Bandomoji mašina buvo nudažyta tamsia metalizuota mėlyna spalva. Visa savo išvaizda jis, tarsi, byloja, kad neatrodo esąs blogesnis už „VW Golf“. Jau pirmosiomis važinėjimo dienomis „korėjietis“ greitai pradėjo pelnyti vairuotojų simpatijas. Pirmiausia tuo, kad jame pakankamai erdvu. Tik nedaugelis kompaktinių modelių gali pasiūlyti tiek daug vietos ant galinių sėdynių. Bagažinė, į kurią telpa nuo 340 iki 1300 litrų, visai neatrodo maža, ji tik šiek tiek mažesnė už „Golfo“, tačiau tai keliauti visai netrukdo. „Iš tiesų puiku, jame daug vietų daiktams pasidėti, netgi yra specialių skyrelių bagažinėje“, – įspūdžiais dalinosi vienas redaktorius, nuvažiavęs pirmuosius tris tūkstančius kilometrų. Jo išvada: „Nuostabiai tinka važiuoti ilgus atstumus“. Viduje viskas suprantama Vairuoti „Cee‘d“ paprasta, jis niekam neįvaro streso, nes viskas suprantama tarsi 2x2=4. Tiesiog įsėdi, susireguliuoji pagal save sėdynę, ir pirmyn. Subtilus gelsvos spalvos naktinis prietaisų skydelio apšvietimas ramina ir nevargina važiuojant net ir ilgus atstumus. Medžiagos, kurias „Kia“ gamintojai panaudojo interjero dizainui, kai kuriems gali pasirodyti šaltokos, tačiau jų kokybe abejoti netenka – viduje niekas nebarška ir necypia. Veikiau trikdo smulkmenos, pavyzdžiui, didoki priekiniai stogo statramsčiai ir per platus galinis, kuris statant mašiną, truputį apriboja matomumą. Silpnokai užsifiksuoja durelės jas pradarius, priekinės sėdynės augalotiems keleiviams per trumpos: vieniems jų norėtųsi labiau komfortiškesnių, kitiems – sportiškesnių. „Kia Cee‘d“ siūlo aukso viduriuką. Nuvažiavus 100 tūkst. km sėdynių apmušalai atrodė šiek tiek nusidėvėję. Laikui bėgant, bandomasis „Kia“ automobilis juo važinėjusius redaktorius padalino į dvi stovyklas. Mėgstantys sportišką važiavimo būdą, reiškė nepasitenkinimą „vairavimo kampuotumu“ arba „pakibimu“ perjungiant žemesnes pavaras. Tačiau tokių buvo mažuma, tad nedidelį ginčą laimėjo ramų vairavimo stilių propaguojančiųjų argumentai: „Aš paklausiau savęs, prie ko galėčiau prikibti ir atsakymo neturėjau, – rašė vienas kolega. – Kultūringai dūgzdamas ir maloniai didindamas greitį, taupusis 1.6 dyzelis tiesiog kviečia įveikti kuo daugiau kilometrų.“ „Net automagistralėje įsibėgėdamas iki 160 km/h, „Cee‘d“ tai daro taip pavyzdingai, kad už važiavimą pačia kairiausia juosta nereikia atsiprašinėti „Porsche“ vairuotojų, – įspūdžiais dalinasi kitas kolega. – Važiuoklė – tai pusiausvyra tarp minkštos ir kietos. Bet kokiu atveju važiuojant didžiausiu greičiu „delnai neprakaituoja.“ Daug važinėdami pasigedome ir šeštosios pavaros, kuria apdovanotas galingesnis dviejų litrų dyzelinis „Cee‘d“ variantas. Tai tapdavo akivaizdu kaskart užsukus į degalinę. 1.6 CRDi motoras vidutiniškai 100 km kelio suvartoja 6,8 litro dyzelino. Tiesa, būtų pakakę ir kokių penkių litrų, jei nebūtume smarkiai mynę akceleratoriaus pedalo. Jei kuo ir pasipiktinome, tai informaciniu ekranėliu, kuris aiškiai per mažas, be to, jame pateikiama per daug įvairių duomenų. Beje, vienas mūsų kolega pasigedo „savito charakterio ir originalumo“, tačiau pasakyti ką nors blogo apie „Cee‘d“ kokybę negalėjo ir jis. „Korėjiečiai Europoje pagamino tiesiog gerą automobilį“, – tepasakė jis. Testą išlaikė puikiai Ilgalaikio testo išbandymą šis automobilis išlaikė puikiai. Įveikus 77 391 kilometrą teko pakeisti stiklų valytuvus ir žibinto lemputę, o atliekant ketvirtąjį techninį patikrinimą – sumontuoti naujus priekinių stabdžių diskus ir trinkeles. Vienintelė nelabai maloni staigmena laukė testui pasibaigus. Kai „Cee‘d“ išardė iki paskutinio varžtelio, buvo aptikti maži rūdžių taškeliai ties durelių lankstais ir ant galinių langų elektrinių kėliklių įtaisų. Per septynerių metų garantinį laikotarpį ir vėliau šios nedidelės problemos gali išaugti į gerokai rimtesnes. Taigi keli nedideli rūdžių taškeliai buvo bene vienintelė dėmė ant balto „Kia Cee‘d“ munduro. Ilgalaikis testas baigtas tik gavus tris baudos taškus. Rezultatas – įvertinimas puiku (iki puiku su pliusu trūko labai nedaug), ir penkta vieta netrumpoje ilgalaikių testų sąrašo suvestinėje. O koncernas, pagaminęs tvirtą mašiną ir suteikęs jai stebėtiną septynerių metų garantiją, matyt, eina teisingu keliu. Gedimai ir remontai 62 742 km Garantinės techninės apžiūros metu pakeistas sugedęs peleninės įstūmimo mechanizmas (pagal garantiją). 77 391 km Kairėje pakeista artimųjų šviesų lemputė (12,16 Eur) 83 135 km Techninės apžiūros metu pakeisti priekinių stabdžių diskai ir trinkelės (280,35 Eur). 97 470 km Pakeistas uždegimo raktelis, nes sulūžo plastmasinis jo korpusas (pagal garantiją). Komentarai išardžius po testo: patikimas, bet turi ir paslėptų silpnybių „Cee‘d“ įvertintas penketu ir yra tarp geriausių „Auto Bild“ automobilių, dalyvaujančių ilgalaikiame teste. Taigi, jis patikimas. O koks vaizdas automobilį išardžius? Šiokių tokių negerovių yra. Pirmiausia ekspertų žvilgsnis užkliuvo už rūdžių ant galinių durelių dalių sujungimų ir galinių dešiniųjų durelių langų rėmų. Nors tai tik mažutės dėmelės, tačiau jos greitai didės. Endoskopu tikrinant vidines kėbulo ertmes, iškilo abejonių, ar ilgai tvers gamyklinės apsauginės priemonės: antikorozinio vaško sluoksnis vietomis padengtas per storai, vietomis – per plonai, o kai kuriose vietose (labiausiai rūdijančiose) jo iš viso nebuvo. Tai pripažįsta ir „Kia Motors“ inžinieriai. Ši problema jau išspręsta ir nuo 2006 metų Žilinoje (Slovakija) gaminamas „Cee‘d“ dabar nuo konvejerio nurieda turėdamas geresnę antikorozinę apsaugą. Variklis – padorios būklės. Tiesa, vieno cilindro paviršiuje matyti vos pastebimi purvo ruoželiai, taip pat nedidelis suodžių sluoksnis, kuris nėra pavojingas. Pavarų dėžės dantračiai ir sinchronizatorius, atidarius jos korpusą, buvo nesudilę. Šiek tiek nesandari vieta buvo rasta prie išmetamųjų dujų sistemos kolektoriaus – tai skambutis, pranešantis apie tai, kad šią vietą greitai teks remontuoti. Išvada Suteikdami Cee‘d modeliui septynerių metų garantiją, „Kia Motors“ tuščių pažadų nedalina. Korėjiečių automobilis 100 000 kilometrų distanciją įveikė visiškai nepastebimai. Ir dėl to atkreipė ypatingą mūsų dėmesį, užimdamas garbingą penktą vietą „Auto Bild“ ilgalaikių testų geriausiųjų sąraše. „Kia Cee‘d“ – patikimas ir saugus automobilis, kuris važiuoja ramiai ir komfortiškai. Modelis beveik negenda, o jei kas atsitinka, gelbsti ilga garantija. Tik jo kaina ne visai „korėjietiška“.  Galutinis įvertinimas 6 Techniniai gamintojo duomenys Variklis – tipas/cilindrų sk./vožtuvai: turbodyzelinis/L4/16 Darbinis tūris (cm3): 1582 Maks. galia AG esant aps./min.: 85/4000 Maks. sukimo momentas (Nm esant aps./min.): 255/1750 Maks. greitis (km/h): 188 Pavarų dėžė: 5/mech. Ilgis/plotis/aukštis (mm): 4235/1790/1480 Automobilio svoris/kraulumas (kg): 1376/444 Bagažinės talpa (l): 340/1300 Degalų bako talpa (l): 53