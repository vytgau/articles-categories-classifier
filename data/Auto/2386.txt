Solidžią įvairaus formato lenktynių patirtį turintis Zarasų ASK „Akseleratorius“ prezidentas Arvydas Petkevičius pats yra prasukęs daugybę kilometrų su „koviniu“ automobiliu, todėl puikiai žino gero ralio receptą: kuo trumpesni pervažiavimai tarp greičio ruožų (šįkart proporcijos buvo 187 / 72 km; iš jų 94 proc. žvyrkeliai ir 6 proc. asfaltuota danga), kuo mažiau beprasmės įtampos ir kuo aiškesnė bei logiškesnė tvarka. „Mūsų regionas tiek sportininkams, tiek ralio gerbėjams puikiai žinomas, todėl visiškai naujų greičio ruožų nebuvo. Tačiau tai tikrai nėra problema pati savaime. Ruošdamiesi raliui „Aplink septynis ežerus“ įdėjom daug dūšios, sudarėm kompaktišką ir smagų GR rinkinį, kurį palankiai vertino ir lenktynininkai, ir varžybų komisarai, ir žiūrovai. Mes iš tiesų labai stengėmės sukurti kokybišką automobilių sporto šventę, o ne užsidirbti krūvos pinigų, todėl patys kaifuojam, kad viskas pavyko kaip buvo sumanyta“, – džiaugiasi A. Petkevičius. Kadangi III ralio sprinto čempionato etapas surengtas likus savaitei iki naujo projekto – „Samsonas Rally Rokiškis“, šį startą keletas „A“ lygos čempionato favoritų išnaudojo kaip idealią treniruotę. Į Zarasus atkeliavo Martyno Samsono, Deivido Jociaus, Justo Tamašausko, Sauliaus Trapuilos, Egidijaus Valeišos, Tado Pupeikio, Egidijaus Gelūno ir dar keletas kitų ekipažų, paprastai matomų tik LARČ trasose. Tokia profesionalumo injekcija praturtino ralį „Aplink septynis ežerus“ reginiais, nuo kurių per nugarą laksto pagaugai...  Beje, kad „A“ lygos pilotai nesusišluotų visų sprinteriams skirtų trofėjų, buvo įsteigta speciali „Samsonas motorsport“ įskaita. Tačiau dėl įvairių techninių problemų ilgą laiką tempą diktavę M. Samsonas su Mindaugu Varža („BMW X3X“), D. Jocius su Donatu Zvicevičium („Mitsubishi Lancer Evo“), E. Valeiša su Povilu Reisu („BMW M3“) ir keletas kitų „aštrių“ lenktynininkų finišo nepasiekė (su tokia lemtim susitaikyti turėjo 16 iš 40 startavusių ekipažų). Kalbinti varžybų dalyviai vienbalsiai tvirtino, kad toks „geležinių problemų“ apnuoginimas yra tikra Dievo dovana, nes savaitės laiko turėtų pakakti net ir pakankamai sudėtingiems remonto darbams ar konstrukciniams patobulinimams. Kita vertus, kaip tik tokia trumpa tarplenktyninė pertrauka ir rizika sukulti savo mašinas nuo pagundų pasitikrinti sportinę formą ralyje „Aplink septynis ežerus“ privertė susilaikyti gerokai didesnį profesionalių lenktynininkų būrį. Taip susiklosčius aplinkybėms pergalę bendroje įskaitoje šventė Mantas Jurgaitis su Ernesta Globyte („BMW M3“). Šis ekipažas 6 sekundėm aplenkė J. Tamašauską su Tomu Klosinskiu („BMW M3“) po to, kai Justas dviejuose greičio ruožuose prakirto du ratus ir iki finišo yrėsi į kelio paviršių remdamasis ratlankiais. Treti (ir pirmi „OpenWD“ klasėje) liko svečiai iš Latvijos Mikus Neško su Martinas Briedis („Subaru Impreza“). SG-2 klasėje geriausią rezultatą pasiekė Tado ir Tomo Pupeikių ekipažas „(BMW 318ti“), įtikinama 43 sekundžių persvara įveikę Mantą Kutką su Mindaugu Vijeikiu („Peugeot 306“) bei Karolį Vitą su Ramūnu Dainiu („Opel Astra GSI“). Standartinių „kvadrinių“ automobilių klasėje SG-4 didžiausiu tempu lėkė šeimyninis Vitalijaus ir Vytenio Plastininų duetas („Mitsubishi Lancer Evo“), užėmę 6 vietą bendroje įskaitoje. Antri liko Domas Raškevičius su Laurynu Černecku („Subaru Impreza“), o treti – Marius Dainys su Justinu Vainiūnu („Audi Coupe“). „Open 2WD“ klasėje su „Honda Civic Type-R“ triumfavo Mindaugas Kaminskas ir Mindaugas Bagdonavičius. Antri – Simonas Bieliauskas su Julium Vandžiu („BMW W36 Compact“), o treti – Linas Kriūnas su Sauliumi Ruzgu („Honda Integra“).