„Kuo sunkiau – tuo mums lengviau“, – apie lietuvių lenktynininkų ryžtą ir įgūdžius lenktyniaujant itin sudėtingomis sąlygomis šių metų Dakare teigė A. Juknevičius. Dukart varžybose Afrikoje ir 4 kartus Pietų Amerikoje rengiamame Dakaro ralyje startavęs lietuvis išgirdęs apie iššūkius laukiančius 2017-ųjų maratone teigė, kad organizatorių pažadais sunkinti varžybas ir daugiau jų perkelti į bekelę nebetiki. „Varžybų organizatoriai jaučia spaudimą iš lenktynininkų ir komandų, kurios jau keletą metų iš eilės skundžiasi tikrų, dakarinių, greičio ruožų trūkumu. Atitinkamai kiekvienais metais organizatoriai žada vis daugiau kopų, bekelės – tačiau realybėje trasos labiau linksta klasikinio ralio, nei tikrojo, Afrikos Dakaro link“, – įžvalgomis dalinosi 328-uoju startiniu numeriu lenktynėse važiuosiantis A. Juknevičius. „Jei bent iš dalies šie pažadai pasiteisintų – mums ir daugumai ekipažų ši trasa būtų palankesnė nei 2016-ųjų. Bekelė, smėlynai, kopos – mūsų arkliukas, kur jaučiamės geriausiai.“ 2016-ųjų Dakaro ralyje būtent smėlingoje trasoje vykusiame greičio ruože A. Juknevičiaus ekipažas pasiekė geriausią lietuvių rezultatą šių metų varžybose – ilgą laiką trasoje buvęs 11-as, lietuvis galutinėje įskaitoje tą dieną iškovojo 17-ą vietą. Iš viso 2017-ųjų varžybose startuos 83 automobiliai – beveik 30-čia mažiau nei šių metų varžybose. Per 14 dienų lenktynininkai turės įveikti 8800 kilometrų greičio ruožais ir pervažiavimais. Ilgiausias greičio ruožas drieksis net 620 km, o Bolivijoje automobiliai kils į 3-4 kilometrų aukštį virš jūros lygio. „Bus daug kovos su oro sąlygomis – aukštis, deguonies trūkumas Bolivijoje, svilinantis karštis Argentinoje ir akmeningos trasos, lietūs Paragvajuje“, – pragarą primenančius apibūdinimus vardina A. Juknevičius. „Nepaisant visko, mes laikomės savo plano, intensyviai ruošiamės šiems išbandymams ir esame pasiruošę viskam, ką kitų metų Dakaras mums pasiūlys.“