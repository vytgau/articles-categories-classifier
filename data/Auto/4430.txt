Jo atstovaujama „General Financing team Pitlane“ ekipa šiąnakt taip pat pasiekė Pietų Ameriką, tad dabar žemyne anapus Atlanto jau yra visos trys Lietuvos komandos. Dvi iš jų jau atkeliavo į Paragvajaus sostinę Asunsjoną, kur sausio antrąją ir startuos Dakaro ralis, apie tai galite daugiau paskaityti čia. Tuo metu B. Vanagas ir jo kariauna kiek daugiau nei 1200 km iki varžybų starto įveiks ketvirtadienį.   „Atlanto vandenyną #GeneralFinancing #teamPitlane įveikė 8 kilometrų aukštyje, skrisdama didesniu nei 900 km/h greičiu ir turėdama šiokį tokį internetą. Nuo komandos fanų nenutolome, o ir patys matėme, kas vyksta pasaulyje. Argentinos sostinę pasiekėme 1 valandą nakties vietos laiku. Kirsdami laiko juostas įprastą parą prailginome 5 valandomis, bet išlipę iš lėktuvo atrodėme labiau laimingi, nei pavargę“, – trumpai kelionės įspūdžius feisbuke reziumavo B. Vanagas. „Lietuvos rytas mums – pats miegas. Kelias valandas pailsėję vyksime atsiimti komandos technikos. Daugiau apie artimiausius planus sužinosite pažiūrėję reportažą“, – rašo lietuvis.