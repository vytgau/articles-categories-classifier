„Apklausę vilniečius nustatėme, kad viešąjį transportą prasčiau vertina tie, kurie juo nesinaudoja. Norime išsklaidyti neigiamą nuomonę apie viešojo transporto kokybę ar kad juo kelionės trunka per ilgai. Todėl Diena be automobilio bus puiki galimybė vairuojantiems vilniečiams išbandyti atnaujinamą viešąjį transportą nemokamai“, – teigia Vaidotas Meškauskas, SĮ „Susisiekimo paslaugos“ Bendrųjų reikalų departamento vadovas, vykdantis direktoriaus funkcijas. Rugsėjo 22 d. transporto priemonių šurmulį netruks pakeisti miestiečių klegesys. Viena pagrindinių Vilniaus gatvių Dieną be automobilio taps tikra pramogų oaze, kurioje bus galima ne tik žaisti įvairius žaidimus, bet ir tiesiog smagiai praleisti laiką draugų būryje. Dalis Gedimino prospekto – tik pėstiesiems ir dviratininkams Penktadienį nuo 7 val. iki 19 val. bus uždaryta Gedimino prospekto atkarpa tarp Vilniaus gatvės ir T. Vrublevskio–Šventaragio gatvių sankryžos. Visoje šioje atkarpoje bus draudžiamas transporto eismas, ir čia kviečiami užsukti tie, kurie tądien automobilius paliks prie namų ir keliaus dviračiu, viešuoju transportu ar tiesiog pėsčiomis. Dieną be automobilio praleisti skatina Vilniaus miesto savivaldybė, SĮ „Susisiekimo paslaugos“ ir VšĮ „Sveikas miestas“. Savo miklumą ir budrumą kiekvienas galės patikrinti žaisdamas stalo tenisą ar stalo futbolą. Savo jėgas ir azartą bus galima išmėginti didžiuliame batutų kliūčių ruože ir mega stalo futbole. Pačių azartiškiausių lauks ir konkursas, kurio prizas – naujutėlaitis dviratis, įsteigtas „Sportland“ parduotuvių tinklo. Tuo tarpu Kudirkos aikštėje vyks intuityvaus šokio ir emocijų paleidimo treniruotė, kurią ves „Studija Atvira“ saviugdos trenerė Patricija. Treniruotės metu kiekvienas bus kviečiamas trumpam atsiriboti, atsipalaiduoti ir paleisti kūną į visišką laisvę. Dienos be automobilio pramogas vainikuos visus riedučių entuziastus vienijantis renginys „Vilniaus naktinis riedėjimas“. Prie antrąkart organizuojamo naktinio riedėjimo kviečiamas prisijungti kiekvienas, norintis pasižvalgyti po galbūt dar neatrastą naktinį Vilnių. Renginio metu visus gerai „apšildys“ DJ Mamania, ekstremalų pasirodymą surengs riedutininkų organizacija „Vilnius Rolling“. Šeimos galės sudalyvauti estafetės rungtyje, vyks ratuota diskoteka, ir tuomet – riedėjimas naktinėmis Vilniaus gatvėmis bei po jos planuojama „Sportland“ staigmena. Renginio pramogos prasidės Katedros aikštėje 18 val., oficialus šventės atidarymas – nuo 19.45 val. Judumo savaitės metu vilniečiai ir miesto svečiai kviečiami atkreipti dėmesį į automobilių keliamą taršą ir būtinybę keisti miestų transporto sistemą. Per Judumo savaitę, o ir kiekvieną dieną vilniečiai bei miesto svečiai skatinami išmaniai planuoti savo keliones į darbą, mokslus ar laisvalaikio vietas. Tai lengva padaryti apsilankius internetinėje svetainėje vilniustransport.lt bei naudojantis mobiliąja programėle m.Ticket. Ja naudojantis taip pat galima įvertinti ir keliones viešuoju transportu. Diena be automobilio minima ne tik Lietuvoje, bet ir visame pasaulyje. Daugiau nei 20 metų visų pasaulio šalių sostinių ir kitų miestų gyventojai kviečiami palikti savo automobilius garažuose, stovėjimo aikštelėse ir vykti į darbą bei kitas vietas ekologiškai – viešuoju transportu, dviračiu ar pėsčiomis. Daugiau informacijos apie Dieną be automobilio – renginio „Facebook“ paskyroje: http://bit.ly/dienabeauto2017.