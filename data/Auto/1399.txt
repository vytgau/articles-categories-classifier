Kaip rašoma savivaldybės svetainėje internete, visuose didžiuosiuose šalies miestuose pastebima tendencija – daugėja apmokestinamų gatvių, teritorijų, ypač miestų centruose. Ne išimtis ir Panevėžys. Įvedus rinkliavas už automobilių stovėjimą Laisvės aikštėje, Klaipėdos, J. Basanavičiaus, Ukmergės ir kitose gatvėse vairuotojai mašinomis užstato daugiabučių kiemus. Taip labai sumažėja vietų čia gyvenantiems žmonėms. Vienas galimų problemos sprendimo būdų – specialūs leidimai gyventojams. Už tokį metinį leidimą pirmai transporto priemonei žmogus mokėtų simbolinį mokestį, antrai – didesnį (pavyzdžiui, 30 Eur). Jis būtų išduodamas transporto priemonių savininkams ar valdytojams – fiziniams asmenims, deklaravusiems gyvenamąją vietą arba sudariusiems buto nuomos sutartį apmokestintoje teritorijoje. Savivaldybė kviečia daugiabučių namų, esančių šalia gatvių, kuriose mokamas transporto priemonių stovėjimas, gyventojus apsvarstyti – norėtų ar ne apmokestinti savo kiemą ir gauti specialius leidimus transporto priemonėms statyti. Jeigu norite, Miesto infrastruktūros skyriui (priimamojo 1-oji darbo vieta) prašome pateikti prašymą ir sutikimą patvirtinantį namo (ar bendrijos) gyventojų susirinkimo protokolą. Prašymų Savivaldybė laukia iki gruodžio 15 d. Daugiau informacijos teikiama tel. (8 45) 50 44 62, el. paštu ina.urbonaviciene@panevezys.lt. Mokamų automobilių stovėjimo vietų zonas ir specialius leidimus jų gyventojams šiuo metu turi keturi didieji šalies miestai: Vilnius, Kaunas, Klaipėda, Šiauliai.