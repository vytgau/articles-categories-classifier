„Mes nieko neketiname skaldyti“, – Detroito automobilių parodos metu sakė jis, atsakydamas į žurnalistų klausimus. Jis taip pat atsakė neigiamai, kai jo paklausė, ar ketinama parduoti „Jeep“. Volstrite sklando gandų, kad FCA gali parduoti ar atskirti kai kuriuos padalinius. Taip pat kalbama, kad kompanija svarsto apie aljansus su kitomis bendrovėmis. Dėl to praėjusią savaitę FCA akcijų kursas pakilo iki rekordinių aukštumų. Iš savo posto taip pat ketinantis pasitraukti S. Marchionne sakė, kad iki birželio pabaigos numatoma paskelbti naują kompanijos strateginį planą bei pristatyti jo įpėdinį. Šiuo metu FCA tvarkosi savo finansus ir mažina skolas. S. Marchionne taip pat gyrė naują JAV mokesčių reformą, kuri, jo teigimu, kompanijai duos maždaug 1 mlrd. JAV dolerių naudos. „Tai yra būtent tai, ko bet kuri automobilių gamintoja Jungtinėse Valstijose nori išgirsti. Manau, kad tai palengvina kai kurių sprendimų priėmimą“, – sakė jis. S. Marchionne pareiškė, kad būtent mokesčių reforma paskatino kompaniją perkelti iki šiol beveik dešimtmetį Meksikoje vykdytą populiaraus „Ram“ pikapo gamyklą atgal į Jungtines Valstijas.