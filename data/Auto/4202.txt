Įspūdingas dalyvių skaičius ne tik žavėjo susirinkusius, bet ir užtikrino kokybišką konkurenciją – pavyzdžiui, norint sėkmingai pasirodyti galine ašimi varomų automobilių klasėje savo pranašumą reikėjo įrodyti šešioms dešimtims priešininkų ir tai atlikti nebuvo lengva. Čia sėkmingai pasižymėjo dažnas šių metų staigmenų autorius Edvinas Sabalys. Besistengdamas itin greitai įveikti trasą, jis pasiuntė savo BMW į sniego pusnį. Radiatorių uždengęs sniego sluoksnis netruko virsti aušinimo problema, tačiau net ir tai nesutrukdė vilniečiui prasibrauti į nugalėtojų gretas. Antras liko Rytis Gumauskas, atsilikęs vos puse sekundės, trečias – Kęstutis Povilaitis. Atskiro dėmesio žiemišką savaitgalį sulaukė ir visų varomų ratų automobilių klasė. Iš garažų ir pašiūrių buvo ištraukti kone visi „Subaru Impreza“ automobiliai, tačiau tik vienas buvo neaplenkiamas. Po pertraukos į „Nemunring Winter Games“ grįžęs Simonas Urbonas tarsi pasitikrino, ar jam atsirado konkurencijos.  Atsakymas į šį klausimą – ne. Tiek visų varomų ratų, tiek sportui skirtų visų varomų ratų klasėje jis nušluostė nosis savo oponentams puriu „Nemuno žiedo“ sniegučiu ir namo išsivežė abu trofėjus. Simonui žiemos treniruotės būtinos, norint išlikti konkurencingam „Autoplius Fast Lap“ dalyvių gretose, o besitreniruojant susirinkti apdovanojimus dar niekam nepakenkė. Šis jaunuolis turės palaukti, kol varžybose apsilankys rimtas ralio meistras arba pats kelti sparnus į aukštesnės konkurencijos gretas – jo talentui mėgėjiškame sprinte jau nebėra ką veikti. Artimiausias „NemunRing Winter Games“ etapas jau po keleto savaičių. Renginio organizatoriai „Tėvas Racing“, kaip ir žiemos ralio organizatoriai, tikisi, jog žiema neapleis Lietuvos ir toliau leis džiaugtis snieguotos trasos malonumais.