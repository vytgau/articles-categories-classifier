„Pasiruošimas šiam, atsakingiausiam ne tik mūsų kolektyvui, bet ir daugumai sportininkų bei komandų egzaminui ir šiemet eina daugmaž įprasta vaga, – sako varžybas rengiančios VšĮ „Promo events“ direktorius Darius Jonušis. – Vis daugiau ekipų pildo paraiškas, daugelis jau baigia rengti savo kovinę techniką vasaros sezono startams ir netrukus išvairuos savo bolidus į treniruočių trasas.“ Pasak D. Jonušio, šiemetinės 1006 km lenktynės Palangoje nusipelno itin didelės atidos, nes į jas žvelgiama kaip į kitąmet sukaksiančio renginio dvidešimtmečio jubiliejaus generalinę repeticiją. Organizatoriai išskirtiniu dėmesiu šiemet rengiasi apdovanoti lenktynių pažiūrėti atvyksiančius svečius. „Nors nė vienose iš aštuoniolikos jau įvykusių 1006 km lenktynių žiūrovams nuobodžiauti dar neteko, tačiau dedame visas pastangas, kad šiemet apsilankę lenktynių miestelyje žiūrovai pajustų ypatingą mūsų rūpestį ir pastangas, kurios visas varžybų dienas neleistų jiems palikti lenktynių prieigų“, – tikina D. Jonušis. Pasak renginio organizatorių, žiūrovus jie kvies bent trims dienoms atsiriboti nuo visko ir tiesiog persikelti į kitą – lenktynių pasaulį. Tuo tikslu atvykusiems bus atverti ne tik visi įdomiausi renginio užkulisiai, bet ir jie bus kviečiami apsigyventi šalia pat lenktynių trasos įrengtame palapinių miestelyje, kuris, po treniruočių nutilus galingiems bolidų varikliams, nušvis naktinio kino ekranais. Priartėti arba geriau pajusti lenktynių dvasią žiūrovams padės ne tik suteikta proga nuolat būti įvykių šurmulyje, bet ir daugiau galimybių patiems pralėkti lenktynių trasa, patirti kvapą gniaužiančius „drifto“ malonumus ar „pagazuoti“ kartu su „drageriais“...  Itin daug gerbėjų sulaukiančios traukos lenktynės, beje, šiemet mininčios dešimtmetį, kai rado savo vietą maratoninių lenktynių programoje, bus dar labiau priartintos prie žiūrovų. Dar daugiau, prieš lenktynes bus skelbiama atskira žiūrovų registracija, kurios dalyviai įgys galimybę pasivaržyti atskiroje klasėje ir palyginti savo jėgas su tikraisiais „drago“ monstrais. Žiūrovai dalyvaus ir loterijoje, kurios nugalėtojai įgys teisę sėdėti šalia greičiausiųjų „drifto“ meistrų jų treniruočių metu ir pajusti garantuotą adrenalino pliūpsnį, ypač, pirmąsyk atsidūrus tokiame, specialiai parengtame automobilyje. Dar kiti ieškos galimybių pro „Race-Taxi“ automobilio langus žvalgytis į 1006 km lenktynių trasos vingius ar lenktynininkų pamėgtas, storu gumos sluoksniu padengtas trajektorijas, rinksis kitus patrauklius jiems užsiėmimus, kurių laikinajame 1006 km lenktynių miestelyje nestinga.