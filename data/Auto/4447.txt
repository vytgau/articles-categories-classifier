„Perėja ypatinga tuo, kad joje panaudoti trys eismo saugumo elementai. Šviestukai ir kryptinis apšvietimas nedegs nuolat. Perėjoje yra įmontuoti detektoriai, kurie reaguos į artėjantį pėsčiąjį ir tik tada pradės mirksėti. Pastebėjome, kad vairuotojai prie nuolat mirksinčių saugumo priemonių greitai pripranta, tad tikimės, kad ši perėja, kurios šviestukai mirskės tik prisiartinus pėstiesiems, bus žymiai efektyvesnė“, - sakė įmonės „Biseris“ verslo plėtros vadovas Vilius Misikonis. Alytaus miesto savivaldybės vicemeras Tautvydas Tamulevičius tikisi, kad ateityje tokiu būdu galėtų būti apšviestos ir kitos pavojingos Alytaus perėjos. „Technologijos naujoviškos, sprendimas inovatyvus. Tai pirmoji tokia perėja Lietuvoje, kurioje panaudoti visi trys minėti saugos elementai“, - kalbėjo T. Tamulevičius. Kaip inovatyviais būdais padidinti eismo saugumą pėsčiųjų perėjose, aktyviai galvoję Alytaus miesto savivaldybės tarybos nariai, Saugos eismo komisijos nariai Aurelijus Jaruševičius ir Marius Grišmanauskas teigė, kad jau seniai gvildeno mintį, kaip įrengti pavyzdinę perėją, kuri atitiktų visus saugumo reikalavimus. „Pateikėme patį principą. Pirmoji perėja buvo pasirinkta įvertinus eismo saugumą. Tikimės, kad ateityje tokių perėjų dar padaugės“ ,- sakė A. Jaruševičius.