Neilgai reikėjo laukti to meto, kai kalbėti telefonu ir rašyti žinutes vairuojant ėmė drausti įstatymai ir grėsti baudos – žmonės ir toliau dėl tokių tariamų smulkmenų nesuko galvos, skelbia autoevolution.com. Tada atėjo išmaniųjų telefonų eilė, ir viskas vėl kardinaliai pakito. Staiga automobilyje atsirado galimybė naudotis internetu, pilnos sudėties klaviatūra ir tokiomis programėlėmis kaip „Whatsapp“ ir „Facebook Messenger“. Trumpųjų žinučių rašymas tapo net daugiau nei norma, tačiau, nors pats procesas ir virto žymiai paprastesniu ir nebereikia vieno mygtuko spaudyti daugybę kartų norint parašyti konkrečią raidę, šis procesas ir toliau išliko blaškantis dėmesį ir keliantis pavojų – tai žymiai pavojingiau nei paprasčiausiai kalbėti telefonu ir vairuoti. Atliekant abu veiksmus, tenka vieną ranką patraukti nuo vairo, o protas, kuris turėtų visą dėmesį skirti vairavimui, užsiima kitais reikalais. Nepaisant to, trumpųjų žinučių rašymas yra žymiai baisiau nei pokalbis, nes renkant žinutės tekstą tenka akis nukreipti nuo kelio – ir ne kelioms akimirkoms, o ilgesniam laikui. Žmonės yra sumanūs padarai – jie išbandė daugybę pačių įvairiausių būdų, kaip išspręsti šią problemą, tačiau iš tikrųjų jie tiesiog patys vedžioja save už nosies. Vieni mano, kad pakanka telefoną laikyti prieš akis – esą to pakanka vienu metu matyti, kas vyksta kelyje, ir kas telefone. Deja, taip nėra, ir tokia rizika kiekvienais metais keliuose pražudo tūkstančius žmonių. Šis socialinis klipas internete prieinamas jau kurį laiką, tačiau, panašu, aktualumo nepraradęs ir šią dieną. Kol skaitote šį straipsnį, žmonės rašo trumpąsias žinutes, vairuoja ir žūsta, tad šio klipo svarba aktuali kaip niekada. Be to, nors filmukas galbūt kiek ir sutirština spalvas, pati idėja tiesiog nuostabi. Jeigu būsimieji vairuotojai būtų tiesiog priversti savo kailiu patirti, kaip pavojinga vienu metu vairuoti ir rašyti trumpąsias žinutes, vėliau prieš ryždamiesi tokiai rizikai bent jau antrą kartą pagalvotų. Jeigu ši socialinė iniciatyva padėjo išgelbėti bent vieną gyvybę, stengtis buvo verta. 