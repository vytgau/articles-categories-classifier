Asmenims, neblaiviems vairuojantiems transporto priemonę, arba tiems, kurie moko praktinio vairavimo būdami apsvaigę nuo alkoholio, kai kraujyje jo yra daugiau nei 1,5 promilės, grės bauda, areštas, arba laisvės atėmimas iki vienų metų. Naujajame kodekse griežtinama atsakomybė ir už vengimą tikrintis neblaivumą ar apsvaigimą. Atsisakantiesiems tai daryti numatyta bauda nuo 1000 iki 2000 eurų (buvo iki 860 eurų), be to, jie iki ketverių metų neteks teisės vairuoti. Viršiję leistiną greitį daugiau kaip 30 kilometrų per valandą, teisės vairuoti neteks ne tik pradedantieji vairuotojai, bet ir motociklininkai, transporto priemonių, kurių didžiausioji leidžiamoji masė didesnė negu 3,5 t arba kuriose yra daugiau kaip 9 sėdimos vietos, vairuotojai. Greičio mėgėjai taip pat bus tramdomi griežtesnėmis baudomis. Numatyta, kad už greičio viršijimą daugiau kaip 50 km per valandą bauda sieks 550 eurų, be to, numatoma atimti teisę vairuoti. Už pavojingą vairavimą, lenkimą vietose, kuriose tai daryti draudžiama, įvažiavimą į priešpriešinio eismo juostą pažeidžiant Kelių eismo taisykles, dalyvavimą neteisėtai organizuotose transporto priemonių lenktynėse taip pat numatyta griežtesnė atsakomybė. Už šiuos nusižengimus bus skiriama bauda nuo 170 iki 230 eurų ir atimama teisė vairuoti nuo 3 iki 6 mėnesių. Neliks laikinųjų leidimų Nuo metų iki dvejų pailgėja administracinių nuobaudų skyrimo terminas. Taip apsunkinama galimybė išvengti atsakomybės asmenims, kurie vilkina tyrimą, neatvyksta į policiją ir kitais būdais vengia atsakomybės. Naujajame kodekse nebelieka administracinio arešto. Praplėstas administracinio nurodymo taikymas. Numatyta galimybė surašyti administracinį nurodymą, kai straipsnio sankcijoje už atitinkamą nusižengimą numatytas specialiosios teisės atėmimas. Vairuotojui bus siūloma ne tik susimokėti pusę minimalios baudos, bet ir sutikti su minimaliu nustatytu teisės atėmimo terminu. Nurodymas bus laikomas įvykdytu, kai bus sumokėta pusę minimalios baudos ir grąžintas vairuotojo pažymėjimas. Kelių transporto priemonių vairuotojams, kurie pažeidė Kelių eismo taisykles, kai už nusižengimą numatytas teisės vairuoti atėmimas, nebebus išduodami laikinieji leidimai. Vairuotojas, jei vairavo blaivus, pažymėjimą policijai privalės pristatyti tik įsigaliojus nutarimui atimti teisę vairuoti. Iš neblaivių (apsvaigusių) vairuotojų pažymėjimas bus paimamas nusižengimo vietoje. Dėl vairuotojo pažymėjimo grąžinimo reikės kreiptis ne į policiją, o į „Regitrą“. Suapvalintos baudos Keičiant litus į eurus, baudos buvo konvertuotos, tačiau beveik nekito. Pagal naująjį kodeksą jos suapvalintos. Pavyzdžiui, bauda už transporto priemonės, kuriai neatlikta valstybinė techninė priežiūra, vairavimą yra nuo 28 iki 43 eurų, o po Naujųjų bus nuo 30 iki 40 eurų. Bauda už nustatyto greičio viršijimą daugiau kaip 40, bet ne daugiau kaip 50 kilometrų per valandą, anksčiau buvo nuo 173 iki 231 euro, Administracinių nusižengimų kodekse – nuo 170 iki 230 eurų. Už kai kuriuos pažeidimus atsakomybė itin sugriežtės. Pavyzdžiui, dabar už privalomuoju civilinės atsakomybės draudimu neapdraustos transporto priemonės vairavimą bauda yra nuo 23 iki 34 eurų, o nuo sausio 1-osios bus nuo 50 iki 100 eurų. Be to atsakomybė bus taikoma ir už pareigos transporto priemonių valdytojų civilinės atsakomybės privalomuoju draudimu apdrausti viešajame eisme dalyvaujančias transporto priemones nevykdymą atsakingiems už privalomojo draudimo sutarties sudarymą asmenims (fiziniams asmenims – nuo 60 iki 120 eurų, juridinių asmenų vadovams ar kitiems atsakingiems asmenims – nuo 120 iki 240 eurų). Turės susimąstyti ir nevengiantieji važiuodami kalbėti mobiliuoju telefonu. Dabar už nustatyto draudimo vairuotojams naudotis mobiliojo ryšio priemonėmis nepaisymą bauda siekia nuo 28 iki 86 eurų, o po Naujųjų bus nuo 60 iki 90 eurų. Paaiškės praktikoje Panevėžio apskrities vyriausiojo policijos komisariato Kelių policijos tarnybos viršininkas Virginijus Mačėnas sako, kad naujųjų nuobaudų veiksmingumas paaiškės vėliau, kai jau kurį laiką bus taikoma praktikoje. Kodekse nemažai dėmesio skirta didžiausioms problemoms – tokioms, kaip vairavimas neblaiviems, chuliganiškas vairavimas ir pan. Kaip tvirtina V. Mačėnas, per jo darbo policijoje metus baudžiamoji atsakomybė, tik gal kiek kitokiomis sąlygomis, taikyta du kartus ir abu kartus tai nepasitvirtino. Jo teigimu, pareigūnams buvo daug darbo, tačiau tokia priemonė nepasiteisino. Teismai buvo gana liberalūs, tad nuobauda nebuvo adekvati. Vėliau baudžiamąją atsakomybę pakeitė smarkiai sugriežtinta administracinė. Pareigūno manymu, ir šįkart daug kas priklausys nuo teismų požiūrio. Ar paveiks vairuotojų elgesį tokios griežtos nuobaudos, sunku pasakyti. Pasak V. Mačėno, pagal teisės teoriją, iš pradžių įtaka būna labai didelė – ypač pirmais antrais metais. Vėliau ji susilpnėja, o galiausiai vėl reikia ieškoti kitokių priemonių, nes žmonės įpranta. „Atsimenu, kai už vairavimą neblaiviems sugriežtino atsakomybę, labai veikė, o paskui žmonės aklimatizavosi. Tokia jau sąmonė. Kiek ilgai dabar veiks, pažiūrėsim“, – „Sekundei“ teigė viršininkas. Pareigūnams bus paprasčiau įrodyti, ar vairuotojas pavojingai vairavo. Pavyzdžiui, ar lenkimas neleistinoje vietoje buvo pavojingas ir chuliganiškas, ar ne, reikėdavo įrodyti. Dabar vien už faktą, kad lenkta neleistinoje vietoje, bus baudžiama griežčiau. Pareigūnui labiausiai įstrigo naujovė, kad asmeniui, kuris vairavo neblaivus, nebebus išduotas laikinas vairuotojo pažymėjimas. „Kitą dieną išsiblaivęs važiuoti jau nebegalės. Vairuotojo pažymėjimas bus paimtas ir laikinas nebeišduodamas“, – sako V. Mačėnas. Jo teigimu, dabar, kol vyksta tyrimas, kol bylinėjamasi teisme, kartais praeina ir pusmetis. Be to, už pažeidimus, kai numatytas vairuotojo pažymėjimo atėmimas, pavyzdžiui, važiavo degant raudonam šviesoforo signalui, pareigūnas surašys protokolą, tačiau teisių neatims. Vairuoti žmogus negalės, o vairuotojo pažymėjimą privalės pats pristatyti į policiją. Pažymėjimo atėmimo laikas bus skaičiuojamas nuo tada, kai jį atneš į policiją. „Dabar kai kurie vengia pateikti. Kai įsigalios naujasis kodeksas, bus suinteresuoti kuo greičiau nešti“, – sako V. Mačėnas.