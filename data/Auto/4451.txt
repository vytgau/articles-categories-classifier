Autonominė avarinio stabdymo sistema, apie nusukimą iš pasirinktos eismo juostos įspėjanti sistema – tai vos pora iš netrumpo EK sudaryto privalomųjų įrenginių sąrašo. Visi jie montuojami ir dabar, tačiau daryti tai ar ne – kol kas vis dar lengvųjų automobilių gamintojų pasirinkimas. EK keliamas tikslas – ne avarijos padarinių mažinimas, o pastangos visiškai išvengti avarijų. Autonominė avarinio stabdymo ir apie nusukimą iš pasirinktos eismo juostos įspėjanti sistemos jau yra tapusios privalomomis pagal Europos Sąjungos (ES) teisės aktus autobusams ir krovininėms transporto priemonėms, rašo autocar.co.uk. 2015 m. ES šalių narių keliuose užfiksuota 26 tūkst. 120 mirčių, 2009 m. jų buvo 35 tūkst. 360, o 1990 m. – net 76 tūkst. 650. Nepaisant akivaizdaus aukų skaičiaus mažėjimo, vis tik šis skaičius metams bėgant traukiasi ne taip sparčiai, kaip norėtųsi. Dėl šios priežasties EK aktyviau ėmėsi privalomųjų saugumo priemonių diegimo klausimo. Parengtoje ataskaitoje minima išaugusi miesto visureigių paklausa, todėl svarbu vertinti saugumo priemones atsižvelgiant į miesto visureigių skaičiaus didėjimą, nes šio tipo automobilių svorio centras atsiduria aukščiau, jų masė – didesnė, o priekinės dalies forma – agresyvesnė. Be to, EK pateikia dar ir kitų iniciatyvų dėl stabdžių žibintų, užsidegančių, kai automobilis atlieka avarinio stabdymo manevrą, priminimų užsisegti saugos diržus ir slėgio padangose sekimo sistemos. Tai vos kelios naujovės, įtrauktos į ES sudarytą pasyvių saugumo priemonių sąrašą. EK siūlo transporto priemonėse privalomai diegti išmaniąją greičio reguliavimo sistemą, dar vieną sistemą, padėsiančią neišvažiuoti už pasirinktos eismo juostos ribų, vairuotojo mieguistumo ir blaškančių veiksnių stebėjimo sistemą. Šias priemones privalomomis EK pageidauja padaryti per artimiausius penkerius metus. Tai – pirmas atvejis, kai autonominės automobilio valdymo sistemas ketinama paversti privalomomis, todėl galima užtikrintai teigti, kad tokie EK planai taptų užtikrintu žingsniu automobilių autonomiškumo kryptimi. Pažeidžiamiems eismo dalyviams – vaikams bei garbaus amžiaus asmenims – ir dažniausiai traumų patiriantiesiems, pavyzdžiui, dviratininkams naujų saugumo priemonių apraše skiriamas ypatingas dėmesys, o šių priemonių įgyvendinimo jau imtasi Londone.