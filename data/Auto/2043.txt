Todėl patarimų į Mindaugą kreipiasi daugelis pajėgiausių šalies automobilių sporto meistrų. Tačiau nuo šiol automobilių sporte, tiksliau – kartingo lenktynėse, ne mažiau gražių žodžių kalbama ir apie kitą šios šeimos atstovę – Mindaugo dukrą Austėją. „Austėja dažnai lydi tėtį į treniruotes, matydavo, kaip dirba lenktynininkai, variklių burzgimas, kaip ir kitokios – iš pirmo žvilgsnio visai ne mergaitiškos – pramogos jai labai patinka. Todėl jos prašymas lankyti kartingo užsiėmimus Kaune veikiančiame „Kartlande“ mums pasirodė kaip natūralus vaiko noras pabandyti kažką naujo, – pasakoja Austėjos mama Agnė Pocienė. – Jai patiko, mums irgi buvo smagu, kad mergaitė labai azartiškai įsitraukė į šiuos užsiėmimus, todėl ją visokeriopai palaikėme.“ Labai greitai pradėjo matytis, jog Austėja turi gabumų šiam sportui – kai treniruotėse atsirado lenktynių elementų, Austėja lenkdavo daugelį, net berniukus, kurie kartingo užsiėmimus lankė ne pirmus metus. Fiksuojamų rezultatų suvestinėse M. Pociaus dukters pavardė kilo vis aukštyn ir aukštyn... Kai ji „Kartlande“ varžybose aplenkė berniuką, per dvejus metus nepralaimėjusį nė vienų lenktynių, tapo aišku, kad tai – jau ne tik hobis... Mama pripažįsta, kad Austėja, kuriai dabar yra 10 metų, nuo mažens buvo nenustygstantis, labai guvus ir imlus vaikas. Paklausta, ar mama nenorėtų, kad dukra pasuktų labiau mergaitėms įprastu keliu, universalios ir sportiškos Austėjos mama šypteli: namuose yra ir pianinas, dukra randa laiko ir šiam pomėgiui. Kai namuose – ir vienas geriausių lenktynininkų fizinio rengimo trenerių, logiška, kad šeimos nariai turi iš ko imti pavyzdį. Austėja dvejus metus lankė oro akrobatikos užsiėmimus, todėl kartingo lenktynėms reikalingą rankų jėgą išsiugdė ten. Kaip ir tvirtus pilvo bei nugaros raumenis. „Ji labai imli. Ir labai nori išbandyti įvairias ekstremalias pramogas. Puikiai valdo kalnų slides ir mėgsta šią sporto šaką. Mes dar važinėjame į Marijampolę, kur ji lanko jaunųjų aviacijos pilotų mokyklėlę. Gera koordinacija ir koncentracija leidžia šiose sporto šakose greitai adaptuotis. Todėl ir kartingą mes iš pradžių vertinome tik kaip žaidimą. Kol rezultatai paskatino pažvelgti kiek rimčiau“, – sako M. Pocius.  „Kartlando“ viso sezono suvestinėje tarp beveik 30 dalyvių ji užėmė 3-ią vietą. Kai nuvažiavo į Lietuvos kartingo čempionato etapą Smalininkų kartodrome, ji jau po kelių ratų adaptavosi prie visai nepažįstamos trasos ir niekuo nenusileido dvejus ar trejus metus besitreniruojantiems ir lenktynėse dalyvaujantiems berniukams. „Išgirdome daug gražių žodžių ir specialistų vertinimų, jog mergaitė išties labai talentinga. Užimta antroji vieta tikrai rimtoje patyrusių varžovų kompanijoje mums buvo lygi pergalei“, – pasakoja tėtis M. Pocius. Austėjos mama Agnė į dabartinį dukters hobį žvelgia realiai: norint siekti karjeros kartingo lenktynėse, reikia labai objektyviai pasverti laukiančias investicijas. „Šis sportas – brangus. Labai brangus. Jeigu nori siekti rezultato, būtinas solidus finansinis užnugaris. Kol kas tikrai nežinau, ar dukra bandys eiti lenktynininkės keliu. Šaltąjį metų laiką ji tikrai lankys užsiėmimus „Kartlande“, o pavasarį norėtųsi išvažiuoti į rimtesnes varžybas, galbūt išbandyti jėgas užsienyje. Juk užėmus vieną, antrą ar trečią pirmąją vietą Lietuvoje, niekas nepasikeis. O norint siekti didesnių pergalių, reikia skaičiuoti. Žinau, kad dukrai kartingas – labai svarbus. Neseniai su ja kalbėjomės, ar rinktis privačią mokyklą, ar kartingo užsiėmimus: ji jau supranta, kaip nelengva uždirbti pinigus. Mergaitė pasakė, jog nori lankyti kartingo treniruotes. Dažnai girdžiu, jog šis sportas – ne pats geriausias pasirinkimas mergaitei. Bet juk yra ir kitų, mergaitėms mažiau įprastų sporto šakų. Aš manau, kad tėvai turėtų palaikyti ir skatinti savo atžalas aktyviai gyventi, išbandyti įvairius užsiėmimus, o vaikai tikrai išsirinks, kas jiems labiausiai patinka. Mes su vyru už tai, kad tėvai leistų vaikams rinktis patiems ir skatintų juos pačius rodyti iniciatyvą“, – pasakoja Agnė. Jai pritaria ir M. Pocius. Treneris pagalvoja ir pasako ne sykį iš pašalinių girdėtą komplimentą: „Stipru. Manau, jei taip sako žmonės, kurie tikrai supranta kartingą ir automobilių sportą, mūsų dukra juos maloniai stebina. Jeigu man šiandien kas nors suteiktų neribotas pasirinkimo galimybes, aš iš visų Austėjos pomėgių pasirinkčiau kartingą. Ji turi potencialą. Turi tą kovotojo ir nugalėtojo instinktą. Ji mane kiekvienose varžybose ir kiekvienoje treniruotėje stebina. Moterys ir pačiame aukščiausiame lygyje yra įrodžiusios, jog gali važiuoti taip pat greitai kaip ir vyrai. Todėl kol kas mes skatinsime dukrą siekti pergalių kartingo varžybose, o kaip bus vėliau – nespėliokime“, – pasakoja automobilių sportą puikiai pažįstantis specialistas.