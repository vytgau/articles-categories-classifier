Kaip rašoma pranešime žiniasklaidai, didelio galingumo įkrovikliai (angl. High-Power Chargers (HPC), kurių galia sudarys iki 350 kilovatų (kW), leis maždaug 4 kartus sumažinti elektromobilių įkrovos laiką, palyginus su dabar rinkoje veikiančiomis stotelėmis. „Stebime pokyčius rinkoje, kurioje vis daugiau vietos išsikovoja naujausios kartos transporto priemonės – elektromobiliai. „Circle K“ siekia būti moderniausių sprendimų dalimi ir pasiūlyti elektromobilius vairuojantiems žmonėms jų automobiliams reikalingą kurą – elektrą. Būtent todėl mūsų degalinėse atsiras didelio galingumo įkrovikliai, kurie leis neužtrukti įkraunant elektromobilį ir tęsti suplanuotą kelionę“, – sako „Circle K Lietuva“ generalinis direktorius Skirmantas Mačiukas. Kiek bus investuota į „Ionity“ elektromobilių įkrovimo stoteles Lietuvoje, kol kas neskelbiama. „Ionity“ elektromobilių įkrovimo stotelės „Circle K“ tinkle pirmiausiai bus įrengtos Skandinavijos šalyse ir per keletą metų veiks Norvegijoje, Švedijoje, Danijoje. Vėliau stotelės atsiras Airijoje, Lietuvoje, Latvijoje ir Estijoje. Numatoma, kad bandomieji projektai su „Ionity“ Skandinavijoje bus pradėti dar šiemet, o kitose Europos šalyse – 2018 ir 2019 metais. „Platus „Circle K“ degalinių tinklas šiose šalyse gali pasiūlyti puikias lokacijas ir jau turi patirties teikiant elektromobilių įkrovimo paslaugą. Turime bendrą tikslą – teikti greitus, novatoriškus ir patogius elektromobilių įkrovimo sprendimus mūsų klientams“, – teigia „Ionity“ regiono direktorius Janas Haugenas Ihle. Visoje Europoje „Ionity“ įrengs apie 600 įkrovimo stotelių, kurios užtikrins nepertraukiamą ir patogią kelionę elektromobiliu tarp skirtingų šalių. Planuojama, kad viena įkrovimo stotelė turės apie 6 įkrovimo taškus. Be „Circle K“ su „Ionity“ taip pat dirbs „Tank & Rast“ ir „OMV“ degalinių tinklais. Lietuvoje veikia 84 „Circle K“ degalinės: 72 visapusio aptarnavimo „Circle K“ degalinė ir 12 automatinių „Circle K Automatas“ degalinių. „Regitros“ duomenimis, spalio 1 d. Lietuvoje buvo įregistruoti 564 elektromobiliai, iš jų vien šiemet – 253.