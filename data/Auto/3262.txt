Startas iš vienos linijos Tradiciškai kasmet rengiami „Honda klubo“ sezono atidarymai Kačerginės „Nemuno žiedo“ trasoje pernai išaugo į milžiniškas lenktynes laikui, sukviečiančias beveik 100 dalyvių. Ir ne tik „Hondų“. Didžiulis susidomėjimas pernai paskatino surengti „Trackday“ etapus. O organizatoriai kas kartą stengiasi renginiui įpūsti nematytų naujovių. Nuo praėjusių metų patobulėjo ne tik dalyviai, jų parkas, tačiau ir pats renginys. Šalia įprastų „time attack“ tipo varžybų laikui organizatoriai pristato azartiškas tiesiogines lenktynes – „Shootout race“. Tai pasaulio ralio kroso principu paremtos varžybos, kuriose susirungs 16 sportininkų. Grupėse po keturis dalyvius jie startuos vienas šalia kito ir lėks keturis ratus kovodami tarpusavyje dėl pozicijų. Po kiekvieno važiavimo du dalyviai iškris, kiti du keliaus į tolimesnį etapą, ir taip iki finalo.  Tradiciškai, beveik 100 automobilių visą dieną pasikeisdami suks ratus siekdami užfiksuoti geriausią įveikimo laiką. Vidinėje „Nemuno žiedo“ trasos dalyje „Civic klubas“ surengs figūrinį slalomą, kuriame galės startuoti visi norintys. Trasoje – nuo mėgėjų iki profesionalų „Trackday“ – varžybos leidžiančios pradedantiesiems sportininkams be didelių investicijų išmėginti savo jėgas saugioje lenktynių trasoje. Jų poreikį įrodo populiarumas – startinės vietos buvo išpirktos likus dviems savaitėms iki varžybų. Be mėgėjų į renginį skubėjo registruotis ir profesionalūs sportininkai, į „Trackday“ žvelgiantys kaip į puikią galimybę pasitreniruoti prieš didžiuosius metų startus. Nuo šventės klubo nariams iki rimtų lenktynių renginį išauginę organizatoriai visada sudėlioja aktyvų ir intensyvų tvarkaraštį žiūrovams. Nuo „show-off“ parodos, kurioje šiemet dalyvaus ne tik „Honda“ markės automobiliai, konkursų, žemiausio ir garsiausio automobilio rinkimų, lenktynių simuliatorių, iki galimybės nuosavo automobilio nuotrauką atsispausdinti tiesiog renginio vietoje. Dalį atrakcijų renginio organizatoriai pateiks kaip siurprizą! Dar viena naujiena – lenktynėse debiutuos naujas, jau 10-os kartos „Honda Civic“, kuris taps ne tik lenktynių saugos automobiliu, bet ir lenktyniaus su dronu. Prie jo vairo sėdės vienas žymiausių „Honda“ pilotų Andrius Firantas, o droną skraidins tarptautinių dronų varžybų dalyvis Paulius Vėželis. O kad konkurencijos nebūtų per mažai, prie šių lenktynių starto stos ir greičiausias „time attack“ varžybų automobilis. Renginys žiūrovams visiškai nemokamas, tad visi laukiami Kačerginės Nemuno žiede, gegužės 6 d, nuo 10:30 val.