Tačiau komanda vilčių neprarado. Gedimas nebuvo sunkus, jį buvo galima lengvai pašalinti ir tęsti lenktynes kitą dieną, vadovaujantis taip vadinama „Super Rally“ taisykle. „Taip, gausime daug baudų, bet nenorime nuvilti savo gerbėjų, todėl važiuosime jiems. Juk iš Lietuvos čia suvažiavo beveik šimtas ralio fanatikų“, – dieną sakė D. Jocius. Deja, automobilį atgabenus į servisą paaiškėjo, kad bėdų yra daugiau. Po smūgio automobilio išmetimo sistema buvo sulenkta. Duslintuvas prisilietė prie degalų bako ir pastarasis ėmė lydytis. Nuėmus baką, lenktynių techniniai komisarai pastebėjo, kad jis drėksta, o su tokiu baku lenktyniauti draudžiama. Vėlai vakare paaiškėjo, kad ekipažui startuoti nebus leidžiama. „Degalų bakas nėra paprastas, koks naudojamas kasdieniuose automobiliuose. Jis yra itin sudėtingas ir gaminamas ne iš metalo. Dėl to jo sutaisyti ar kitaip „užlopyti“ neįmanoma. Tai neremontuojama ir nerestauruojama detalė, todėl startuoti jokių galimybių neturime. Nieko nepadarysi, ralis yra techninė sporto šaka ir netekčių čia pasitaiko itin dažnai. Tiesiog kai kurios jų būna labai jau skaudžios..“, – savo nusivylimo neslėpė D. Jocius. Dabar komandai belieka krautis daiktus ir ruoštis ilgai kelionei namo. Vos grįžę iš Monte Karlo „MVP Racing“ komandos mechanikai iš karto į sunkvežimį kraus kitą jo lenktynių automobilį ir vyks į Uteną, kur jau ateinantį savaitgalį bus surengtas pirmasis lietuviškas žiemos ralis – „Halls Winter Rally“.