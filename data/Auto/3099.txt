Balandžio pabaigoje Estijos sostinėje Taline pareigūnai gaudė BMW motociklo vairuotoją, lėkusį dideliu greičiu ir neturėjusį teisių. Pareigūnai gaudynes baigė taranuodami motociklą. Motociklu važiavo ir keleivė iš Lietuvos. Tokiu pareigūnų elgesiu pasipiktinę jaunuoliai ketina kreiptis į teismą. Ar kelių policininkai nepersistengė, pažeidėją stabdydami tokiomis priemonėmis? Su estų pareigūnais šį įvykį aptarė ir mūsų šalies kelių policijos vadovai. Kaip jie vertina tokius kolegų veiksmus? „Buvo sunkiai prognozuojama, kokios gali kilti pasekmės, galbūt tas motociklininkas galėjo sukelti eismo įvykį. Tai [estų pareigūnų veiksmus] vertiname kaip pakankamai profesionalius. Kiek žinau, vyksta tarnybinis patikrinimas ir teisiškai bus įvertintas tas veiksmas. Estų pareigūnai sakė, kad veikė būtinojo reikalingumo sąlygomis ir ėmėsi tokių priemonių, kurios buvo būtinos tuo momentu. Kiekvienoje situacijoje sprendimą priima pareigūnas. Jeigu jis suvokia, kad tolimesnis to motociklo vairavimas kels didelę grėsmę eismo dalyviams ir pačiam vairuotojui, be abejo, jis turi tokią teisę, įstatymas numato tokius veiksmus būtinojo reikalingumo sąlygomis“, – aiškino Lietuvos kelių policijos tarnybos viršininkas Vytautas Grašys. Kelių policijos vadovas svarsto, kad Lietuvos pareigūnų naudojami galingi motociklai ir kitos transporto priemonės pažeidėjus ant motociklų turėtų atgrasyti nuo minties bėgti, taip sukeliant pavojų ne tik sau, bet ir aplinkiniams. Savo ruožtu „Lietuvos motociklistų klubo“ vadovas Mantas Televičius sako, kad toks stabdymo būdas nėra pats geriausias, tačiau motociklo vairuotojas su keleive sukėlė labai didelę riziką aplinkiniams ir sau. „Galėjo nugriūti, kažką partrenkti. Jų važiavimas galėjo baigtis kur kas liūdniau“, – sako M. Televičius. Šį sezoną vėliau nei įprastai į kelius išriedėję motociklininkai aptarinėja, deja, ir mūsų keliuose jau nutikusias nelaimes. Šiemet užregistruoti 22 eismo įvykiai, kuriuose dalyvavo motociklų vairuotojai ir jų keleiviai. Penkiolika motociklininkų patyrė sužalojimų, du žuvo. Pareigūnai pastebi, kad motociklų vairuotojai neretai slepia valstybinius numerius – juos tvirtina taip, kad būtų sunkiai matomi arba išvis nematomi. To pro pirštus kelių policininkai žada nepraleisti: už šį pažeidimą gresia ne tik bauda, bet ir vairuotojo pažymėjimo atėmimas. Kaip ir lengvųjų transporto priemonių vairuotojus, taip ir motociklininkus sezonas pasitiko griežtesnėmis bausmėmis ir už kitus Kelių eismo taisyklių (KET) pažeidimus. Štai viršijus leistiną greitį 30-čia km/val. tektų susimokėti baudą ir atsisveikinti su vairuotojo pažymėjimu nuo šešių mėnesių iki metų. Motociklas klaidų neatleidžia, sako vairuotojai, ir neatsistebi tais, kurie į gatves vis dar išvažiuoja be jokių apsaugų. Kokios apsaugos lemiamą akimirką gali išgelbėti gyvybę? Pirmasis reikalavimas – kokybė, pataria profesionalai. Prieš sezoną specialistai primygtinai rekomenduoja pasitikrinti ir patį motociklą, ypač stabdžius. Iš priekinių amortizatorių neturi varvėti tepalas, variklio garsas turėtų būti įprastas, liaudiškai tariant „nekalenti“. Nors tolerancijos motociklais važinėjantiems vairuotojams daugėja, pastebima, kad eismo įvykių, į kuriuos patenka motociklininkai, kur kas mažiau šalyse, kur motociklininkų sezonas ilgesnis. Tenykščiai lengvųjų automobilių vairuotojai į veidrodėlius įpratę žvalgytis kur kas dažniau negu lietuviai. „Regitros“ duomenimis, Lietuvoje įregistruota daugiau nei 26,5 tūkst. motociklų. Plačiau – reportaže. 