Statistika Iki šių metų kovo 1-osios Lietuvoje iš viso buvo įregistruoti 678 elektromobiliai. Tai yra labai mažas skaičius palyginus su kitomis kuro rūšimis. Daugiausiai Lietuvoje yra dyzelinių automobilių, kurių registruota beveik 918 tūkst. Hibridai gerokai lenkia elektromobilius, tačiau vidaus degimo varikliais ir elektra varomų automobilių skaičius nesiekia nė 9 tūkst. Sausį buvo įregistruota 11 naujų ir 24 naudoti elektromobiliai. Vasarį – atitinkamai 15 ir 13. Mąstymas keičiasi lėtai Elektromobilių Lietuvoje pionierius, bendrovės „Elinta“ įkūrėjas Vytautas Jokužis padėties nedramatizuoja. „Jei anksčiau pavykdavo rasti vieną kitą „Teslą“, vieną kitą „Nissan Leafą“, tai dabar pažiūrėkite į skelbimų portalus – ten dabar elektromobilių dešimtimis. Be jokios abejonės, antrinė rinka Lietuvoje yra kur kas populiaresnė, nei naujų automobilių. Čia yra faktas“, – sako V. Jokužis. Lietuviai baiminasi, kad naudotų elektromobilių baterijos jau bus gerokai pavargusios, o nuvažiuojamas atstumas vis labiau trumpės. Tačiau V. Jokužis teigia, kad tokios baimės nepagrįstos. „Aš manau, kad pirkti naudotą elektromobilį kaip tik yra labai saugu. Visa elektromobilių istorija yra internete. Galima viską patikrinti, kas su juo buvo daryta, kaip jis važiavo, kokia avarija, kurioje vietoje. Viskas yra puikiai pateikta. Dažnai į Lietuvą atvežami automobiliai, kurie būna nuvažiavę vos kelis tūkstančius kilometrų. Antrinė rinka tikrai išsvysčiusi ir viskas yra neblogai“, – tvirtina V. Jokužis. Bet kokiu atveju specialistas sutinka, kad lietuvių požiūris keičiasi pakankamai lėtai. „Iš tiesų lietuvių požiūris keičiasi gana sunkiai, pamažu, bet elektromobilių skaičius didėja ir gana smarkiai. Aš tai galiu teigti remdamasis elektromobilių įkrovimų stotelių pardavimų skaičiais. Pardavimai tikrai kyla. Daugiausiai perka įmonės, naujų ofisų statytojai, verslo centrų statytojai. Yra ir žmonių, kurie nori greitesnės pakrovimo rozetės. Tačiau dauguma atvejų perka biurų statytojai“, – sako V. Jokužis. Kaina ir atstumas V. Baršys kalba trumpai – lietuviams elektromobiliai kol kas yra per didelė prabanga. „Esmė yra ta, kad kol kas elektrinės mašinos yra labai brangios. Kol ta technologija neatpigs, tol nedaug kas ją galės įpirkti. Galbūt viena kita daužta iš JAV ir atkeliauja. Ką galima gauti už 12-13 tūkst. eurų? Tu gauni automobilį, kuris nelabai toli nuvažiuoja. Sudėjus visus niuansus suskaičiuoji, kad automobilis tikrai nėra pigus. Be to, pigesnių elektromobilių ir baterijos silpnesnės, todėl rida dar labiau mažėja. Jei bus iš JAV, tai bus daužtas ir neaišku kiek. Bet kokiu atveju, labiausiai lietuvius atgrasina kaina. Turiu pažįstamų, kurie važinėja kad ir su tuo pačiu „Nissan Leaf“, tai žiemą jau sėda į kitą mašiną. Šaltis, susijungi visus prietaisus, tą pačią bateriją reikia pašildyti, kad ji būtų veiksminga, tai nuvažiuotų kilometrų skaičius labai drastiškai sumažėja“, – sako V. Baršys. V. Jokužis su tokia nuomone nesutinka. „Kaina iš esmės tokia pati, kaip paprasto automobilio. Nemanau, kad jos kažkuo išskirtinės. Tarkime, „Tesla“ kainos prasideda nuo 40 tūkst. eurų. „Tesla Model S“ – jau prestižinis modelis. O, tarkime, „Nissan Leaf“ galima rasti ir labai neblogą variantą už 10 tūkst. eurų. Be to, elektromobiliai būna nedaug nuvažiavę ir pagal ridą jų kaina tikrai nebloga. Aš pats esu važinėjęs su „Leafu“, kuris buvo nuvažiavęs 80 tūkst. km. Na, kad jam kaip nieko neatsitinka, taip neatsitinka. Važiuoja ir viskas. Aš vienu pakrovimu nuvažiuodavau apie 100 km vasarą ir apie 80 km žiemą. Tai buvo 7 metų senumo baterija“, – sako V. Jokužis. „Kai naujas daiktas kainuos apie 20 tūkst. eurų, tai tada elektromobilių bus tikrai daug. Kitas dalykas, reikia, kad po vieno įkrovimo vasarą nuvažiuotum bent 300 km. Tai Lietuvai pagrindiniai kriterijai“, – konstatuoja V. Baršys. Naudotų transporto priemonių pardavėjų asociacijos vadovas taip pat atkreipia dėmesį, kad Lietuvoje elektromobilių infrastruktūra kol kas gerokai atsilieka nuo kaimynių šalių, tokių kaip Estija. „Jei gyveni daugiabutyje, tai apskritai nelabai yra kur įkrauti. Tinklas nelabai išplėtotas. Jei galvojate, kad važiuodami prie jūros sustosite ir per pusvalandį pasikrausite, tai gali tekti ir eilėje palaukti porą valandų. Tada šeimai jau reikia dviejų automobilių. Niuansų tikrai nemažai“, – sako V. Baršys.