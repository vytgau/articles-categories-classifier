Su problemomis susidūrė ir Aukštaičių gatvės 74-ojo namo gyventojai – jie liko be automobilių stovėjimo aikštelės. Šie panevėžiečiai dar rugsėjį kreipėsi į Savivaldybę, kad nuo vasaros pradžios gretimo Aukštaičių gatvės 78-ojo namo pirmininkė neleidžia jų daugiabučio gyventojams naudotis automobilių stovėjimo aikštele, nors ja kone keturis dešimtmečius draugiškai dalydavosi. Žmonės teigė nesuprantantys tokio valstybinės žemės paskirstymo – kodėl aikštelė nepadalyta perpus arba bent jau dalis jos nepalikta 74-ajam namui. Gyventojai tvirtina, kad valdininkai pasielgė neatsakingai. Esą, jeigu būtų atvykę į vietą, būtų supratęs, kad Aukštaičių gatvės 74-asis namas lieka be aikštelės. Žmonės svarsto, kuo kaimynai vertesni už juos, ir mano, kad tokie sprendimai miesto Savivaldybei ir valdininkams garbės nedaro. Šis daugiabutis neturi savo įvažiavimo ir naudojasi tuo pačiu su Aukštaičių gatvės 78-uoju – gyventojai važiuoja per jo kiemą iki savojo namo. Minima automobilių stovėjimo aikštelė yra ir ties Aukštaičių gatvės 78-ojo namo langais, ir ties nemaža dalimi 74-ojo namo. Tačiau pastarojo gyventojai dabar priversti tenkintis tik prie pirmos laiptinės esančiu privažiavimu, skirtu specialiajam transportui arba trumpam sustoti. Jame geriausiu atveju gali tilpti trys automobiliai, tačiau norėdami išvažiuoti du iš jų priversti pasinaudoti šaligatviu. Namo gale, šalia lopšelio-darželio tvoros, esančioje nedidelėje aikštelėje telpa vos keli automobiliai. Supykdė su kaimynais Aukštaičių gatvės 74-ojo namo gyventoja Danutė Krasauskienė tvirtina, kad žmonės tik šiemet sužinojo apie 2013 metais parengtus detaliuosius planus ir tai, jog gretimas daugiabutis išsinuomojo valstybinę žemę. Tad suprantama, kodėl jie, mokėdami pinigus, nepageidauja savo aikštelėje matyti svetimų mašinų. Kita vertus, moteris neįsivaizduoja, kur statyti savo automobilį. Dabar, palikus mašiną aikštelėje, randamas raštelis – liepiama patraukti automobilį, todėl namo gyventojams tenka pyktis su kaimynais, buvo kviesta ir policija. D. Krasauskienės manymu, Savivaldybė tiesiog sukiršino abiejų namų gyventojus, o valdininkų sprendimas atrodo nesuvokiamas – juk vienas automobilių aikštelės galas yra po Aukštaičių g.74-ojo namo langais. Be to, stebina, kodėl šiemet asfaltuojant kiemą ir tą aikštelę, vienas kampas buvo paliktas. D. Krasauskienė baiminasi, kad nuokalnėje esantis šis kampas palijus skęs ir bus dar sunkiau rasti, kur pastatyti automobilį. Aukštaičių g. 74-ojo daugiabučio bendrijos pirmininkė Donata Matijošaitienė, nors ir siuntė gyventojų prašymą savivaldybei, tačiau su „Sekunde“ kalbėtis atsisakė. Jos teigimu, dabar šaukštai po pietų, planai patvirtinti, esą viską reikėjo daryti anksčiau, bet neturėta informacijos. Kitaip neišėjo Panevėžio miesto savivaldybės Teritorijų planavimo ir architektūros skyriaus vedėja Daiva Gasiūnienė teigia, kad detalusis planas buvo parengtas dar 2013 metais. Prieš jį tvirtinant, viskas buvo viešinama, visuomenė supažindinta, tačiau Aukštaičių g.74-ojo namo gyventojai nesikreipė. Be to, D. Gasiūnienės teigimu, žiūrint į planą matyti, kitaip nustatyti sklypų ribų nebuvo įmanoma. „Ten taip logiškai susiformavusios ribos. Bėda ta, kad 74-asis namas visada statė automobilius ties 78-uoju. O dabar detalusis planas yra tarsi kaltininkas“, – konstatavo architektė. 78-ojo namo gyventojai susitvarkė žemės dokumentus, ją išsinuomojo ir joje tvarkosi kaip šeimininkai, nebeleidžia statyti automobilių kitiems. D. Gasiūnienė tvirtina suprantanti ir 74-ojo namo gyventojus, kurie nebeturi kur statyti automobilių. Jų gautas prašymas išnagrinėtas ir žmonėms pasiūlyta išeitis. Kaip ir kitų miesto daugiabučių gyventojai, jie taip pat turėtų įsiteisinti žemę, susitvarkyti dokumentus ir įsirengti dvi mažesnes aikšteles. Jas būtų galima įrengti pietinėje ir šiaurinėje šio namo sklypo dalyje. Kitaip tariant, vieną arčiau Aukštaičių gatvės, o kitą prie lopšelio-darželio tvoros – į savo sklypo pusę plėsti dabar esančią aikštelę. Turėtų būti iki 100 kvadratinių metrų aikštelės ir nebūtų reikalingas statybą leidžiantis dokumentas – užtektų schemos. Tiesa, ten yra šiek tiek komunikacijų, tad reikėtų prieš darant aikštelę susiderinti ir jų savininkais. „Mūsų manymu, tai būtų pats logiškiausias sprendimas. Galvojome keisti detalųjį planą, bet kokių nors iškarpymų vis tiek nepadarytume“, – pabrėžė D. Gasiūnienė. Pasak jos, net ir paskyrus šiek tiek automobilių stovėjimo vietų Aukštaičių g. 74-ajam namui, būtų į gretimą sklypą įlindęs ilgas, siauras plotas, tad taip daryti nelogiška. Jei linija būtų brėžta įžambiai, problema taip pat nebūtų išspręsta, nes tilptų tik du automobiliai. Bet kokiu atveju, D. Gasiūnienės manymu, gyventojai vis tiek nebūtų patenkinti. „Tikėkimės, gyvenimas gerės, gal žmonės norės tvora apsitverti? Kaip ji atrodys, jeigu bus siauri įlindimai? O čia būtų aikštelės ir vienoje pusėje, ir kitoje“, – kalbėjo architektė. Pasak D. Gasiūnienės, 74-ojo namo gyventojams būtų patogiau turėti dvi mažesnes aikšteles ir dėl taršos – mažesnės tiek nebūtų užkištos, būtų lengviau manevruoti, be to, jos atsirastų tose pusėse, kur mažiausiai langų. Pykstasi ne savo valia Aukštaičių gatvės 78-ojo daugiabučio pirmininkė Danutė Liaudanskienė sako, kad jų namas ir priešais esantis 76-asis sovietmečiu buvo vadinami valdiškais ir statyti analogiškai – tokia pati automobilių stovėjimo, tokios pat vaikų žaidimo aikštelės. O Aukštaičių g. 74-asis namas buvo kooperatinis ir jo gyventojai, veikiausiai taupydami lėšas, įsirengė nedidelę aikštelę pastato gale, o kitoje jo pusėje prisodino medžių. Pasak pirmininkės, šio namo gyventojai automobilius neretai statydavo Aukštaičių g. 78-ojo daugiabučio aikštelėje. Kaip tvirtino D. Liaudanskienė, jos namo gyventojai 2003 metas priešais savo daugiabutį esančią automobilių stovėjimo aikštelę praplėtė. Tai buvo daroma savomis lėšomis. Po gero dešimtmečio savivaldybė parengė detaliuosius planus, su jais buvo galima susipažinti. Jos žiniomis, ankstesnė šios bendrijos pirmininkė buvo nuėjusi ir sakiusi, kad namui paskirta labai didelė teritorija – 42 arai, tačiau į prašymą ją sumažinti neatsižvelgta. Pirmininkė spėjo, kad gretimo namo gyventojai tada nesikreipė. Iš pradžių buvo nutarta, kad automobilius gali statyti visi, tačiau palikti nakčiai savo transporto priemonę pirmenybė teikta namo gyventojams. „Nieko nesakėme, kol tilpome visi. Dabar mašinų vis daugyn, nebeišsitenkame“, – kalbėjo D. Liaudanskienė. Be to, automobiliai buvo pradėti statyti ant šalia namo esančio šaligatvio, todėl nebuvo saugu vaikams išeiti į kiemą, o palijus praeiviai buvo aptaškomi. Tad šiemet balandį gyventojai apsisprendė išsinuomoti valstybinės žemės sklypą. Tai leidžia tapti tarsi tos teritorijos savininkais, tvarkytis joje. Sutartis sudaryta 62 metams, valstybei mokami žemės nuomos mokesčiai. Dokumentai sutvarkyti bendrijos lėšomis, todėl, kad žinotų ribas, pasistatė riboženklius. Taip atsirado daugiau vietos gyventojų automobiliams. „Vyras grįždavo vėlai, apie pusę dvylikos nakties, tai nors ant stogo kelk mašiną, kas iš to, kad turime savo aikštelę“, – pasakojo D. Liaudanskienė. Be to, įvažiavimas į kiemą yra netoli prekybos centro, tad ne vienas pirkėjas nevengdavo užsukti į šį kiemą. Ne vietoje automobilius statantiems asmenims yra tekę kviesti ir policiją. Pasak D. Liaudanskienės, nėra kelio ženklo, niekas negali nubausti, tad bendrija pradėjo reikalauti jį pastatyti. Policija siūlė rakinti vietas, tačiau toks variantas gyventojams netiko. Name yra 55 butai ir tik 32 stovėjimo vietos – jei vienam kaimynui tuo metu nereikia, ja gali naudotis kitas. Galiausiai pastatytas ženklas, kad 80 metrų yra rezervuotos vietos. Bendrija turi išsidalijusi leidimus statyti automobilius. Pasak pirmininkės, kad visiems būtų aišku, dar numatę iškabinti ir informaciją, jog tai yra Aukštaičių g. 78-ojo daugiabučio teritorija. Ne visi suprato tokį gyventojų sprendimą patiems tvarkytis, kaip atrodo geriau. D. Liaudanskienės teigimu, tenka išgirsti įvairių kaltinimų, priekaištų, užgauliojimų. Turi šansą Panevėžio miesto savivaldybės Miesto infrastruktūros skyriaus vyriausioji specialistė Loreta Babilauskienė teigia, kad šiemet automobilių stovėjimo aikštelėms pinigai nebuvo numatyti, tačiau kitais metais planuojama jų skirti. Tiesa, kiek, kol nepatvirtintas biudžetas, sunku pasakyti. Pasak specialistės, prioritetas dėl automobilių stovėjimo aikštelių išplėtimo bus teikiamas tiems daugiabučiams, kurie išsinuomoję žemės. Būtent tokiems savivaldybė yra linkusi pagelbėti. Tačiau visų poreikio negalės patenkinti, teks pridėti ir savų lėšų – praplėsti aikštelę ir padaryti jos pagrindą, o savivaldybė ją asfaltuotų. Prieš tai gyventojai turėtų investuoti į žemės dokumentų sutvarkymą, parengti schemą. Pasak L. Babilauskienės, šiemet prie trijų daugiabučių, kurie įsiteisinę žemę, buvo atnaujinti šaligatviai, to nebuvo jau daug metų. Tokiu būdu žmonės paskatinti.