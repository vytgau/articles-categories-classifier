Tyrimas apima 42 tūkstančius Lietuvoje veikiančių ir automobilius eksploatuojančių bendrovių. Ryškūs skirtumai tarp šalies regionų. Verslo automobilių parkas Vilniuje – gerokai naujesnis nei kituose šalies miestuose. Sostinėje vidutinis įmonės automobilių amžius – 7,1 metų. Kaune jis siekia 11 metų, Klaipėdoje – 11,3 metų. Lietuvos regionuose, atskyrus didmiesčius, amžiaus vidurkis yra 12,4 metų. „Klaidinga manyti, jog aukštą verslo automobilių amžiaus vidurkį lemia tik ekonominės aplinkybės. Lietuvoje net 76,6 proc. visų įmonių automobilių sudaro nuosavybėn įsigytos transporto priemonės. Kitose šalyse verslas dažniau automobilius nuomoja nei įsigyja, o veiklos nuoma laikoma ūkiškesne automobilių parko valdymo priemone nei įsigijimas ar finansinis lizingas“, – teigė „Europcar“ Lietuvoje atstovaujančios UAB „Mobility Lietuva“ vadovas Einoras Čiagus. Veiklos nuoma leidžia bendrovėms už fiksuotą mėnesio mokestį naudotis nauju automobiliu ir šias išlaidas priskirti veiklos sąnaudoms. Į mokestį įtraukta pilna automobilio techninė priežiūra, sezoninis padangų keitimas, draudimo ir techninių apžiūrų paketo administravimas, pakaitinis automobilis sugedus naudojamam. Net keičiantis situacijai palūkanų rinkoje ar brangstant remonto išlaidoms, nuomos mokestis išlieka nepakitęs. Bendrovės taip pat išvengia ilgalaikio turto nusidėvėjimo apskaitos. Lietuvoje veiklos nuoma populiaresnė tarp stambaus verslo bendrovių. Šiame segmente nuosavi automobiliai sudaro tik 48,5 proc. viso transporto parko. Tai atsispindi ir automobilių amžiaus rodikliuose. Vidutinis stambios įmonės automobilio amžius – 9,3 metų, smulkaus verslo – 12,2 metų. 79,8 proc. šalies smulkaus verslo įmonių eksploatuoja nuosavybės teise įsigytus automobilius. Seniausi automobiliai – tarp smulkaus verslo įmonių šalies regionuose. Jų automobilių parko vidurkis siekia 13,4 metų, iš jų net 83 proc. valdomi nuosavybės teisėmis.