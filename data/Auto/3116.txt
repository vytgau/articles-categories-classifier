Sunku nesutikti – emocijų automobilis tikrai sukelia, tai liudijo ir testo metu sutiktų praeivių žvilgsniai. Pažinčiai su juo paskyrėme keletą dienų ir Vilniuje bei sostinės apylinkėse įveikėme 301 kilometrą. O sporte, tu... grožis Pradėkime nuo to, kas traukė minėtus praeivius atkreipti dėmesį į automobilį. Išraiškingai ilgas priekis, trumpi kėbulo išsikišimai už ratų ašių, gerokai išaugusios vientisos radiatoriaus grotelės, kontūriškas variklio dangtis, didelės arkos su ryškiom briaunom virš jų, labai žemas siluetas ir berėmės durelės. Apie ką byloja visi šie elementai? Automobilis tapo pastebimai sportiškesnis. Ir tai pasakytina ne tik apie jo eksterjerą, apie kurį tegul toliau kalba nuotraukos. Modernizuota pakaba (visiškai atnaujinta galinės konstrukcija), nauja dinaminė vairo stiprintuvo sistema – viskas, rodos, sutelkta azartiško vairavimo pojūčiams. Vis dėlto ilgiau pavažinėjus mūsų šalies keliais ima kirbėti mintis, kad toks sportavimas kas dieną gali perlenkti lazdą. Įkyriausiai šią mintį pasėti bando pakabos kietumas: tokio automobilio pirkėjas kažin ar norės nelygiame kelyje tirtėti it mažyčiam karštam hečbeke. O jeigu norėtų, argi nesirinktų „A5 Coupe“? Žiūrime į aprašą: bandyto modelio „S Line“ įranga reiškia tvirtesnes spyruokles ir sportiškesnius amortizatorių reguliavimus, tad net važiavimo režimų konfigūratoriuje pasirinkus „Comfort“ suderinimą automobilis yra toks standus, kad vairuotojo stuburu ritasi visi kelio išraiškingumai, nesu tikras, kad ilgos kelionės nepavirstų išbandymu. Žiūrint pozityviai, galima sutaupyti – masažuojančių sėdynių tikrai neprireiks. Žinoma, lygūs vokiški autobanai šiam modeliui būtų laiminga pasaka, tačiau mūsuose dažniausiai asfaltas ir jo vidiniai demonai – šulinių dangčiai – sukonfigūruoti naikinti kantrybės ląsteles. Kita vertus, norintys važiuoti sportiškai prie „A5 Sportback“ vairo greičiausiai jausis puikiai, mat jis – labai žvitrus, posūkiuose – itin tikslus ir padrąsinantis automobilis, o svorio ir galios santykis – geras, kurį variklį nepasirinktumėt. Bazinėje versijoje montuojami 17 colių ratlankiai, tačiau į tas išraiškingas arkas tikrai norėsis įsprausti didesnę „avalynę“, tad galima pasidairyti kad ir 19 colių aliuminio lydinio gaminių (tokie matomi ir nuotraukose). Šiam modeliui „Audi“ specialiai parenka mažesnį pasipriešinimą riedėjimui turinčias padangas, taip pat galimi įvairūs stabdžių sistemų variantai – priekinėje ašyje montuojamų diskų diametras gali siekti 338 mm. Krentant svoriui auganti galia Palyginus su pirmtaku, naujasis „A5 Sportback“ numetė vidutiniškai 85 kilogramus svorio (priklauso nuo variklio) – tai dar vienas valdymo savybių pagerinimo veiksnys. Bandytas modelis su 2 litrų TFSI turbobenzininiu motoru be vairuotojo tesveria 1470 kilogramų ir važiuojant tai labai jaučiasi. 252 AG galią ir 370 Nm maksimalų sukimo momentą (plačiame 1600-4500 aps./min. diapazone) per septynių laipsnių dviejų sankabų automatinę pavarų dėžę visiems ratams perduodanti jėgainė leidžia iki 100 km/val. grečio liuoktelti per 6,5 sek. Pavarų dėžė – greita ir adekvačiai situacijoms parenkanti pavaras, motoras žavingai urzgia aukštose apsukose, kuriose (jeigu tiksliai, tai 5000-6000 aps./min.) atpalaiduoja visus arklius, o ir apetitas negąsdinantis. Gamintojas šiam varikliui deklaruoja utopiškus 6,1 litro benzino šimtui kilometrų mišriomis sąlygomis, o bandymo metu teko pridėti lygiai du litrus. Ir tai reikėtų vertinti kaip neblogą skaičių, mat motoras ir automobilio valdymo savybės sunkina dešinę koją vos sėdus prie vairo. Tik akceleratoriaus tikslumo norėtųsi geresnio, nes eigos pradžioje jis pasirodė per „guminis“, o spustelėjus labiau automobilis šauna it kulka pirmyn, tad mieste gali prireikti daugiau koncentracijos. Lietuvoje šis automobilis be benzininio variklio dar siūlomas su dviem dyzeliniais: 2 litrų 190 AG 400 Nm arba 3 litrų 286 AG jėgaine, išvystančia net 620 Nm sukimo momentą. Anot „Audi“, šie motorai, palyginus su pirmtako variantais, vidutiniškai generuoja 17 proc. daugiau galios, bet naudoja 22 proc. mažiau degalų. Silpniausia dyzelinė versija galima su mechanine pavarų dėže, taip pat ir su automatine „S tronic“. Kiti varikliai derinami tik su minėtu „automatu“. Standartinė opcija – priekinė varomoji ašis, už papildomą mokestį galima užsakyti patobulintą „quattro“ visų ratų pavarą, kuri kaip vienintelis pasirinkimas siūloma su 3 litrų „turbodyzeliu“.  Transformacijos ir nepastebėtos smulkmenos Automobilio kėbulo transformacijos – ta pačia nata. Naujos kartos „A5 Sportsback“ ilgis – 4733 mm (+21 mm palyginus su pirmtaku), plotis – 1843 mm (-11 mm), aukštis – vos 1386 mm (- 5 mm). „Audi“ deklaruoja turinti geriausią klasėje aerodinaminio pasipriešinimo koeficientą – 0,26. Salono ilgis padidėjo 17 mm, vairuotojui ir priekiniam keleiviui erdvė pečių plotyje išaugo 11 mm, o gale sėdintiems vietos keliams – 24 mm daugiau. Ratų bazė – 2824 mm (+14 mm palyginus su pirmtaku). Skaičiai skaičiais, tačiau įsėdus ant galinės sėdynės erdvumu automobilis toli gražu nepribloškia, vidutinio ūgio vyrui kojoms vietos yra dar pakankamai, tačiau tai jau ir yra riba. 190 cm ar aukštesniems jau teks muistytis, ieškant didesnio patogumo. Be to, ne kiekvienam patiks tai, kad galinės sėdynės nugarėlė smarkiau atlošta – tokiu būdu kompensuojama dėl greitai žemėjančios stogos linijos labiau ribota erdvė galvoms. Bagažinės dydis – 480 l, bet dėl itin plačiai atsidarančio dangčio bus patogu susikrauti bet kokių gabaritų daiktus (dangtis standartiškai valdomas elektra ir aukštai į padebesius pakelia uždarymo mygtuką – smulkmena, bet... Už papildomą mokestį galima užsakyti atidarymo sensorius, kad dangtis nepramuštų lubų). Suprantama, kad tokio automobilio dizaineriai didžiausią dėmesį skyrė priekyje sėdintiems. Kaip ir kitų naujų „Audi“ automobilių kokpite, taip ir šiame – horizontaliai orientuota architektūra ir valdymo prietaisų išdėstymas: praktiška, estetiška, sukuria lengvumo įspūdį, o solidžios medžiagos reflektuoja išleistą sumą (apie sumas – teksto pabaigoje). Sportiškumo įspūdį sustiprina žema tiek vairuotojo, tiek keleivių sėdėsena. Naujausia „Audi“ multimedijos sistema siūlo tekstinės paieškos su rašto atpažinimu funkciją ant lietimui jautriu paviršiumi padengto valdiklio – labai patogu, kai nežiūromis reikia surasti navigacijos tašką ar telefono knygelės kontaktą. Už papildomą 566 eurų mokestį siūlomas 12,3 colių skersmens virtualus prietaisų skydelis išsiskiria detalia grafika (ypatingai gerai atrodo naudojantis navigacija) ir yra vertas pinigų pasirinkimas. Norintys maksimaliai išnaudoti visas multimedijos su 8,3 colių ekranu galimybes gali rinktis 10 GB duomenų talpyklą, DVD grotuvą ir integruotą mobilų internetą (tiksliais detales reikia derinti su pardavėjais), leidžiantį naudotis įvairiomis paslaugų ar tiesiog su saugumu susijusiomis programėlėmis. Tiek „iOS“, tiek „Android“ platformų naudotojams kompanija suprogramavo specialų integralumą, o telefonus galima prijungti prie automobilinės antenos, sustiprinančios ryšio kokybę. „Android“ naudotojai taip pat gali naudotis bevieliu įkrovimu. Melomanams už papildomus 1290 eurų siūloma „Bang & Olufsen“ garso sistema su 3D efektu, kurios 755 vatų galingumo stiprintuvas savo galimybes demonstruoja per 19 garsiakalbių. Saugumas ir kainos Šiame modelyje jau įdiegtos naujausios „Audi“ autonomiško judėjimo technologijos. Adaptyvi greičio palaikymo sistema kartu su spūsčių asistentu leidžia kamščiuose judant iki 65 km/val. pailsinti rankas ir kojas: automobilis pats greitėja, stabdo ir laikinai gali sukioti vairą. Efektyvumo asistentas, kuris naudojasi palydovinio pozicionavimo paslauga, padeda tikslingiau vairuoti siekiant taupyti degalus. Sudūrimo išvengimo asistentas vos per sekundės dalis analizuoja priekinės kameros ir radarų jutiklių perduodamus duomenis ir gali akimirksniu apskaičiuoti, kokia trajektorija turi judėti automobilis, prieš kurį išniro netikėta kliūtis. Be šių sistemų „A5 Sportback“ ilgame pagalbininkų sąraše dar yra parkavimo, skersinio eismo judant atbulomis atpažinimo, kelių eismo ženklų atpažinimo, eismo juostos laikymosi, šoninio judėjimo perspėjimo bei kiti šiuolaikiški elektroninių akių asistentai. Ir čia ne viskas. „Audi“ siūlomos įrangos ir / ar pagalbinių sistemų sąrašą atspausdinus ant A4 formato lapų būtų galima gražiai užkloti visą tą ilgą „A5 Sportback“ nosį. Būtų nei šis nei tas, bet žodis performansas visomis prasmėmis gerai apibūdiną šį modelį. Tad beliko įdomioji dalis – kainos. Pigiausiai mūsų krašte kainuoja priekine ašimi varoma „Audi A5 Sportback“ su 2 litrų tūrio 190 AG dyzeliniu varikliu ir mechanine pavarų dėže – 43 tūkst. 300 eurų. Bandyto modelio su 2 litrų 252 AG benzininiu motoru, automatine pavarų dėže ir visų varomų ratų sistema „quattro“ aprašyme nurodyta 52 tūkst. 230 eurų kaina, tačiau nusiyrus per enciklopediją primenantį papildomos įrangos bei priedų sąrašą aprašo pabaigoje randame kilnesnį skaičių – 74 tūkst. 488 eurai. Kas labiausiai patiko: Valdymo savybės, dizainas, praktiškesnis už paprastą kupė, bet ne mažiau sportiškas. Kas labiausiai nepatiko: Kainos požiūriu jam tenka konkuruoti su dviejų kambarių butu Šeškinėje su vaizdu į Fabijoniškes. Kas gali būti geriau už dviejų kambarių butą Šeškinėje su vaizdu į Fabijoniškes??