Dujomis varomų autobusų privalumai Pastaruoju metu susidomėjimas dujinėmis transporto priemonėmis auga, ir tai vyksta ne be priežasties. „Dujinių autobusų gamybos technologija sparčiai vystoma, jų variklių tarša maža, galia tokia pati kaip benzininių ar dyzelinių, o triukšmingumas mažas, – sako UAB „Scania Lietuva“ Prekybos direktorius Kęstutis Bacevičius. – Be to, tokių transporto priemonių kaina – prieinama.“ Pasak vadovo, ne vienas pasaulio miestas, siekiantis mažinti aplinkos užterštumą, renkasi būtent dujomis varomus autobusus. Planuojami kardinalūs Kauno viešojo transporto parko pokyčiai „Kitais metais planuojame kardinaliai atnaujinti troleibusų parką ir iš dalies – autobusų parką, – sako bendrovės „Kauno autobusai“ generalinis direktorius Mindaugas Grigelis. – Šiuo metu vyksta intensyvios derybos su bankais dėl finansavimo, atliekama rinkos analizė, svarstomi visi potencialūs naujų transporto priemonių įsigijimo variantai. Esame jau bandę įvairius autobusus, dabar išbandysime ir įvertinsime dujomis varomų autobusų privalumus ir trūkumus.“ Atlikus visas reikalingos pirkimo procedūras ir kažkuriam gamintojui laimėjus konkursą, naujos transporto priemonės Kauną galėtų pasiektų antrąjį kitų metų pusmetį. „Tikimės, naujų autobusų pirkimo konkurse dalyvaus gausus gamintojų būrys, o naujų transporto priemonių kaina tikrai bus konkurencinga, – sako M. Grigelis. „Scania“ technologijos „Scania“ prie dujomis varomų transporto priemonių sprendimų dirba beveik 100 metų, o pastaraisiais dešimtmečiais Europoje parduotų dujinių transporto priemonių skaičius viršijo 1200 vnt. Dabartinės technologijos padėjo pasiekti, kad „Scania“ dujinių variklių techninės savybės – našumas, patikimumas ir efektyvumas – tapo panašios į atitinkamų benzininių ar dyzelinių (pavyzdžiui, dujinių variklių šiluminis efektyvumas našiausiame taške 40%, dyzelinių – 43%), degalų ekonomija geresnė nei bet kada anksčiau, CO2 ir kitų išmetamųjų medžiagų emisija sumažėjo drastiškai (beveik 15–20 % ir gerokai viršija visus minimalius „Euro 6“ varikliams keliamus reikalavimus), o triukšmo parametrai yra 50% mažesni nei dyzelinių transporto priemonių ir atitinka „PIEK Light certificate“ reikalavimus. ES parama ekologiško transporto plėtrai Vadovaudamasi Europos Sąjungos direktyva, Lietuva skatina alternatyvių energijos šaltinių (degalų) naudojimą transporte bei ragina kurti tam reikalingą infrastruktūrą bei atnaujinti viešojo transporto parką. Tam Lietuvoje numatyta skirti virš 33 mln. eurų. ES struktūrinių fondų lėšomis planuojama finansuoti 85 proc. autobusų įsigijimo paramos, o 15 proc. turės prisidėti paraiškos teikėjas.