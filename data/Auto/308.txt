„Prieš aštuntą valandą ryto, važiuojant centro link, automobilių eilės prasideda net prie Marijonų gatvės sankryžos, ties vadinamuoju Kauno gastronomu. Norint pervažiuoti Smėlynės gatvę reikia kone pusvalandį stumdytis spūstyse“, – pasakojo taksistu dirbantis Vytautas. Jo nuomone, didžiausias to kaltininkas – ne vykdomi rekonstrukcijos darbai, o laikinai eismui reguliuoti pastatytas šviesoforas. Jis veikia net naktį, kai važiuoja vos viena kita transporto priemonė. Jeigu darbininkai darbus pradėtų jau pasibaigus pikui ir šviesoforas būtų sureguliuotas kitaip, pagal automobilių srautus, tokios situacijos, kaip dabar, Vytauto nuomone, nebūtų. „Jei šviesoforas būtų įjungiamas ne ryte, kai daugiausia važiuojančiųjų, būtų gerokai didesnis pralaidumas. Bent jau pareigūnas galėtų reguliuoti eismą. Suprantu, kad darbininkai darė, kaip jiems patogiau, tačiau dirbti piko metu tikrai neracionalu. Lygiai tas pats būna pavasarį, kai prasideda perėjų, eismo juostų dažymo darbai – tokius darbus būtų galima atlikti, kai automobilių spūsčių jau nebėra“, – svarstė panevėžietis. Teks susitaikyti su nepatogumais Panevėžio savivaldybės administracijos direktoriaus pavaduotojas Tomas Jukna teigė, kad problemos jam puikiai žinomos, tačiau šiuo atveju vairuotojams belieka apsišarvuoti kantrybe. Dabartinės spūstys Smėlynės g. – tik menkniekis, palyginti su sunkumais, kurie artimiausiu metu laukia vairuotojų, ypač gyvenančių Rožyno mikrorajone. Šiuo metu Smėlynės g. vyksta intensyvūs geriamojo vandens ir lietaus nuotekų tinklų keitimo darbai, bet eismas nėra uždarytas. „Rangovas išties stengiasi kuo mažiau trukdyti eismui, dalis darbų atliekama uždaru būdu, bet vamzdžius vis tiek reikia atkasti. Kad nereikėtų gatvės visai uždaryti, ji tvarkoma atkarpomis iki pat Marijonų gatvės sankryžos. Iki balandžio pabaigos šie darbai turėtų būti užbaigti“, – aiškino T. Jukna. Baigus komunikacijų tiesimo darbus, spūstys nedings – bus keičiama asfalto danga naudojant karšto regeneravimo techniką. Pasak pavaduotojo, jeigu vandens ir nuotekų tinklų keitimo darbus reikėtų derinti prie vairuotojų pageidavimų, didelė tikimybė, kad būtų nespėta pagal terminus. Kad taip neatsitiktų, nevėluotų gatvės asfaltavimo darbai ir nereikėtų ardyti naujos dangos, skubama dabar atlikti visus numatytus darbus, todėl vairuotojai turi susitaikyti su nepatogumais. „Šie nepatogumai tėra menkniekis, nes kai reikės uždaryti visą Smėlynės gatvę, bus dar daugių problemų“, – tvirtino T. Jukna. Išbandymas Rožyno gyventojams Pasak pavaduotojo, planuojama, kad jau šiemet gali tekti uždaryti visą Smėlynės gatvės atkarpą nuo pervažos iki miesto ribos. Visame Rožyno mikrorajone bus klojama nauja nuotekų sistema. Kad gyventojams būtų kuo mažiau nepatogumų, pirmiausia bus kasama mažesnėse gatvelėse, o paskiausiai – Smėlynės g. „Stengsimės, kad šiemet darbai vyktų smulkesnėse Rožyno kvartalo gatvelėse, o jau kitąmet visą sistemą teks sujungti su pagrindine arterija – Smėlynės gatve. Gatvė bus perkasta ištisai, tad eismą teks visai uždaryti“, – pasakojo T. Jukna. Gyventojai miestą galės pasiekti dviem keliais – Pievų bei Paliūniškio gatvėmis. Tiesa, bus stengiamasi, kad iki Smėlynės gatvės uždarymo būtų nutiesta Šiaurinė gatvė, kuriai ilgą laiką priešinosi vietos gyventojai. Tačiau T. Jukna pripažįsta, kad šios gatvės įrengimas gali ir vėluoti. Šiuo metu vyksta tik techninio projekto vertinimas, paskui bus atliktas poveikio aplinkai vertinimas ir tik tada pradėti viešieji rangos darbų pirkimai. „Šiaurinės gatvės projektas šiek tiek vėluoja. Jeigu jau šiemet būtų galima įgyvendinti pirmąjį etapą – atsirastų Jurginų gatvės jungtis su Pramonės gatve, būtų didelė paspirtis – gerokai didesnis pralaidumas ir nebūtų tokių didelių sunkumų. Ar pavyks tai įgyvendinti iki žiemos, negaliu pasakyti“, – teigė T. Jukna. Nusausinus Rožyno mikrorajoną ir pakeitus nuotekų sistemas, prasidės antrasis etapas – darbai persikels į J. Basanavičiaus gatvės prieigas. Čia taip pat bus tvarkomi lietaus nuotekų tinklai, mat po kiekvienos didesnės liūties J. Basanavičiaus ir šalia esančios gatvės virsta upėmis, kurios dažnai išsilieja net į gyvenamuosius namus. Daugiau naujienų skaitykite naujienos.lt.