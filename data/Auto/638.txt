Kaip ir anksčiau, dėl savo transporto priemonių saugumo labiausiai nerimauti tenka populiariųjų vokiškų automobilių turėtojams, o ramiau jaustis gali Japonijoje, Pietų Korėjoje pagamintų transporto priemonių savininkai, rašoma pranešime žiniasklaidai. „Praėjusių metų pabaigoje jau pradėjome matyti augančias dalių vagystes. Gruodį palyginti su kitais mėnesiais detalių vagysčių kiekis ūgtelėjo 27 proc., o vidutinė žala – 4 proc. Šiemet detalių vagysčių kiekis jau yra dvigubai didesnis lyginant su pernai. Pastebime, kad daugėja atvejų, kai grobdami vertingas detales ir įrangą nusikaltėliai smarkiai apgadina prietaisų skydelį, suniokoja saloną ar išpjauna priekinius sparnus. Vidutinė išmokėta žala, patiriama tokių vagysčių metu, šiemet siekia beveik 2200 eurų ir yra 11 proc. didesnė negu pernai“, – atkreipia dėmesį „Lietuvos draudimo“ Žalų departamento direktorius Artūras Juodeikis. Nuostoliai gali siekti dešimtis tūkstančių eurų A. Juodeikis sako, kad kai kuriais atvejais automobiliai aprenkami taip, kad žalos siekia kelias dešimtis tūkstančių eurų, kai kada net nebeapsimoka jų remontuoti. Pavyzdžiui, sausio mėnesį apvogtas automobilis neteko ne tik žibintų, salono detalių, bet ir visų keturių ratų, veidrodėlių, vaginat išdaužti ir langai, nuostolis – 30 tūkstančių eurų. Kiek anksčiau bendrovės klientai pranešė apie 12 tūkstančių eurų nuostolį – išdaužus langą pavogtas visas vairas, multimedija, pavarų perjungimo svirtis, žinoma, suniokotos ir kitos detalės. Taikiklyje – vokiškos detalės Draudimo bendrovės duomenimis, piktadarių taktika jau nusistovėjusi – pirmiausia taikomasi į automobilių detales, kurias galima greitai ir lengvai nuimti bei paprasta realizuoti. Tai yra veidrodėliai, buferiai, žibintai, automobilių statymo sistemos įranga, dekoratyvinės apdailos detalės, automobilių markės simbolika. Vagis labiausiai vilioja populiariausių Lietuvoje vokiškų automobilių markių detalės: „Lietuvos draudimo“ naujausiais duomenimis, jų vagystės sudaro daugiau kaip 50 proc. visų atvejų. „Vagys išmano paklausą: vokiškų automobilių Lietuvoje registruojama daugiausia, vadinasi, ir jų detalių rinkoje reikia labiausiai. Įvertinus automobilių amžių, vagys renkasi 4-9 metų senumo transporto priemones“, – pastebi A. Juodeikis. Tuo tarpu bene rečiausiai su detalių vagystėmis susiduria Azijos šalių gamintojų automobilių, tokių kaip „Honda“, Hyundai“, „Nissan“, „KIA“, savininkai. Šių automobilių detalių vagystės, „Lietuvos draudimo“ duomenimis, sudaro vos kelis procentus visų įvykių. Žalų eksperto pastebėjimu, vairuotojai turėtų išlikti budrūs: „Reikia nepamiršti kelių rekomendacijų, kurios gali sumažinti vagystės tikimybę: svarbu statyti automobilį pažįstamoje, apšviestoje vietoje, ypač jeigu jis paliekamas stovėti ilgesniam laikui, nepalikti vertingų daiktų jo salone, ir, žinoma, investuoti į apsaugos sistemas ar jų atnaujinimą“, – primena ekspertas.