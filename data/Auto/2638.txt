Reeksportas išlieka pamatiniu rinkos augimo veiksniu: 617 birželį įregistruotų naujų automobilių (iš jų – 503 „Fiat“, 30 „Alfa Romeo“ ir 20 „Porsche“) buvo išregistruoti dar iki mėnesio pabaigos, o dar bent 46 bus išregistruoti artimiausiu metu. Birželį asmeninių automobilių (M1) apimtis padidėjo 41 proc. iki 2674 vnt., o lengvųjų komercinių transporto priemonių (N1) paklausa augo lėčiau: +10 proc. iki 312 vnt. Kalbant apie atskiras darbo dienas, pati sėkmingiausia buvo birželio 30 d., kuomet įregistruoti net 245 automobiliai. Prasčiausia diena buvo birželio 5 d. – tądien įregistruoti 39 automobiliai. Praeitą mėnesį šalies naujų automobilių rinkoje pirmavo „Fiat“ markė (699 vnt.), į antrąją vietą pakilo „Toyota“ (411 vnt.), o trečiąją užėmė „Volkswagen“ (298 vnt.). Tarp prestižinių markių lyderio poziciją susigrąžino BMW (70 vnt.). Birželį tarp asmeninės paskirties (M1) modelių pirmavo „Fiat 500“ (508 vnt.), „Volkswagen Passat“ (103 vnt.) ir „Fiat 500X“ (98 vnt.). Tarp lengvųjų komercinių automobilių (N1) populiariausias išliko „Fiat Ducato“ (62 vnt.). Tiesa, reikia pastebėti, jog 385 „Fiat 500“, 93 „Fiat 500X“ ir 14 „Fiat Ducato“ buvo išregistruota dar iki mėnesio pabaigos. 2017 m. pirmąjį pusmetį Lietuvoje iš viso įregistruota 14 tūkst. 396 nauji lengvieji automobiliai, t.y. 18 proc. daugiau nei atitinkamu laikotarpiu praeitais metais (12 tūkst. 173 vnt.). Birželį Lietuvoje debiutavo „Volkswagen“ flagmanas „Arteon“, „Fiat“ roadsteris „124 Spider“ (giminingas „Mazda MX-5“) bei mažas visureigis „Opel Crossland“, sukurtas „Peugeot 2008“ pagrindu. Taip pat buvo įregistruotas prabangus kupė „Rolls-Royce Wraith“.