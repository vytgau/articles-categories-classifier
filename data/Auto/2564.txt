„Daugelis prisimena mūsų ryškų „Subaru“ ne tik dėl dizaino, bet ir dėl nuolatinio stovinėjimo trasoje. Galiausiai, net ir „Rescue Car“ nebevilkdavo bolido atgal į garažus. Net ir trasos teisėjai žinojo, kad nuolat perkaista kuro siurblys ir ligai pagyti užteks paprasto vandenėlio“, – juokėsi komandos vadovė Inga Juškevičiūtė. Pasak ekipos lenktynininko Vasilijaus Saburovo, šiemet ši bėda nebeturėtų kankinti. „Iš klaidų pasimokėme, kuro sistemą sutvarkėme, sugrįžtame pilnai pasiruošę ir, tikimės, turėdami dar daugiau galios“, – viliasi sportininkas. Komanda mano, jog šiemet bus labai įdomu lenktyniauti su vienodomis padangomis, kurias sportininkams tieks „Hankook“ gamintojai. „Visos ekipos, ne išimtis ir mūsų, turi ir privalumų, ir trūkumų, todėl į Palangą vykstame kupini ryžto finišuoti aukštesnėje pozicijoje, nei pernai“, – sako kitas komandos pilotas Denisas Konstantinovas. Komandai netrukus prasidėsiančios maratoninės lenktynės Lietuvoje bus antrosios iš eilės, o tą pačią sportininkų sudėtį ji išlaiko jau ketverius metus ir šluoja apdovanojimus Rusijoje rengiamose lenktynėse.  „Mūsų komanda gimė įkvėpta didelio noro sukurti automobilį, su kuriuo įmanoma nugalėti „Time Attack Maxpowercars“ serijos lenktynėse. Konkrečiai, taikėme į „Turbo-pro“ klasę, kurioje dalyviai varžosi su iki 500 AG išvystančiais bolidais, – prisimena D. Konstantinovas. – Suvienijome jėgas su daugkartiniu čempionu ir inžinieriumi Vasilijumi, sukonstravome automobilį ir iškart ne tik laimėjome „Moscow Raceway“, „Sochi Race Circuit“, „NN Ring“, bet ir savo klasėje pasiekėme trasos rekordus.“ „ENEOS 1006 km lenktynėse“ ši komanda atstovaus lietuviškam „Greičio brolių“ klubui ir, kaip ir pernai, turės tą patį 55-ąjį starto numerį, o savo gretose – ir I. Juškevičiūtę prie visos ekipos vairo. „Jei kažkas dar prieš dvejus metus būtų pasakęs, kad lenktynėse klausysime mažytės moters, būčiau pirštą ties smilkiniu pasukiojęs, – juokiasi V. Saburovas. – Mat Rusijos automobilių sporte nėra tokių entuziasčių, o mes Ingai iškart pasakėm – jei į Palangą, tai tik su tavim.“ Neseniai Lietuvos automobilių sporto federacijos žiedo komiteto pirmininkės kėdę užėmusios I. Juškevičiūtės savimeilę, aišku, glosto tokie patyrusio sportininko žodžiai ir pasitikėjimas. „Automobilių sportas visada buvo didžioji mano gyvenimo dalis, o jei pastangos dar ir vertinamos, tai ar gali kas būti geriau? – sako I. Juškevičiūtė. – Esu reikli sau ir kitiems ir be galo džiaugiuosi, kad Rusijos sportininkų komanda sugrįžta į Lietuvą. Tikiu, kad visų bendromis pastangomis ir didele motyvacija galime pasiekti daug.“