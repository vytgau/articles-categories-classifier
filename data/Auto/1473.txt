Varžantis identiškais originalios konstrukcijos prototipais „Legends car“ (tai rėminės konstrukcijos mašinos su 1250 kub.cm darbinio tūrio „Yamaha“ varikliais ir tarpukario amerikietiškų automobilių stiliaus kėbulais; bolidas sveria viso labo 590 kilogramų, todėl ir turimi 150 AG trasoje leidžia judėti tikrai dinamiškai) mūsiškiai jau oficialių treniruočių metu demonstravo didžiausią tempą. Tačiau oficialaus starto pozicijos buvo parenkamos burtų tvarka, todėl pirmasis į kovą stojęs G. Kupčikas – vieno greičiausių šių dienų žiedo meistro Roberto Kupčiko tėtis – atsidūrė peletono pabaigoje. Turint galvoje, kad laiko „reikalams sutvarkyti“ Gediminas turėjo tik 20 kilometrų arba 5 ratus, važiuoti teko geriausiu įmanomu tempu: pirmame raunde užimta vieta lėmė starto poziciją antrame važiavime. Prasibrauti iki pirmosios vietos G. Kupčikui nepavyko, todėl po nedidelės pertraukėlės startavęs J. Dereškevičius taip pat turėjo kalną veiklos. „Technika, kuria buvo varžomasi dėl „Nacijų taurės“ iš tiesų labai specifinė. Niekam iš veteranų, kuriuos kolegos gruzinai pakvietę į „Legends by Legends“ lenktynes, su tokiais prototipais nebuvo tekę važiuoti. Taip pat niekas nebuvo išbandęs ir 2009-aisiais kardinaliai rekonstruotos „Rustavi International Motorpark“ žiedinių lenktynių trasos. T. y. startines pozicijas iš tiesų visi turėjo vienodas – suprasti kas yra kas laiko turėjome tik per vieną treniruotę, kurios metu įveikėme po 5 ratus. Ačiū Dievui, mums su Gediminu viskas pavyko puikiai“, – pasakojo J. Dereškevičius. Svarbiausio važiavimo metu, varžovai kibo mūsiškiams į atlapus, todėl lyderiai keitėsi net keletą kartų. Visgi Jonas akivaizdžiai parodė, kodėl yra tituluojamas automobilių sporto profesoriumi, ir paskutiniame rate sugebėjo pergudrauti savo jaunystės laikų oponentus, o į finišą atsivežti įtikinamą 11 sekundžių persvarą.  „Iš tiesų esam labai patenkinti, tiek rezultatu, tiek pačia „Legends by Legends“ lenktynių idėja – susitikti kelis dešimtmečius nematytus bičiulius buvo didžiulis malonumas. Patys gruzinai atsiprašinėjo, kad jiems nepavyko realizuoti visų sumanymų ir kai kurie svečiai negalėjo atvykti (buvo laukiama legendinių „Formulės 1“ čempionų Keke Rosbergo ir Nicky Laudos), tačiau mūsų akimis viskas buvo tikrai neprastai“, – teigė J. Dereškevičius. Beje, „Rustavi International Motorpark“ trasa buvo pastatyta 1978-aisiais, o po rekonstrukcijos yra gavusi puikius FIA įvertinimus, todėl čia vyksta sparčiai populiarėjančių TCR serijos lenktynių kėbuliniais automobiliais etapas. Kitais metais Gruzijoje planuojama surengti vieną „Lamborghini Cup“ pasaulio čempionato raundą.