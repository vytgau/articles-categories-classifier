Reaguoti reikia nedelsiant Nė vienas ilgai eksploatuojamas ir neprižiūrimas automobilis neišvengs rūdijimo. Dureles, slenksčius, visas kėbulo detales lyg mirtina liga anksčiau ar vėliau apims rūdys. Nors korozija – natūralus procesas, kėbulo darbų meistrai ragina neleisti jai sugadinti automobilio ir primena, kad rūdžių pažeistas vietas tvarkyti būtina dabar. Rudenį nesuskubę, pavasarį tikrai gailėsitės. „Korozija įlenda į metalą kaip vėžys į žmogų. Sunku ją išnaikinti. Sakome, kad kai tik tai atsiranda, reikia pašalinti. Tik taip galima ilgai išlaikyti tinkamą automobilio būklę“, – teigia Aidas Danilovas, UAB „Remlyga“ direktorius. Žinovai sako, kad dažnai vairuotojams sunku pasiryžti automobilį atiduoti į autoservisą, kad būtų atlikti korozijos šalinimo darbai. Juk rūdys netrukdo transporto priemonei funkcionuoti. Ja naudotis galima, kol surūdijusios detalės ims kristi, be to, tokie remonto darbai paprastai trunka ne vieną dieną. Tad visur skubantiems ir be automobilio gyventi negalintiems žmonėms tai – tikra amžinybė. Tačiau tobulėjant transporto priemonėms, neatsilieka ir remonto darbų technika. Štai A. Danilovas sako, kad dabar korozijos pažeistą vietą visiškai atnaujinti įmanoma laiką skaičiuojant ne paromis, o valandomis. Siūlo pagalvoti apie antikorozinį padengimą Kad korozija netaptų jūsų problema, ekspertai pataria prieš žiemą investuoti ir į antikorozinį kėbulo padengimą. „Kai įsigyjate automobilį, dažniausiai negalvojate apie jo dugno būklę, galvojate tik apie technines detales. Tačiau vienas iš pirmųjų dalykų, kuris nusidėvi, yra kėbulas. Atvažiavę į servisą ir pakėlę mašiną pamatote rūdis ir skyles. Dabar, kai techninė apžiūra yra griežta, į tai atkreipiamas dėmesys. Reikalaujama, kad automobilis atitiktų standartus. Taigi įsigijus automobilį siūlyčiau netaupyti ir viską iš karto sutvarkyti“, – aiškina Vytautas Karalius, kėbulo darbų ekspertas. Kad tikrai būtumėte patenkinti, privalote ir patys rūpintis savo automobiliu. Žiemą nuo galimų rūdžių jį apsaugoti įmanoma ir paprastomis priemonėmis. „Labai svarbu automobilį žiemą plauti dažniau nei vasarą, nes ertmėse renkasi labai daug druskų, drėgmės. Tos druskos tiesiog pradeda ardyti metalą, todėl reikia gerai prižiūrėti vidines puses, turėti posparnius. Jei įmanoma – dengti antikorozinėmis medžiagomis“, – siūlo kėbulo darbų meistras Laurynas Apanavičius. Žinovai sako, kad prasiskverbusi korozija graužia ir tiesiogiai su saugumu kelyje susijusias automobilio dalis. „Stabdžių diskas yra neapsaugotas. Visi galvoja, kad užtenka sutepti jį gamykloje. Tikrai to neužtenka, nes Lietuvoje nuolat lyja, yra daug drėgmės, o dar ant kelių barstoma druskų. Nudažytas originalus stabdžių diskas tarnauja trejus metus, o neoriginalus – vienerius. Todėl mes ir dažome juos, kad jie ilgiau tarnautų. Dėl drėgmės rūdija ir stabdžių kaladėlės, jos tinkamai nedirba, greičiau susidėvi. Stabdymo kelias tuomet padidėja apie 40 metrų. Manau, yra pakankamai priežasčių, kodėl į tai reikia atkreipti dėmesį“, – kalba kėbulo darbų ekspertas V. Karalius. Jis duoda ir dar vieną praktišką patarimą – nestatyti automobilio garaže. Jis pasakoja, kad kartą ir pats taip nukentėjo, tad dabar, vos prasidėjus šaltajam metų laikui, iš savo klaidos pasimokyti nuolat ragina kitus. „Labai svarbu nestatyti mašinos garaže, ypač žiemą. Taip automobilis supūva penkis kartus greičiau. Ten nėra vėjo, niekas neprapučia, ledas ištirpsta ir mašina stovi vandeny. Turėjau „Toyota“, kuri pastovėjo garaže dvi savaites, grįžau iš Anglijos ir supratau, kad remontuoti nebeapsimoka, reikia parduoti. [...] Visiems siūlau nestatyti automobilio šildomame garaže“, – rekomenduoja meistras. Netinkamai paliktą arba tiesiog neprižiūrimą automobilį rūdys nepataisomai sugadinti gali vos per kelis mėnesius. Todėl spręskite patys: mėginsite jį nuo korozijos apsaugoti dabar ar užsiimsite naujų detalių paieška, kai šios visiškai surūdys. Tokiu atveju ir remonto darbų kaina išaugs nemenkai.