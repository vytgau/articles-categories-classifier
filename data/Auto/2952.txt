Laimei, kad mūsų dėmesio objektas – „Lexus“. Automobilis, kurio išvaizda prasiskina kelią fotoobjektyvo link nepaisant jokių gamtos išdaigų. Šiuolaikiški šio japonų gamintojo kūriniai savo eksterjeru nepalieka abejingų (arba liaupsės, arba keiksmai) ir gelbėja mus net ir nepalankiomis oro sąlygomis – „Lexus IS“ briaunos perpjauna bet kokią miglos maršką (turiu priminti, kad Lietuvoje snigo vos prieš keletą savaičių – atmintis greitai sunaikina tokius prisiminimus, tai vadinama potraumine reakcija). Modernizuotas IS, kaip jau tampa japoniška tradicija, išorėje pakito kosmetiškai, bet gal tai tik į naudą – ši modelio karta yra puikiai atpažįstama, jos siluetas išgelbėjo mūsų fotosesiją. Kitaip konfigūruotos dienos šviesos (LED standartinėje įrangoje) ir galiniai žibintai, didesnį plotą užimančios radiatoriaus grotelės, kiek modifikuoti buferiai – tiek tų išorės pokyčių. Na, taip pat galima rinktis ir naujo dizaino ratlankius. IS modelio salone pokyčius taip pat greičiausiai pastebės tik ypatingai akylas „Lexus“ gerbėjas. Dabar aukštesniuose įrangos lygiuose montuojamas 10,3 colio įstrižainės centrinis ekranas (arba 7 coliai žemesnėje įrangoje), o multimedijoje įdiegta gamyklinė navigacijos sistema. Pradedant „Executive“ įranga siūlomas ir pažangus „Lexus“ saugumo sistemų paketas „Lexus Safety System+“, kuriame: automatinės ilgosios šviesos, avarijos išvengimo asistentas su pėsčiųjų atpažinimu, kelių eismo ženklų atpažinimas, adaptyvioji pastovaus greičio palaikymo funkcija (gaila, kad veikia tik nuo 40 km/val., tad spūstyse nepadės) bei nukrypimo nuo eismo juostos perspėjimo funkcija. Patogu, bet laikas bėga Vairuoti šį sedaną smagu: jis sukuria lengvumo įspūdį, tačiau tuo pat metu yra pakankamai tikslus ir neišskydusio valdymo. Panašu, kad inžinieriams pavyko rasti kažkokį ypatingą suderinimą: prie didėjančio greičio prisitaikanti vairo stiprintuvo sistema tapo tikslesnė, pakaba dirba minkštai (ir gana tyliai), tačiau posūkius automobilis net dideliu greičiu įveikia sportiškai tvirtai, be nepageidautinų slysčiojimų ar siūbavimų. Galinė varančioji ašis, dinamikos valdymo sistema, itin standi automobilio struktūra ir tiksli svorio distribucija – toks tas sėkmės kokteilis. Geras pakabos balansas, lengvas valdymas ir benzininės 2.5 litro jėgainės su elektriniu motoru generuojama bendra 223 AG galia bei 221 Nm sukimo momentas leidžia prie vairo jaustis pakankamai užtikrintai. Patogu prie vairo ir tiesiogine prasme: kokpite – žemesnė sėdėsena, komfortiški šildomi, ventiliuojami, posūkiuose neblogai prilaikantys odiniai krėslai. Tačiau likusi salono dalis su mygtukais perkrauta centrine konsole, aštriabriaunių kampų gausa (jie gerai atrodo tik išorėje), kažkur lubų link paverstu ir giliai it į stalčiaus kraštą nustumtu pagrindiniu ekranu labiau primena praeitų dešimtmečių prabangius modelius. Dabartinės kartos automobiliams jau norisi progresyvesnių sprendimų – vienas iš jų galėtų būti ir paprastesnis multimedijos valdymas ar patogesnis jos atvaizdavimas, daugiau USB lizdų gale susiruošusiems į ilgesnę kelionę. Nes keliauti „Lexus IS“ turėtų būti patogu: ant galinės sėdynės erdvu tiek kojoms, tiek pečiam ar galvoms (tai lemia ir nemenkas atstumas tarp ašių – 2800 mm), o bagažinės tūris – 450 l (arba 480 l ne hibridinėje versijoje). Nors interjeras atrodo kiek senamadiškas, tačiau vyrauja aukštos kokybės medžiagos, o važiuojant komforto jausmą dar paryškina gerai akustiškai izoliuoti triukšmingiausi automobilio mazgai. Hibridinis efektas O kur dar hibrido ekonomiškumas – net ir retai renkantis eko režimą (tik spūstyse) ir protingai papiktnaudžiaujant sportiškuoju per 249 nuvažiuotus kilometrus automobilis degino tik 6,3 litro benzino (gamintojo nurodomi skaičiai idealiomis sąlygomis kur nors idealiame pasaulyje, kur mūsų nėra – 4,2 litro) šimtui kilometrų ir smagiai akceleravo: gamintojai nuorodo, kad nuo 0 iki 100 km/val. jis įsibėgėja per 8,4 sek. ir šis skaičius adekvatus pojūčiams. Taip, taip – čia ne lenktynių bolidas, tad jam toks skaičius yra geras. O jeigu negana ir tokio skaičiaus, tada galima rinktis IS modelį su 2 litrų darbinio tūrio benzininiu turbovarikliu be elektrinės pagalbos, kuris poruojamas dar ir su tradiciniu 8 laipsnių „automatu“, veikiančiu dinamiškiau nei hibridinės versijos bepakopė E-CVT pavarų dėžė. 245 AG galią ir 350 Nm sukimo momentą pasiekiantis variklis leidžiai šiai „Lexus IS“ versijai nuo 0 iki 100 km/val. pagreitėti per 7 sek. – tai turėtų būti daugiau nei pakankama tokiam automobiliui. Be to, „Lexus IS 200t“ ir kainuoja maždaug tūkstančiu eurų pigiau nei hibridinė versija – nuo 38 tūkst. 380 eurų bazinėje „Comfort“ įrangoje, kurioje jau yra šildomas odinis vairas, odos su tekstile kombinuoti sėdynių apmušalai, kelių paminkštinimai priekinėje centrinėje konsolėje, multimedijos sistema su 7 colių įstrižainės centriniu ekranu, 8 saugos oro pagalvės, LED žibintai ir taip toliau.  Hibridinė versija „Lexus IS 300h“ startuoja nuo 39 tūkst. 140 eurų. Bandytas modelis su „F Sport“ įranga, kurioje – ne tik sportiškesnė pakaba ir atitinkami interjero bei eksterjero elementai, bet ir 18 colių skersmens ratlankiai bei „Lexus Safety System+“ sistema, standartiškai kainuoja 46 tūkst. 150 eurų, bet verta pridėti siūlomą gamyklinį paketą: odinį saloną su elektra reguliuojamomis, ventiliuojamomis sėdynėmis, elektra visomis kryptimis reguliuojamu vairu, pagyrimų verta „Mark and Levinson“ 835 vatų galingumo ir 15 garsiakalbių sistema. Čia bus sumontuotas ir 10,3 colio įstrižainės multimedijos aukštos raiškos ekranas su navigacija. Tiesa, tada automobilis kainuos 52 tūkst. 810 eurų. Apibendrinant norisi parašyti taip – įdomus, kitoniškas automobilis, ypač jei mintyse jį lyginsime su vokiškos trijulės konkurentais. Renkantis nedidelį „premium“ klasės sedaną verta išmėginti vien dėl akiračio plėtros ir labai rimtai apsvarstyti hibridinę pavarą, kuri yra stiprioji japonų vieta. Kartu su bendro pilkų dyzelių srauto nykumą išblaškančiomis linijomis. Kas labiausiai patiko: Hibridinė pavara. Kas labiausiai nepatiko: Praraja tarp impozantiško, ultramodernaus išorės dizaino ir kažkur užstrigusio interjero apipavidalinimo.