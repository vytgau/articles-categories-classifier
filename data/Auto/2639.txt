„Sutartį su „Vlasavos“ vadovais derinome keletą mėnesių. Ją pasirašėme paskutinę birželio dieną. Autobusą žadame pristatyti Palangos vežėjams kitų metų balandį“, – sako bendrovės „Vėjo projektai“ projektų vadovas Tadas Kubilius. Pasak jo, elektrinio autobuso eksploatavimo išlaidos daugiau nei du kartus mažesnės nei dyzelinio ar varomo suspaustomis gamtinėmis dujomis, o sąnaudos degalams – net aštuonis kartus mažesnės. Be to, transporto priemonė visai neteršia aplinkos. Planuojama, kad lietuviškas elektrinis autobusas jau kitą sezoną veš keleivius maršrutu Klaipėda-Palanga bei kitais pajūrio maršrutais. „Džiaugiamės, kad pirmieji mūsų autobusą pasirinko palangiškiai. Ekologija, švaresnis oras pajūryje ypač svarbu. Be to, vežėjams nereikės rūpintis autobuso priežiūra – jo techninę būklę nuolat stebėsime nuotoliniu būdu, galėsime prevenciškai užtikrinti sklandžią autobuso techninę būklę“, – kalba T. Kubilius. Vieną kartą įkrautomis baterijomis lietuviški elektriniai autobusai galės nuvažiuoti apie 80 kilometrų. Galinėse stotelėse „Dancer“ baterijas bus galima įkrauti vadinamuoju greituoju būdu maždaug per šešias minutes. „Autobuso surinkimo procesas jau eina į pabaigą. Baigę darbus, jį sertifikuosime ir išbandysime. Tada pradėsime serijinę transporto priemonių gamybą. Planuojame jau kitais metais pagaminti apie 40 modernių, ekologiškų autobusų“, – žada „Vėjo projektų“ projektų vadovas. Jo teigimu, pirmiausia klientų bus ieškoma Lietuvoje, vėliau kontaktai bus mezgami ir su užsienio šalių vežėjais: „Planuojame dalyvauti didžiausiose keleivinio transporto gamintojų parodose, kad užsienio šalių vežėjai galėtų susipažinti su mūsų gaminiu. Be to, suteiksime galimybę jį išbandyti ir įvairių miestų vežėjams“. Lietuviškas elektrinis autobusas už užsienio analogus pranašesnis tuo, kad jį galima eksploatuoti ir šaltuoju metų laiku, jam nebaisūs temperatūros svyravimai: „Dancer“ gali važinėti ir esant 40 laipsnių šalčio, ir 40 laipsnių karščio. Pirmajame „Vėjo projektų“ pristatomame „Dancer“ autobuse bus 32 sėdimos ir 60 stovimų vietų. „Dancer“ kėbulas gaminamas iš lietuvių patentuotos medžiagos – stiklo audinio ir struktūrinės putos. Tokiu būdu transporto priemonė yra lengvesnė nei įprastas autobusas, ji sveria tik apie šešias tonas. Be to, iš modernių medžiagų pagamintas kėbulas saugesnis, atsparesnis smūgiams.