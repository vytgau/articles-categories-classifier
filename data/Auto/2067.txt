Pažvelgus į nuotraukas nebus sunku pastebėti, kad „Alaskan“ priekine dalimi panašus į naujosios „Renault“ SUV modelių gamos atstovus, tačiau vertinant visumą labiausiai primena „Nissan Navara“ pikapą. Tame nieko keisto, mat iš esmės tai ir yra paskutinės kartos „Navara“, tik aprengta kitu rūbeliu ir padabinta kitais prekiniais ženklais: „Renault“ rombais ir „Alaskan“ žymenimis. Brolis dvynys Tiesa, ir to savito rūbelio nėra labai daug. Automobilis atpažįstamas kaip „Renault“ kūrinys tik iš jo priekinės kėbulo dalies, visa kita – it išlieta „Navara“. Tai lyg neturėtų itin stebinti, mat „Renault-Nissan“ aljansas į pasaulį paleidžia nebe pirmą vaiką, it brolio dvynio atvaizdą. Tačiau, kaip ir kitais atvejais, tikėjomės daugiau savitumo detalių išvysti bent salone. Vis dėlto – ir čia puikiai atpažįstamas „Nissan“! Centrinė konsolė, multimedijos ekranas, jungikliai, prietaisų skydelis ir dar daugybė elementų niekuo nesiskiria nuo „Navara“. Bandymų kalnuose Slovėnijoje metu kažkas pašmaikštavo, kad gal taip ir geriau, nes, pavyzdžiui, „Nissan“ multimedija yra lengviau valdoma ir mažiau paini nei „Renault“. Tik gaila, kad gamintojai nenusprendė sumontuoti vieno iš naujųjų „Renault“ informacinės ir pramogų sistemos ekranų – savo dideliu dydžiu jis puikiai tiktų automobilio dvasiai ir patogumui. Taigi, „Alaskan“ naudoja tą pačią „Navara“ platformą ir pagrindinių mazgų architektūrą su daugiasvirte pakaba galinėje dalyje, suteikiančia gerokai daugiau važiavimo komforto negu priprasta tradiciniame pikapų pasaulyje. Apskritai, „Renault“ sėkmingai pratęsė „Navara“ užduotą toną ir aktyvaus laisvalaikio gerbėjams pasiūlė akivaizdžiai labiau į komfortą orientuotą plačios paskirčių amplitudės automobilį, kuo bandymų metu galėjome nesunkiai įsitikinti: aukštesnės komplektacijos modelyje sumontuotos patogios odinės sėdynės, įdiegta beraktė sistema, automatinė greičio palaikymo funkcija, multimedijos sistema su navigacija ir 7 colių įstrižainės centriniu ekranu, o 360 laipsnių apžvalgos vaizdas jame (kameros įrengtos galinėje kėbulo dalyje, priekiniame buferyje ir veidrodėliuose) leidžia atsargiai manevruoti dideliu automobiliu viską matant aplinkui. Tad komforto elementų čia netrūksta. Jau nekalbant apie maloniai nustebinusią garso izoliaciją, pranokstančią net optimistinius lūkesčius. Automobilį bus galima rinktis skirtingų kėbulo variantų, be to, kaip įprasta komerciniams „Renault“ automobiliams, koja kojon su naujuoju modeliu žengia ilgas papildomų priedų sąrašas, pavyzdžiui, patogi ir didelė neperšlampanti krovinių dėžė ar specialūs per visą korpusą stumdomi kabliai, kroviniui gerai pritvirtinti. Kam reikia klono? Visi aukščiau paminėti dalykai yra puiku, tačiau kirba paprastas klausimas: kam „Renault“ reikėjo išleisti dar vieną, beveik identišką rinkoje jau esančiam, automobilį? Atsakymai, sužinoti bandymų Slovėnijoje metu, – įtikinantys: prancūzai naudojasi ypač gerai išplėtotu prekybos atstovų tinklu (vien Europoje yra 8715 „Renault“ atstovybių salonų), užima aukščiausias pozicijas komercinio transporto sektoriuje ir turi milžinišką automobilių pritaikymo specialiosioms paskirtims patirtį. Įvertinus šiuos faktorius, nesunku suprasti, kad pikapas, kurių rinka Europoje sparčiai stiebiasi aukštyn, per metus ūgtelėdama dviženkle procentine išraiška, buvo tiesiog neišvengiama verslo logikos tąsa. O rinkoje jau patikrintas pikapas su „Renault“ ženkleliu europietiškam skoniui įtikti – natūrali tos tąsos gija. Pernai visame pasaulyje buvo parduota 4,6 mln. pikapų, tad dar vienam žaidėjui čia vietos taip pat atsiras. Juoba sėkmingas startas Kolumbijoje, kur „Alaskan“ per beveik metus pasiekė 5,6 proc. rinkos apimtį, įpūtė gamintojams optimizmo. Baltijos šalyse pikapų rinka kol kas sudaro du procentus, bet „Renault“ čia yra taip pat labai stiprūs komerciniame transporte, tad pikapas jiems – irgi natūralus papildinys. Ką turime Kai jau žinome, kas ir kodėl, belieka daugiau panagrinėti – kaip. Kolegos po pirmosios dienos pasivažinėjimų naujuoju „Alaskan“ prunkštė, kad reikia susirasti maždaug metų senumo „Nissan Navara“ recenzijas ir pakartoti tekstą, visur vietoje japonų gamintojo įrašant prancūzų markės vardą. Taip, tai visapusiškai panašūs automobiliai, dėl jau aukščiau minėtų priežasčių. Kad tai yra „Renault“, mums „sako“ C raidės pavidalo priekinės dienos LED lempos (gali būti montuojami „Full-LED“ žibintai), didesnės ratų arkos, kuriose be vargo telpa 16-18 colių skersmens ratlankiai, atletiškos – kaip ir naujųjų didesnių šios markės SUV modelių – kėbulo linijos. Kūrėjams be didesnio vargo pavyko pasiekti norimą tikslą – automobilis atrodo tvirtas darbinis žirgas, tuo pačiu išsaugodamas neišvengiamą prancūziško rafinuotumo prieskonį.  Automobilyje, kaip ir „Navara“ atveju, bus montuojamas 2,3 litro darbinio tūrio turbodyzelinis variklis, kuris priklausomai nuo modifikacijos galės išvystyti 160 (su viena turbina) arba 190 AG (su dviem turbinomis) galią. Motorai ratams galią perduoda per šešių laipsnių mechaninę arba septynių laipsnių automatinę pavarų dėžes. Pastarosios darbu galėjome įsitikinti ir mes: „automatas“ civilizuotuose keliuose šiek tiek nervingai žemina pavaras, bekelėje linkęs jas per anksti aukštinti, tačiau daugiau priekaištų nesusilaukė. Užtat mūsų bandytas galingesnis „dyzelis“ nepriekaištingai atitinka visus poreikius kelyje: galios užtenka, 450 Nm sukimo momentas leidžia išnaudoti daugiau galimybių bekelėje, be to, gamintojų teigimu šis pačios „Renault“ gaminamas agregatas yra taupiausias savo klasėje, vidutiniškai deginantis tik 6,3 litro dyzelino šimtui kilometrų su mechanine pavarų dėže arba 6,9 litro su „automatu“. Pirkėjams bus siūlomi tiek visais, tiek galiniais ratais varomi variantai. Versijos su visais varomais ratais ir dviguba kabina Europoje pasirodys pirmiausiai – jau spalio mėnesį. Žurnalistų bandymams „Renault“ atstovai sukūrė puikias sąlygas – turėjome galimybę įveikti visą paletę įvairiausių kelių: nuo tradicinių plentų ir greitkelių, iki vaizdo medžiagoje matomos specialios trasos su dirbtinėmis didelio pravažumo reikalaujančiomis kliūtimis, kurioms įveikti išnaudojom palėtintą pavarą, pagalbinę važiavimo nuokalnę sistemą ir mechaninį galinio diferencialo blokavimo mechanizmą. Automobilyje su visų varomų ratų pavara taip pat sumontuotas elektronikos kontroliuojamas padidintos trinties diferencialas, perskaičiuojantis skirtingų tiltų ratų sukimosi greitį ir prireikus jį išlyginti trumpam aktyvuojantis stabdžius. Su šiuo arsenalu nė viena iš bekelės kliūčių specialioje trasoje netapo per dideliu iššūkiu „Alaskan“ ar jo vairuotojui. Automobilis sukurtas tvirto rėmo pagrindu, o važiuoklėje panaudojus aukšto atsparumo plieną pasiektas didesnis standumas, tuo pačiu pagerinant valdymo savybes ir saugumą bei pravažumo galimybes. „Alaskan“ prošvaisa – 223 mm, ilgis – 5399, atstumas tarp ašių – 3150 mm, krovininės kėbulo dalies ilgis – 1578 mm. Pikapas gali įveikti iki 450 mm gylio brastas, vežti iki vienos tonos krovinį, kuriam skirtos kėbulo dalies plotas siekia 2,46 m2, bei vilkti iki 3,5 tonos svorio priekabas. Gausi įranga „Alaskan“ taip pat komplektuojamas su stabdžių antiblokavimo (ABS) ir elektronine stabdymo jėgos paskirstymo (EBD) sistemomis, traukos kontrolės sistema (TCS), elektronine stabilumo kontrolės sistema (ESP). Saugumą užtikrina septynios oro pagalvės: vairuotojo ir keleivio priekinės oro pagalvės, dvi šoninės ir dvi užuolaidinės bei vairuotojo kelių oro pagalvė. Netrukus automobiliuose bus montuojama ir aktyvi stabdymo sistema, kuri, važiuojant greičiau nei 30 km/val. greičiu, garsiniais ir vaizdiniais signalais įspėja vairuotoją bei ragina stabdyti jeigu priekyje yra kliūtis. Jeigu vairuotojas ignoruos įspėjimus arba nepakankamai stabdys, sistema įsijungs ir pati stabdys reikiamu efektyvumu. Tad technologijomis ir įranga kelių tonų svorio pikapas iš esmės niekuo nenusileidžia tradiciniams naujiems lengviesiems automobiliams. „Alaskan“ bus siūlomi keturių įrangos lygių: nuo asketiškesnių, orientuotų į statybų ir panašių verslų atstovų užsakymus, iki aukščiau aprašytų komfortiškesnių versijų, kurios taikysis į aktyvaus laisvalaikio mėgėjus. Naujasis „Renault“ modelis kartu su „Nissan Navara“ Europos rinkai bus gaminamas Barselonoje. Žingsnis po žingsnio Prieš „Alaskan“ pasirodymą „Renault“ 2015 metų pabaigoje pristatė mažesnį pikapą su „Dacia“ markės ženklu „Duster Oroch“. Šis į naują segmentą įžengęs modelis yra sukurtas SUV automobilio „Duster“ pagrindu ir, anot gamintojų, sudomino klientus Kolumbijoje ir Argentinoje, kur per kelis mėnesius tapo segmento lyderiu. Tad jau dviejų pikapų buvimas „Renault“ asortimente atskleidžia aiškias koncerno ambicijas šiame segmente. Kol kas didžiąją pikapų rinkos dalį, atsiriekdama net trečdalį pyrago, pasaulyje užima „Toyota“. „Alaskan“ pristatymo metu žurnalistams „Renault“ atstovai teigė nesitikintys stebuklingų rezultatų jau netrukus po prekybos pradžios, tačiau turį pakankamai kantrybės siekti užsibrėžtų tikslų „žingsnis po žingsnio“. Beje, „Nissan Navara“ pagrindu sukurtas ir pirmasis „Mercedes-Benz“ pikapas, kuris turėtų debiutuoti dar šiemet. Toks Vokietijos prabangių automobilių gamintojos pasirinkimas – taip pat iškalbingas. Papildyta rugsėjo 7 d. 11.28 val. Rugsėjo septintosios rytą mus pasiekė ir „Alaskan“ kainos. Dvigubos kabinos versija su silpnesne 2.3 litro 160 AG turbodyzelinio variklio modifikacija ir mechanine pavarų dėže bei „Business“ įrangos lygiu kainuos nuo 24 tūkst. 950 eurų. Galingesnis variklis su mechanine transmisija bus siūlomas nuo „Zen“ įrangos lygio ir kainuos nuo 28 tūkst. 980 eurų, o užsakius „automatą“ kaina prasidės nuo 30 tūkst. 750 eurų. Kas labiausiai patiko: Pravažumas, universalumas, garso izoliacija. Kas labiausiai nepatiko: Verslo logika suprantama, tačiau vis tiek norėtųsi dar daugiau markės autentikos.