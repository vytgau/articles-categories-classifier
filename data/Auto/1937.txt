2015 m. „Volvo“ pareiškė, kad prisiimtų visą atsakomybę, jei viena iš šios automobilių gamintojos transporto priemonių sukeltų avariją ir jei tuo metu būtų įjungtas autonomiško važiavimo režimas. Vokiečių automobilių gamintoja „Audi“ taip pat patvirtino pasielgsianti lygiai taip pat, rašo carscoops.com. Vokietijoje vykusio renginio metu, per kurį buvo pristatyta 3 lygmens autonomiško vairavimo technologija, naudojama debiutuojančiam naujos kartos A8 modeliui, „Audi“ automatizuotų vairavimo technologijų padalinio vadovas Thorstenas Leonhardtas ištarė nerimą malšinančius žodžius. „Jei viskas funkcionuoja taip, kaip ir turėtų, jei klientas įjungia autopilotą ir naudoja jį tinkamai, o avarijos metu automobilis yra kontroliuojamas, vairuotojas tiesiog eina į draudimo bendrovę, o ši savo ruožtu išmoka kompensacijas per avariją nukentėjusiems žmonėms. Draudimo atstovai kreipiasi į mus ir mes jiems sumokame pinigus“, – kalbėjo Th. Leonhardtas. „Al Traffic Jam Pilot“ sistema, skirta naujiesiems „Audi A8“ modelio automobiliams, - tai pirmoji rinkoje pasirodžiusi SAE 3 lygmens autonomiško vairavimo sistema, kuri iš pradžių bus diegiama europietiškuose A8 modeliuose. Ši sistema gali perimti transporto priemonės kontroliavimą autostradose ir kelių juostų greitkeliuose su fiziniu barjeru, skiriančiu priešingos krypties eismą. Situacijose, kai automobiliai juda vienas paskui kitą ne didesniu nei 60 kilometrų per valandą greičiu, ši technologija tampa itin pažangi ir suteikia vairuotojui galimybę visiškai nekreipti dėmesio nei į automobilį, nei į kelią.