Jungtinėse Valstijose teismui pateikti jau mažiausiai trys grupiniai ieškiniai prieš automobilių gamintojus. Trečiadienį Majamio teismui buvo pateikti ieškiniai amerikiečių kompanijai „General Motors“, bendrai amerikiečių ir italų kompanijai „Fiat Chrysler Automobiles“ (FCA), Vokietijos bendrovėms „Volkswagen“ ir „Daimler“ valdomai „Mercedes“. Kaip žinoma, dėl brokuotų „Takata“ oro pagalvių, kurios smūgio metu išsiskleisdavo su itin didele jėga, žuvo 22 žmonės, o 180 buvo sužeista. „Takata“ skaičiuoja, kad visame pasaulyje jau atšaukta ar iki ateinančių metų pabaigos bus atšaukta apie 125 mln. automobilių, kuriose buvo sumontuotos jos gamybos pagalvės. Daugiausia kaltinimų susilaukia „General Motors“, kuri esą dar 2003 metais reiškė susirūpinimą dėl „Takata“ produkcijos saugumo. Tačiau pirmieji šios kompanijos gamybos automobilių atšaukimai buvo paskelbti tik 2014 metais. Ieškovai teigia, kad automobilių pirkėjai už automobilius sumokėjo gerokai daugiau, nei būtų sumokėję, jeigu apie saugos pagalvių defektą būtų sužinota anksčiau. Ieškovai taip pat teigia, kad automobilių gamintojai rinkosi „Takata“ pagalves dėl jų piropatronų pigumo. O kai atsakovais ieškiniuose nurodytų kompanijų darbuotojai kėlė klausimų dėl oro pagalvių saugumo, jų nuogąstavimai esą buvo ignoruojami. „Daimler“ atstovas tokius kaltinimus neigia, rašo „The Wall Street Journal“. FCA atstovai teigia, kad kol kas negavo pranešimo apie kompanijai pateiktą ieškinį. Tą patį sako ir „General Motors“ spaudos tarnyba. O „Volkswagen“ nesureagavo į prašymą pakomentuoti padėtį. „Takata“ paskelbė bankrotą praėjusių metų birželį.