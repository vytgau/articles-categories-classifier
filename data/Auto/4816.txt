Beje, specialistai sutinka, kad kartais apsidraudžiant neprošal tepalus keisti ir dažniau nei nurodo gamintojas. „Blogiau tikrai nebus“, – sako Artūras Jakutis, „Auto Viči“ Vilniaus autoserviso vadovas. Šiais laikais automobilių gamintojai deklaruoja, kad nauji varikliai nekeičiant alyvos gali veikti ir 50 tūkst. km. „Net ir to paties gamintojo modeliams yra skirtingos rekomendacijos – vieniems 30 tūkst., kitiems – 50 tūkst. km. Tokios rekomendacijos naujiems dyzeliniams varikliamas, kurie montuojami, tarkime, į „Peugeot Boxer“ automobilius. Aišku, seniau būdavo apie 20-25 tūkst. km. Vieno atsakymo į šį klausimą nėra“, – sako A. Jakutis. Tiesa, 50 tūkst. km ridos deklaracija tikrai netiks didesnei daugumai automobilių, kurie mūsų šalyje skaičiuoja ne pirmus metus. „Net jei rekomenduojama keisti kas 30 tūkst. km, mes rekomenduojame keisti ne vėliau, kaip kas 15 tūkst. km. Visi meistrai, remontuojantys turbinas ar kitas dalis pasakys, kad nesvarbu koks tepalas bebūtų, nerekomenduojama važiuoti daugiau nei 15 tūkst. km. Gamintojas rekomenduoja naujom mašinom ir ji tiek važiuos. Bet kai automobilis nėra naujas, tai visi supranta, kad reikia keisti kas 15 tūkst. km“, – sako serviso „Flix Auto“ Kauno padalinio vadovas Vytautas Paškauskas. Specialisto teigimu, nėra patarimo tinkančio visiems – kiekvienas variklis turi jam tinkamiausią alyvą. „Kiekvienas gamintojas yra nustatęs intervalą, pagal kurį reikia keisti tepalus. Tai nepriklauso: ar benzininis, ar dyzelinis variklis. Tai priklauso nuo gamintojo. Pavyzdžiui, Japonijos gamintojai neretai rekomenduoja keisti tepalus kas 15 tūkst. km. „Volkswagen“, priklausomai nuo tepalo, nurodo jį keisti kas 15-30 tūkst. km. Tai nepriklauso nuo variklio – dyzelinis jis ar benzininis. Gamintojas nurodo, ir reikia rekomendacijų laikytis“, – sako V. Paškauskas. Variklio alyva sutepa ne tik motoro dalis, bet ir kai kuriuos kitus agregatus. Tokius, kaip turbina. Laiku nekeičiant alyvos laukia liūdna variklio ateitis ar brangus agregatų remontas. „Tepalas praranda savo savybes. Pakeitus jau po 15 tūkst. km, jis neturi jau pusės savo savybių, nors tepalas ir būtų pats geriausias. Žymiau sveikiau varikliui keisti dažniau, nors ir ne tokius brangius tepalus. Tepalas ne tik sutepa – jis taip pat ir valo variklį“, – akcentuoja V. Paškauskas.