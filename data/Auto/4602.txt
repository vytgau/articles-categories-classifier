Beveik pasibaigęs 2016-ųjų metų sezonas autosporte buvo itin intriguojantis ir dosnus gražiomis pergalėmis. 4x4 automobilių sporto šakoje taip pat netrūko naujovių ir džiuginančių pasiekimų. „Šie metai buvo ženkliai geresni, nei pernykščiai. Įvyko du - pravažumo ir bekelės - čempionatai ir taurės varžybos. Atsirado du nauji geografiniai taškai pravažumo sporto žemėlapyje: Vilkyčiai ir Naujoji Akmenė. Taip nutiko, kad Šiaurės Lietuvoje kažkada varžybas organizavę Pasvalio ir Panevėžio visureigių klubai atsisakė šios idėjos, tad šiame krašte varžybos nebevyko. Na, o dabar tikimės, kad Naujoji Akmenė taps bekelės sporto traukos centru“, – teigė G. Grigaitis. G. Grigaitis neabejoja, kad pagrindiniai ir didžiausi šių metų laimėjimai – stiprūs trijų Lietuvos ekipažų pasirodymai Dakaro maratone: B. Vanago komanda užėmė 26-ą vietą, A. Juknevičiaus – 27-ą, o V. Žalos ekipa finišo nepasiekė, bet susilaukė daug pagiriamų žodžių. Pasak komiteto pirmininko, tai viso Lietuvos 4x4 sporto sujudinimas. Juk sporto pamatus ir žinias šie talentingi sportininkai įgijo būtent mūsų šalyje, kurioje paskutiniuoju metu galima pastebėti augantį susidomėjimą autosportu. Tokie pasiekimai tik dar labiau skatina domėtis tuo, kas vyksta 4x4 sporto šakoje. Taip pat pagyrų negailėta sportininkui ir 4x4 šakos propaguotojui Vaidotui Paškevičiui, kuris atiduoda daug energijos ir pastangų tam, kad pravažumo sportas Lietuvoje judėtų pirmyn. Pasak G. Grigaičio, puikų rezultatą didžiausiose pasaulyje „Ladoga Trophy 2016“ varžybose iškovojo Nerijus Gurklys kartu su šturmanu iš Latvijos Aigaru Zeiza. Jie užėmė pirmąją vietą, V. Paškevičius su Dariumi Meleška buvo treti, o Antanas Venskus ir Remigijus Kupstas – ketvirti sudėtingiausioje „proto“ klasėje. 4x4 komiteto pirmininkas teigia, kad šiemet šioje sporto šakoje pasirodė ir naujų veidų, kuriuos tikimasi pamatyti ir naujajame sezone. Pašnekovas minėjo, kad ne taip svarbu vieną kartą laimėti prizą, kur kas svarbiau išsilaikyti prizininkų pozicijose kelis metus, o dar geriau – vis gerinti savo rezultatus. Tai – talentas ir profesionalumas. Apie artėjantį, 2017 metų, sezoną 4x4 sporto šakos pirmininkas kalbėjo pozityviai ir puoselėjo viltis, kad naujas sezonas bus sėkmingas. Tikimasi, kad bus pagerintas pravažumo sporto renginių lankomumas, o „Rally Raid“ (bekelės) čempionatas pakils į aukštesnį lygį. Komiteto pirmininkas teigė tikintis, kad šiais metais Dakaro ralyje taip pat realu pasiekti aukštų rezultatų. Pasak jo, visų trijų ekipažų (A. Juknevičiaus, V. Žalos bei B. Vanago), kurie sausio pradžioje atstovaus Lietuvai Pietų Amerikoje, pasiruošimas ir požiūris dar profesionalesnis, tiek techniniu požiūriu, tiek komunikacija. G. Grigaitis džiaugėsi, kad šie ekipažai atstovauja būtent 4x4 automobilių sporto šakai ir linki jiems sėkmės, nes profesionalūs įgūdžiai – dar ne viskas. „Manau, kad 4x4 automobilių sporto padėtis Lietuvoje gerėja. Tikimės, kad nauji metai padovanos daugiau pergalingų ir nepamirštamų akimirkų“, – sakė G. Grigaitis.