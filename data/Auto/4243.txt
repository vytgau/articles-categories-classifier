JAV aplinkos apsaugos agentūra (EPA) pranešė, kad bendrovė pažeidė įstatymą įrengusi tokią įrangą daugiau nei 100 000 „Jeep“ visureigių ir „Dodge“ modeliuose ir apie ją nepranešusi. „Fiat Chrysler Automobiles NV“ (FCA) vadovas Sergio Marchionne paneigė bet kokius neteisėtus savo įmonės veiksmus. „Nebuvo jokių ketinimų sukurti sąlygas, kurios leistų iškreipti teršalų testų rezultatus. Tai visiška nesąmonė“, – sakė jis. „Fiat Chrysler“ akcijų vertė Niujorke ketvirtadienio vakarinėje prekyboje smuko 10,3 proc., Milane – 16 procentų. EPA teigimu, „Fiat Chrysler“ gali tekti sumokėti apie 44 tūkst. 500 dolerių už kiekvieną automobilį, bendra bauda siektų apie 4,6 mlrd. dolerių. Panašus skandalas 2015 metų spalį sudrebino Vokietijos koncerną „Volkswagen“ Jungtinėse Valstijose.