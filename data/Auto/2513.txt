Automobilių išmetamųjų teršalų kiekio sumažinimui „Daimler“ išleis iš viso 220 mln. eurų. „Dėl viešų diskusijų apie dyzelinius variklius kyla neapibrėžtumas, visų pirma mūsų klientams. Todėl nusprendėme imtis papildomų priemonių, kad galėtume nuraminti dyzelinių automobilių vairuotojus ir sustiprinti pasitikėjimą dyzeline technologija“, – pareiškė „Daimler“ valdybos pirmininkas ir padalinio „Mercedes-Benz Cars“ vadovas Dieteris Zetsche. Anot jo, dyzeliniai varikliai tebebus neatsiejama rinkos dalis, be kita ko, dėl nedidelių išmetamo anglies dvideginio kiekio rodiklių. Praėjusią savaitę Vokietijos transporto ministerija skubiai iškvietė „Daimler“ vadovus į Berlyną ir pareikalavo paaiškinimų dėl įmonės dalyvavimo manipuliuojant dyzelinių automobilių išmetamųjų teršalų duomenimis. Vokiečių leidinys „Sueddeutsche Zeitung“ tuomet rašė, kad Vokietijos valdžia įtaria, jog „Daimler“ suklastojo daugiau kaip 1 mln. automobilių, kurie 2008–2016 metais buvo parduoti Europoje ir JAV, išmetamųjų teršalų duomenis. Štutgarto teismo išduotame kratos orderyje, su kuriuo pavyko susipažinti leidinio žurnalistams, buvo nurodyta, kad įmonės automobiliuose, įskaitant įvairius „Mercedes“ modelius, galėjo būti įrengiami dviejų modelių (OM 642 ir OM 651) varikliai su įranga, kuri atliekant taršos bandymus dirbtinai sumažindavo išmetamųjų teršalų rodiklius.