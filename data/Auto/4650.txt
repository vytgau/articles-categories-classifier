LRT TELEVIZIJOS laida „Keliai. Mašinos. Žmonės“ išsiaiškino, kokie skysčiai ne tik neveiksmingi, bet dar ir kenkia automobiliui. Taip pat išmėgintas ir liaudiškas receptas – ar pačių gamintos priemonės prastesnės už pirktines? Šaltuoju metų laiku vairuoti sunkiau dėl prastesnio matomumo: apledėję langai, sniego sluoksnis, nuo drėgmės susidaręs rūkas ir, žinoma, ant stiklo prikimbantis kelio purvas. O geras matomumas yra vienas pagrindinių vairuotojo saugumo garantų. Nematydamas, kur važiuoji, negali identifikuoti pavojaus, sako ekspertai. Jie įvardija ir būtinas sąlygas, kad kelią matytume puikiai. Pirmiausia, stiklas turi būti tvarkingas, nesuaižėjęs; gerai veikti privalo valytuvai. Itin svarbu kokybiškai nuplauti stiklą. Sausai braukydamas per stiklą valytuvas jį suraižo. Tiems, kurie ryte sėdę prie vairo nusigrando tik vos matomą kvadratėlį ant priekinio stiklo ir tikisi sėkmingai pasiekti kelionės tikslą, žinovai grūmoja pirštu. Plačiau apie tai – laidoje. 