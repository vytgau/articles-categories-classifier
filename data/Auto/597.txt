Viešosios įstaigos „Nacionalinis žiedas“ direktorius Arūnas Samochinas teigia, kad trasos, kurioje vyksta automobilių, motociklų bei dviračių treniruotės ar varžybos, rekonstrukcija gali būti baigta 2020 metais. „Tikiuosi, kad tokia data reali. Jei bus patvirtintas finansavimas, liks tik tinkamai suplanuoti veiklas ir jas įgyvendinti. Laikomės pozicijos, kad negalime keliauti į Vyriausybę ir prašyti finansavimo, kol neturime techninio projekto. Jis galėtų būti baigtas šių metų gegužę (...) Planuojama atnaujinti pačią trasą, kad ji atitiktų „FIA Grade III“ standartą“, – dienraščiui teigė trasą valdančios įstaigos vadovas A. Samochinas. 3,3 km ilgio trasos techniniam projektui parengti Kauno rajono savivaldybė skiria 110 tūkst. eurų. VŽ teigimu, pirmosios lenktynės Kačerginės Nemuno žiedo trasoje įvyko 1961 metais, nuo tada ji nebuvo modernizuota, buvo atliekami tik mažesnio masto atnaujinimo darbai.