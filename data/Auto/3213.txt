Atsakydamas į „Automotive News“ klausimus dėl „Lexus“ sedanų ateities, vienas iš „Toyota“, kuriai priklauso ši prabangių automobilių markė, vadovų Tokuo Fukuichi pasakė, kad, atsižvelgiant į didžiulį krosoverių poreikį, galima daryti išvadą, jog sedanai turi tapti dinamiškesni ir ne tokie standartiniai. „Būtina pasiūlyti tokį sedaną, kuris iš esmės skirtųsi nuo SUV ar krosoverio. Jei to padaryti nepavyks – jei modeliai nebus atitinkamai patobulinti – sedanai konkurencijos neatlaikys. <...> Ateis metas, kai tradiciniams, kvadratus primenantiems sedanams teks pasitraukti“, – sako T. Fukuichi. Įmonės vadovas atkreipė dėmesį, kad SUV ir krosoverių modeliai pastaraisiais metais ypač patobulėjo, taigi, jie dabar tokie pat patogūs ir lengvai valdomi kaip sedanai, rašo carscoops.com. Anot T. Fukuichi, ypač pravartu būtų patobulinti sedanų vairavimo mechanizmą. T. Fukuichi taip pat prasitarė, kad mielai svarstytų universalo kūrimo idėją. „Man asmeniškai „Lexus“ universalo idėja atrodo labai viliojanti. Ją būtų galima įgyvendinti, jei pakaktų išteklių. Automobilis galėtų būti mažesnis nei SUV. Reikėtų rasti optimalų variantą. Idėją ryšimės įgyvendinti tik tokiu atveju, jei tai nebus standartinis universalas“, – svarstė T. Fukuichi.