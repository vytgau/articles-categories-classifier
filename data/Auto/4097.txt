Ralio dalyvius į trasą palydėjo Utenos rajono savivaldybės meras Alvydas Katinas ir „Halls Winter Rally“ įkvėpėjas Benediktas Vanagas. Prieš pat arkos ceremoniją ralio 10 greičiausiai kvalifikaciją įveikusių dalyvių pasirinko starto pozicijas. Jas lenktynininkai rinkosi priešingai kvalifikacijos metu pasiektiems rezultatams. „Nakties metu važiuoti pirmam yra sudėtinga. Tikimės, kad važiuojant vėliau trasa jau bus pravažinėta ir bus geriau“, – sakė greičiausiai kvalifikacinį ruožą įveikęs Dominykas Butvilas, kuris pasirinko 10-ąją poziciją. Antrąją dieną – šeštadienį – ralio žiūrovai kviečiami į „Halls“ festivalio miestelį, esantį vos už 10 km nuo Utenos. Prie festivalio miestelio drieksis net keturi greičio ruožai, tad žiūrovai galės nuolat stebėti pralekiančius lenktynininkus.  „Halls“ festivalio miestelyje bus galima pasišildyti prie laužų, gyvai išgirsti naujausią informaciją iš ralio trasų. Žiūrovai galės išmėginti jėgas padangų slalomo, virvės traukimo, regbio kamuolių ir pasagų mėtymo rungtyse, pažaisti diskogolfą, kroketą ir lankinį, laimėti vertingų prizų. Pirmąsyk žiūrovams skirtoje zonoje veiks vaikų pramogų erdvė. Mažieji žiemos linksmybių gerbėjai šildomoje palapinėje galės sudalyvauti piešinių konkurse, pažaisti smiginį, išmėginti 3D akinius. Vaikai taip pat galės pajodinėti ant ponio, stebėti stulbinantį chemikų šou. Išalkę žiūrovai galės rinktis net keturių šalių: Lietuvos, Gruzijos, Italijos ir Vokietijos – patiekalus. „Halls“ festivalio miestelį žiūrovai patogiai gali pasiekti nuo kelio Utena-Kuktiškės (nr. 111). Važiuojant iš Vilniaus A14 keliu reikėtų sukti Kuktiškių link. Kelias bus pažymėtas specialiomis nuorodomis.