Atvejai, kai toliau važiuoti nepatariama Bendrovės „MD Group“, kuri specializuojasi automobilių garso, vaizdo ir apsaugos sistemų remonto darbuose direktorius Nerijus Šilgalis sako, kad prietaisų skydelio simbolių reikšmes privalo žinoti kiekvienas vairuotojas, nes tai padeda išvengti didesnių automobilių gedimų. „Pirmiausia, reikėtų pradėti nuo to, kad automobilio prietaisų skydelyje atsiradę ženklai yra skirstomi į įspėjamuosius, kurie užsidega geltona spalva ir draudžiamuosius, kurie šviečia raudonai“, – sako elektronikos specialistas. Pasak pašnekovo, kai kuriais atvejais degant raudonam simboliui vairuotojai privalo kuo skubiau sustoti ir nebetęsti kelionės. „Pavyzdžiui užsidegus raudonai tepalo slėgio lemputei pačiam vairuotojui vykti į servisą yra nerekomenduoja. Tokiu atveju geriausia yra išsikviesti techninę pagalbą, kuri automobilį saugiai nugabentų į remonto įstaigą. Važiuojant pačiam – rizikuojama sugadinti automobilio variklį“, – sako N. Šilgalis ir priduria, jog išbėgus tepalui ir nuvažiavus net ir 10 km. neišvengiamai prireiks variklio remonto. Serviso tinklo „Flix-Auto“ Kauno padalinio vadovas Vytautas Paškauskas sako, kad tepalų keitimo intervalą kiekvienas gamintojas nustato skirtingai, priklausomai nuo to, koks yra naudojamas tepalas. „Pavyzdžiui „Volkswagen“, „BMW“ modeliams yra rekomenduotina keisti kas 15 – 30 tūkst. km. Naujesniuose automobiliuose ant skydelio užsidega lemputė, kuri įspėja apie reikalingą keitimą. Keičiant tepalus yra keičiamas ir oro filtras, o kuro filtras yra keičiamas kas antro tepalų keitimo metu“, – pasakoja specialistas. Toliau kalbėdamas apie automobilio skydelyje pasirodančius simbolius, kurių ignoruoti tiesiog negalima, N. Šilgalis išskiria stabdžių sistemos, vairo stiprintuvo ir variklio aušinimo sistemos gedimus. „Jeigu yra kažkokios problemos su stabdžių sistema, vairo stiprintuvu, tai, greičiausiai, užsidegs raudona lemputė, kuri įspės, kad automobilio eksploataciją reikėtų kuo greičiau nutraukti. Pakilus variklio aušinimo sistemos temperatūrai ir nepaisant šio raudonai užsidegusio signalo, jog kritiškai trūksta aušinimo skysčio, variklis perkais ir tada gali prireikti dar ir papildomų remonto darbų“, – aiškina elektronikos specialistas. „Jei žmogus visiškai nepaiso pranešimų, kad neįvyktų nelaimė, daugeliu atveju, užsidegus draudžiamam signalui, automobilis pereina į vadinamąjį serviso režimą – labai apribojimas variklio galingumas“, – sako N. Šilgalis. Pasak „MD Group“ direktoriaus, nereikėtų pamiršti oro pagalvių, kurios ekrane yra žymimos RCSA (aut. šoninės oro pagalvės PCS) ir kitų saugumo sistemų problemų simbolių, kurie yra laikomi įspėjamaisiais ženklais. „Tokiu atveju yra primygtinai siūloma apsilankyti pas specialistus, nes yra informuojama apie problemas apsaugos sistemose, o avarijos metu jos gali nesuveikti ir viskas gali pasibaigti labai liūdnai. Taip pat reikia atkreipti dėmesį ir į kitas skydelio lempučių reikšmes: pavarų dėžės, ABS, padangų oro slėgio ir elektronikos problemas“, – aiškina N. Šilgalis. Apsilankymas servise – visada naudingas Kalbėdamas apie bendrą automobilio priežiūrą ir kitas dažnai keičiamas detales V. Paškauskas sako, kad visada geriausia yra vadovautis gamintojų nurodymais bei profilaktiškai apsilankyti autoservise. „Servisuose yra naudojamos specialios programos, kuriose suvedus automobilio ridą yra matoma, kokie konkretūs pakeitimai yra reikalingi. Kiekvieną kartą apsilankius servise ir, pavyzdžiui, pakeitus tepalus, informacija automobilyje yra nuresetinama iki kito karto, kol vėl bus rekomenduojama keisti“, – pasakoja pašnekovas. N. Šilgalis priduria, kad dabar šiuolaikiniai automobiliai praneša ne tik apie klaidą ar gedimą, bet kur ir ką reikėtų daryti, kaip, pavyzdžiui, prierašas, jog reikia apsilankyti automobilio servise ar patikrinti tam tiktus prietaisus. „Kalbant apie naujus automobilius, jų skydelyje yra nurodomi ne tik kažkokie gedimai, tačiau ir įspėjama apie artėjančius kelio ženklus, kliūtis, greičio viršijimą. Taip pat informuojama apie automatinį stabdymo režimą, moderniuose automobiliuose rodoma tepalo skysčio temperatūra, momentinės kuro sąnaudos ir kiti vairuotojui aktualūs dalykai“, – sako elektronikos specialistas.