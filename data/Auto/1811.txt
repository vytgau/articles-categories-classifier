Interjere – technologijų įtaka Automobilių dizaine didelį vaidmenį vaidina technologijos. Jeigu 1980-aisiais automobilio centrinėje konsolėje būdavo keli mygtukai radijo įjungimui bei ventiliacijos padėties nustatymui, tai pirmajame šio amžiaus dešimtmetyje jų kiekis padidėjo dešimtimis kartų. Didėjant įvairių funkcijų kiekiui, kiekvienos jų valdymui reikalingas atskiras mygtukas, o išpopuliarėjus telefonams, kai kurie gamintojai įterpdavo visą skaičių klaviatūrą. Šiandien vyksta atvirkštinė tendencija – mygtukų skaičius automobiliuose mažėja. Daugelio funkcijų valdymas persikelia į ekranus, o mygtukai dažniau tampa tik interjero dizaino elementu. Pavyzdžiui, „Peugeot 3008“ pianiną primenantis subtilus mygtukų išdėstymas. Šiame modelyje mygtukai įmontuoti taip išmaniai, kad jų praktiškai nesimato ir žvelgiant į centrinę konsolę iš toliau, jie atrodo tik kaip originalus dizaino elementas. Suderinti praktiškumą ir ekonomiją Automobilio išorėje dizaineriai turi dar daugiau iššūkių, o prie jų sprendimų prisijungia ir inžinieriai. Padidinto pravažumo automobilių populiarumas auga valandomis, tačiau panašiu tempu griežtėja ir ekologijos reikalavimai. Ne paslaptis, kad būtent didelį, aukštą ir galingą automobilį priversti vartoti mažai degalų yra labai sudėtinga. Čia receptai yra labai įvairūs: nuo nedidelio darbinio tūrio variklių su turbinomis montavimo iki minimalų oro pasipriešinimą turinčio kėbulo, kas paverčia padidinto pravažumo automobilį ne tokiu ir patikimu kelionėse sunkiai įveikiamais keliais. Juk vienas esminių automobilio elementų prastame kelyje yra atstumas nuo žemės iki žemiausios kėbulo dalies (dar vadinamas prošvaisa) – būtent jo dydis riboja galimybę įveikti įvairaus aukščio kliūtis. Didelė įtaka pasirinkimui Dizainas turi didelę įtaką automobilio pasirinkimui – tą patvirtins bet kuris pardavėjas. Būtent išvaizda neretai nulemia spontaniškus pirkinius ir, nors automobilių srityje tokių yra mažiau nei kitose, dizainas čia turi didelę įtaką. Su tokiu teiginiu sutinka „Peugeot 3008“ automobilį vairuojantis Žydrūnas Savickas. Jo manymu, dizainas yra svarbus daugeliui žmonių – juk būtent automobilio išorė pirma patraukia dėmesį, o laikas nagrinėti techninius parametrus ateina vėliau. Galiūnas pabrėžia, jog dizainas yra individualus dalykas ir tai, kas patinka vieniems, gali nebūti patrauklu kitiems. „Man pačiam tiek kalbant apie pasirenkamus automobilius, tiek kitose srityse, niekada nebūna svarbi kitų nuomonė – man svarbi mano nuomonė. Aš nelabai vertinu žmones pagal jų vairuojamus automobilius. Man tai niekada nebuvo numeris vienas – kažkokio specifinio automobilio vairavimas tik dėl statuso man nelabai suprantamas“, - savo požiūrį aiškina stipriausias pasaulio žmogus. Ateityje – nauji iššūkiai Automobilių dizaineriams jau dabar tenka spręsti įvairius uždavinius, kaip įkomponuoti naujausias technologijas. Pavyzdžiui, kaip įrengti savavaldžių automobilių interjerą? Dabar bandomi koncepciniai modeliai, kuriuose pagrindiniai valdymo prietaisai kaip vairas, pedalai ar pavarų svirtis gali arba būti prieinami vairuotojui, arba pasislėpti taip, kad automobilio salonas primintų svetainę su keliais foteliais.