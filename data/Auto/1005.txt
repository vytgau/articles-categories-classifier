Trečiajame etape sportininkai važavo 502 kilometrus iš Pisko į San Chuaną de Markoną. Greičio ruožo ilgis – 295 kilometrai ir jis vyko nuo pat maršruto pradžios. Kaip ir sekmadienį, lenktynininkams vėl daugiausiai laiko teko praleisti įvairiausio tipo kopose ir kanjonuose. Motociklininkų ir keturračių maršrutas šiek tiek skyrėsi, tačiau bendras jo ilgis visiems sportininkams – toks pat. „Vėl bus nemažai navigacijos – važiuosime visiška bekele. Tokiuose greičio ruožuose pasimesi tu – prarasi daug, pavyks geriau susiorientuoti – gali išlošti net prieš lyderius. Svarbiausiai visus 300 km išlaikyti šaltą galvą – nuklydus nuo trasos ir vėliau ją atradus nesistengti iškart atlošti to prarasto laiko, o po truputį atgauti tempą, surasti prarastą ritmą. Pirmadienį ir vėl bus sunku, bet kokie pirmadieniai būna lengvi, ypač Dakare?“, – su šypsena prieš startą kalbėjo A. Juknevičius. Trečiajame etape organizatoriai grįžo prie įprastos tvarkos ir pirmuosius į trasą vėl išleido motociklus bei keturračius, kurie išvažiavo 12.45 val. Lietuvos laiku. 122-ą vietą bendroje įskaitoje užimantis B. Bardauskas, sekmadienį praradęs laiko, kai bandė pagelbėti trasoje sugedusiam amerikiečiui, startavo 14.14 val. iš 119-os pozicijos. Lietuviui šis etapas ypatingas – 2009 metų Dakare būtent trečiame etape jis krito nuo motociklo ir susilaužė abi rankas. Gerdamas skausmą malšinančius vaistus B. Bardauskas tęsė pasirodymą iki septintojo etapo, kol galiausiai buvo priverstas trauktis. Automobiliai pajudėjo 15.11 val. mūsų šalies laiku. Pirmieji iš lietuvių 19-toje pozicijoje 15.56 val. startavo Antanas Juknevičius ir Darius Vaičiulis, kurie bendroje įskaitoje tuo metu užėmė 20-ą vietą.   Vaidotas Žala su Sauliumi Jurgelėnu pirmadienį lenktynes pradėjo 16.08 val. iš 29-os startinės pozicijos. 38-as 16:14 val. pajudėjo Benediktas Vanagas su Sebastianu Rozwadowskiu. Varžybas tęsė jau tik 88 automobiliai – vien keturiolika ekipažų sudėjo ginklus antrajame etape. Ketvirtas etapas antradienį drieksis 444 kilometrų ilgio kilpa šalia San Chuano de Markonos. Sportininkai įveiks 330 kilometrų greičio ruožą ir grįš nakvoti į tą patį bivuaką. Ralis finišuos sausio 20-ąją Kordoboje (Argentina). 12.45: Lenktynes pradėjo motociklininkai ir keturračiai. Pirmasis startavo ispanas Joanas Barreda Bortas, laimėjęs antrąjį etapą. 14.14: Į trasą pajuda B. Bardauskas. Tuo metu motociklininkų grupės lyderių tapo nugalėtojo titulą ginantis Samas Sunderlandas (KTM), po dviejų įskaitinių punktų pakilęs iš septintosios pozicijos į pirmąją. Antras važiuoja australas Toby Price'as (KTM), trečias čilietis Pablo Quintanilla („Husqvarna“). Pasak „Perkūnas Team“ komandos vadovo argentiniečio Carlos Brebbia, B. Bardauskas miegojo apie 7 valandas, todėl suspėjo atgauti jėgas po vakarykščio sudėtingo etapo. Šiandien jis startavo iš 120 pozicijos. Paklaustas, kaip nusiteikęs startui, lietuvis atsakė: „Labai gerai“. „Komandos vadovui pasiteiravus, o ko palinkėti, vienintelis motociklininkas iš Lietuvos, startuojantis šių metų Dakaro ralyje, tepaprašė sėkmės“, - rašoma komandos pranešime. 14.30: Motociklų klasėje po pirmojo kontrolės punkto ir atskaitos taško prancūzai J. Aubert'as ( Rally Replica 45) ir A. Meo'as (KTM) šoka į lyderių penketuką ir iki pirmaujančio S. Sunderlando atsilieka vos viena minute. 15.11: Starto liniją kerta automobilių klasės sportininkai. Pirmasis pajuda Cyrilis Despres ("Peugeot") iš Prancūzijos. Antrajame etape lenktynininkas buvo greičiausias. Bendroje įskaitoje jis taip pat užima pirmąją vietą. 15.15: B. Bardauskas sėkmingai pasiekia pirmąjį kontrolės punktą bei rikiuojasi 107 vietoje. Į lyderio poziciją šauna australas T. Price'as (KTM). 15.50: Savo facebook paskyroje B. Vanagas pasidalino vaizdo įrašu, kuriame pasakojo apie laukiamą startą. „Šiandien turėsime gerokai paplušėti. Laukia tikrai sudėtingas greičio ruožas. Reikės gerinti pozicijas, lenkti daug dalyvių, kad rytoj turėtume komfortišką starto poziciją“, - apie pirmadienio planą kalbėjo sportininkas. Pasak B.Vanago, sekmadienio avarija, kai ekipažo automobilis vertėsi nuo kopos, jį laibai nustebino „Vakarykštis mūsų „kulverstukas“ mane nustebino. Greičio nebuvo daug, bet va kaip gavosi“, - sakė lenktynininkas. 15.56: Pirmieji iš lietuvių 19-toje pozicijoje automobilių klasėje startavo A. Juknevičius ir D. Vaičiulis, kurie bendroje įskaitoje užima 20-ą vietą. 16.00: B. Bardauskas toliau gerina savo pozicijas. Iš 122 vietos startavęs motociklininkas serviso zoną (ASS) pasiekė būdamas 104-as. Įnirtinga kova vyksta tarp brito S. Sunderlando, argentiniečio K. Benavideso ir čiliečio P. Quintanillos, kuris kol kas užima pirmąją vietą. 16.08: Savo pasirodymą pradeda ir V. Žalos ir S. Jurgelėno ekipažas. Lietuviai etapą pradeda iš 29-os vietos. Penki automobiliai jau pasiekę pirmąjį kontrolės punktą. Pirmas - ispanas Carlosas Sainzas ("Peugeot"). 16.14: Iš 38-os pozicijos nuo starto linijos pajudėjo ir B. Vanago komanda. 16.45: B. Bardauskas jau pasiekęs neutralizacijos ruožą (DSS). Lietuvis iš 104-os pozicijos krenta į 110 vietą. Lyderis ir toliau nesikeičia. Pirmoje vietoje jau septintąjį kontrolės tašką perkopęs P. Quintanilla.  16.50: A. Juknevičius pravažiuoja pirmąjį kontrolės ruožą bei rikiuojasi 21-oje vietoje. 17.00: B. Bardauskas jau ketvirtajame greičio ruožo taške, iki finišo laukia dar trys kontrolės punktai. Etapą jau baigė lyderių trejetukas. Pirmoje vietoje – S. Sunderlandas, antras – K. Benavidesas, trečias – T. Price'as. 17.07: Pranešama, kad sekmadienį antrąjį etapą laimėjęs Ispanijos motociklininkas Joanas Barreda Bortas pasimetė. Vienam iš lyderių, tai kainuos labai daug laiko. 17.10: Paskutinis iš lietuvių startavęs B. Vanagas pasiekia pirmąjį kontrolės tašką (25) ir jau yra aplenkęs V. Žalos ir A. Juknevičiaus ekipažus. 17.25: Pranešama, kad dar vienas motociklininkas Xavieras De Soultrait, kuris vakar užėmė 6-ąją vietą, nuklydo nuo maršruto. 17.30: A. Juknevičius jau serviso zonoje. Lenktynininkas rikiuojasi 27 vietoje. V. Žala kol kas dar nepasiekė ASS punkto ir užima 39 vietą. 17.59: B. Vanagas serviso zoną pasiekia būdamas 24-oje vietoje. A. Juknevičius - 30-as, V. Žala - 32-as. 18.05: Po penktojo greičio ruožo punkto, motociklininkas B. Bardauskas išlieka 110-oje vietoje. Lyderiai šioje klasėje tie patys: pirmas – S. Sunderlandas, antras – K. Benavidesas, trečias – T. Price'as. Nuo kelio nuklydę X. De Soultrait – 15-oje vietoje, o J. Barreda – vos 30-as. 18.52: B. Bardauskas jau įveikė šeštajį kontrolės punktą bei kilstelėjo iki 104-os vietos. Automobilių klasėje B. Vanagas išlieka 24-oje vietoje, tačiau A. Juknevičius šokteli į 21-ąją. Žala krenta keturiomis pozicijos ir užima 36-ąją vietą. 19.11: A. Juknevičius, pasiekęs šeštąjį greičio ruožo punktą, kilsteli viena pozicija aukštyn ir šiuo metu užima 20-ąją vietą. B. Vanagas (24) ir V. Žala (34) kol kas nepasiekę šeštojo kontrolės punkto. 19.37: Finišavę 38 motociklininkai, etapo nugalėtojas - britas S. Sunderlandas (KTM); 16 keturračių, pirmoje vietoje - Čilės atstovas I. Casale'as ("Yamaha"), o automobilų klasėje etapą jau baigė 8 ekipažai, laimėjo "Peugeot" vyrams nosis nušluostęs katarietis A. Al-Attiyah ("Toyota"). 19.43: Pirmasis iš lietuvių paskutinį kontrolė punktą pasiekė A. Juknevičiaus ir D. Vaičiulio ekipažas. Nukritusi viena pozicija žemyn, komanda artėja link finišo. 19.45: Ispanijos lenktynininkas Nani Roma finišo tiesiąją pasiekia sužalotas. Prieš pat finišą nuo kopos krito komandos bolidas. Sportininkas sąmoningas, medikai jam suteikia pirmąją pagalbą. 19.53: Septintąjį kontrolės tašką pasiekia ir motociklininkas B. Bardauskas, kuris užima 102-ąją vietą. 20.15: B. Vanagas pravažiuoja paskutinį kontrolės punktą, sportininkas užima 28-ąją vietą. Avariją patyrusį ispaną N. Romą išgabena sraigtasparnis. 20.33: Po sekinančio etapo, 104-oje vietoje finišą pasiekia B. Bardauskas. Neužilgo pasirodo ir A. Juknevičiaus ekipažas, kuris finišuoja 24-oje vietoje. „Spaudėme tiek, kiek galėjome. Tik pamatau varžovą, iškart spaudžiu akseleratorių. Jausmas nerealus. Šiaip rinkomės kiek kitokias važiavimo trajektorijas nei kiti dalyviai. Stengiamės važiuoti viename arba kitame šone. Šiandien vieną kartą teko pasėdėti duobėje, bet greitai išsikasėme”, - apie trečiąjį etapą kalbėjo A. Juknevičius. 20.50: Finišo tiesiąją pasiekia ir B. Vanagas, kuris užima 26-ąją vietą. 21.55: Paskutinis lietuvių ekipažas jau finiše. V. Žalos ir S. Jurgelėno komanda etapą baigė 33-oje vietoje. Automobilių klasėje nugalėjo N. Al-Attiyah. Katarietis laimėjo ir pirmąjį Dakaro etatą, antrajame jam sekėsi kiek sunkiau. Antroje vietoje finišavo prancūzas S. Peterhanselis, kuris nuo lyderio atsiliko kiek daugiau nei keturiomis minutėmis. Trečias – ispanas C. Sainzas. 3-ojo etapo automobilių klasė: Motociklų klasėje nepralenkiamas ir vėl buvo britas S. Sunderlandas. Nuo jo trimis minutėmis ir tris sekundėmis atsiliko Argentinos atstovas K. Benavidesas, trečias – australas T. Price'as. 3-ojo etapo motociklų klasė: Bendra motociklų įskaita: Tarp keturračių greičiausiai finišą pasiekė lyderiu tampantis čilietis I. Casale'as, kuris nuo artimiausio persekiotojo A.Herdandezo atitrūko beveik devyniomis minutėmis. Trečias finišavo argentinietis P. Copetti. 3-ojo etapo keturračių klasė: Bendra keturračių įskaita: Sunkvežimių gretose finišavo jau tik 24 komandos. Pirmąją vietą užėmė argentinietis F. Villagra, tačiau viso etapo metu jam į nugarą alsavo rusas E. Nikolaevas, kuris finišo tiesiąją kirto antras. Trečioje vietoje – A. Mardeevas. 3-ojo etapo sunkvežimių klasė: Bendra sunkvežimių įskaita: