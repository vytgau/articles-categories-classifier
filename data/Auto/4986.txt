Tuo pačiu šis prekės ženklas startuos ir JAV, praėjus metams po jo pristatymo namų rinkoje Kinijoje. Pirmuoju šio prekės ženklo automobiliu, kurį bus siūloma įsigyti, taps kompaktiškas kartu su „Volvo“ kurtas miesto automobilis. Darbas su švedų „Volvo“ stebinti neturėtų, nes abu prekės ženklai priklauso Kinijos koncernui „Geely“. „Lynk & Co.“ pirmąjį savo modelį Vokietijos sostinėje pristatė praėjusią savaitę, rašo „Autonews“. Šio prekės ženklo atstovai tvirtina itin daug dėmesio skiriantys Vokietijos rinkai. „Lynk & Co.“ vyriausiasis viceprezidentas Alainas Visseris patikino, kad Berlynas – tai simboliškas pasirinkimas pristatymo renginiui organizuoti, nes norima parodyti konkurentams Vokietijoje, kad šio prekės ženklo produktas technologijomis ir kokybe nė kiek nenusileidžia vokiečių gamybos transporto priemonėms. Kaip teigė A. Visseris, Vokietijos rinka – viena iš pirmųjų ir prioritetinių „Lynk & Co.“ rinkų. Nors planai pradėti prekybą savo produkcija Europoje jau 2018 m. dar toli gražu nėra visiškai įgyvendinti, šis prekės ženklas ketina daug dėmesio skirti prekybai internetu, kurti atskirą mažmeninės prekybos taškų tinklą ir naudotis „Volvo“ prekybininkų tinklu arba nepriklausomais prekybos agentais techninės priežiūros ir detalių klausimais. Atlikti tyrimai rodo, kad apie 10 proc. klientų Europoje ir JAV pasirengę įsigyti naują automobilį internetu, tačiau Europoje šiuo metu tokį variantą renkasi mažiau nei 1 proc. pirkėjų. „Automobilių pardavimai internetu Europoje augs, bet turime būti realistiški. Automobilio įsigijimas – antras pagal svarbumą pirkinys žmogaus gyvenime po namų įsigijimo, taigi tai negali būti lyginama su batų pirkimu internetu“, - iliuzijų puoselėti nelinkęs A. Visseris. Dėl šios priežastis „Lynk & Co.“ prireiks reikšmingos rinkos aprėpties pasitelkiant įmonei priklausančius platintojus, pristatysiančius klientams automobilius, nupirktus šio prekės ženklo internetinėje svetainėje. „Lynk & Co.“ pateikiamais duomenimis, Europoje bus reikalinga sukurti per 500 įmonei priklausančių prekybos vietų. „Planuojame kombinuoti mažmeninės prekybos taškus, parduotuves prekybos centruose ir laikinas parduotuves (angl. pop-up stores), o štai tradicinių prekybos atstovų pastatų už miesto rinktis neketiname“, - planais dalinosi A. Visseris. Pirmasis rinką pasieksiantis „Lynk & Co“ modelis paremtas naująja „Geely“ ir „Volvo“ Švedijoje sukurta platforma „Compact Modular Architecture“, kitų metų pabaigoje debiutuosiančia kartu su „Volvo“ sukurtu XC40 modeliu. „Lynk & Co.“ planuoja į rinką paleisti mažiausiai penkis modelius, tarp kurių bus ir kompaktiškas sedanas, tačiau, kaip teigė A. Visseris, šis skaičius dar gali didėti.