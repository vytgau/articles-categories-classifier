„Pacientai nuolat skųsdavosi dėl to, kad atvykus į Santariškių gydymo įstaigas neįmanoma pasistatyti automobilių arba esamose aikštelėse reikia mokėti milžinišką mokestį. Kita vertus, bet kur ir bet kaip pastatyti automobiliai trukdo eismui, kelia pavojų pėstiesiems. Todėl jau nuo 2006 m. kalbama apie būtinybę įrengti daugiaaukštes automobilių stovėjimo aikšteles, tačiau tam vis nebuvo lėšų. Dabar, pasitelkus privatų partnerį automobilių stovėjimo aikštelių problema Santariškėse bus sprendžiama sistemiškai: bus ne tik užtikrintas reikiamas automobilių stovėjimo vietų skaičius, bet ir tinkama aikštelių priežiūra bei efektyvus jų valdymas“, – sako sveikatos apsaugos ministras Aurelijus Veryga. Koncesijos konkurso laimėtojas pagal koncesijos sutartį įsipareigoja per 19 mėnesių suprojektuoti bei SMM teritorijoje sukurti daugiaaukščių bei antžeminių stovėjimo aikštelių infrastruktūrą, kurioje bendras naujų automobilių stovėjimo vietų skaičius sieks 2250. Be to, koncesijos konkursą laimėjusi įmonė visu koncesijos sutarties laikotarpiu, t. y. 25 metus, teiks sukurtos infrastruktūros priežiūros, valdymo bei administravimo paslaugas. „Esame įgyvendinę įvairios apimties ir sudėtingumo automobilių stovėjimo infrastruktūros plėtros ir valdymo sprendimus tiek Lietuvoje, tiek užsienio šalyse. Tad konkurse pasiūlėme mūsų specialistų ilgamete patirtimi ir kompetencija paremtą efektyvų ir inovatyvų automobilių stovėjimo aikštelių sprendimą, kuris iš esmės spręstų daug metų Santariškių medicinos įstaigų miestelį kamuojančią transporto priemonių stovėjimo problemą“, – teigia Marius Blagnys, įmonės „UniPark“ direktorius. Privataus partnerio atrankos konkurse, vykusiame nuo 2014 m. gegužės mėn., preliminarius pasiūlymus buvo pateikę 4 dalyviai. Tai ne tik užtikrino pakankamą konkurenciją, leido išsirinkti geriausią siūlomą SMM automobilių stovėjimo problemos sprendimo būdą, bet kartu ir suteikė galimybę derėtis dėl geriausios galutinės kainos SMM lankytojams ir darbuotojams. Derybų keliu pavyko pasiekti, jog automobilių stovėjimo valandinis įkainis SMM lankytojams atitiktų geltonojoje vietinės rinkliavos zonoje, kuriai priskiriama ir SMM teritorija, nustatytą valandinį įkainį, t.y. 60 euro centų už valandą. Šiuo metu „UniPark“ valdo 110 automobilių stovėjimo aikštelių Lietuvoje, Latvijoje, Estijoje, Lenkijoje bei Baltarusijoje, o bendras valdomų parkavimo vietų skaičius viršija 18500. „UniPark“ priklauso įmonių grupei „Modus Group“.