„Šventiniu laikotarpiu kasmet išauga eismo nelaimių, kurios įvyksta ne kelyje, o stovėjimo aikštelėse, prekybos centrų ar biurų parkavimo vietose bei kiemuose, skaičius. Dažniausiai tai – nedideli įlenkimai, šonų apibraižymai, žibintų iškūlimai, veidrodėlių nulenkimai ar bamperių suskaldymai. Skubėdami žmonės dėl smulkaus įvykio dažnai nesulaukia automobilio, kuriam padarė žalą, savininko. Tiesiog nukentėjusio turto savininkui palieka raštelį su kontaktais už valytuvo ir išvažiuoja savais keliais. Regis, logiška, kad nukentėjusysis paskambins rastu telefonu, abu vairuotojai susitvarkys deklaraciją ir viskas bus išspręsta, tačiau galimas ir kitas scenarijus“, – sakė „Gjensidige“ transporto priemonių draudimo produkto vadovas Andrius Loveikis. Pasak jo, jei raštelį radęs vairuotojas paskambins ne jame nurodytu numeriu, o kreipsis pagalbos tiesiai į policiją, tuomet raštelį palikęs eismo įvykio kaltininkas teisiškai bus laikomas pabėgusiu iš įvykio vietos. „Tokiu atveju, pagal Kelių eismo taisykles vairuotojui gresia piniginė bauda nuo 600 EUR arba galimas vairuotojo pažymėjimo atėmimas nuo vienerių iki trejų metų. Kaltininkui taip pat gali tekti remontuoti automobilį savo lėšomis, jei nesutampa įvykio aplinkybės, kurias jis pranešė draudimo bendrovei su tomis, kurias nustatė policija“, – kalbėjo draudimo bendrovės atstovas. Draudikas patarė, įvykus eismo nelaimei stovėjimo aikštelėje ar kieme, neskubėti pasišalinti iš įvykio vietos. „Pirmiausia, rekomenduočiau 20-30 minučių ramiai lukterėti kitos transporto priemonės vairuotojo. Jei nelaimė įvyko kieme, reikėtų paprašyti kaimynų ar kitų daugiabučio gyventojų pagalbos: žmonių informacija labai dažnai padeda nustatyti automobilių savininkus. Jei avariją padarėte prekybos centro aikštelėje, kreipkitės į jo informacijos skyrių ir praneškite žalą patyrusio automobilio valstybinius numerius per garsiakalbį“, – patarė A. Loveikis. Jis taip pat rekomendavo pačiam kaltininkui paskambinti trumpuoju bendrosios pagalbos telefonu 112. „Policijos pareigūnai, tikėtina, padės surasti transporto priemonės savininką ir su juo susisieks. Dėl smulkaus eismo įvykio policijos ekipažo gali tekti palaukti ilgesnį laiką, nes tai nėra skubus įvykis. Tačiau policija padės nustatyti transporto priemonių savininkus ir galės su jais susisiekti“, – aiškino draudimo bendrovės atstovas. Paliekant automobilį labai judrioje parkavimo aikštelėje šalia prekybos bei verslo centrų, miestų aikščių, arenų, pravartu patiems palikti automobilyje aiškiai matomą savo telefono numerį. „Pilietiškas vairuotojas, kliudęs jūsų automobilį, galėtų iškart susisiekti“, – patarė A. Loveikis. Draudikas atkreipė dėmesį, kad stovėjimo aikštelėje ir kieme padarius smulkų eismo įvykį nereikėtų patiems vertinti padarytos žalos dydį. „Matome tendenciją, kad vertindami padarytą žalą vairuotojai neretai klysta. Dažnai pasitaiko atvejų, kai automobilis tik nestipriai atsiremiama į kitą transporto priemonę, o po meistrų apžiūros paaiškėja, kad tenka keisti visą bagažinės automatinio atsidarymo sistemą. Automobiliuose sparčiai daugėja elektronikos, todėl patiems įvertinti tik paviršiuje matomus avarijos padarinius yra rizikinga“, – dėstė draudimo bendrovės atstovas. „Gjensidige“ duomenimis, žiemą smulkių eismo įvykių skaičius išauga, nes po šventinių laisvadienių į draudikus kreipiasi dvigubai daugiau eismo įvykius patyrusių vairuotojų.