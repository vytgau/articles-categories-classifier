Trakuose praėjusį savaitgalį vykęs ketvirtasis ir paskutinis šiemet „JapMeet“ sutraukė japoniškų automobilių mėgėjus iš visos Lietuvos, rašoma pranešime žiniasklaidai. Buvo ir tokių entuziastų, kurie renginio dieną anksti iš ryto užsiregistravo japonišką automobilį, o popiet atskubėjo juo į renginį. „JDM.lt“ komandos, organizuojančios susitikimų seriją „JapMeet“, tokia dalyvių gausa nenustebino. „Jei visą pavasarį ir vasarą nespėjęs į kažkurį „JapMeet“ ramini save, kad atvažiuosi į kitą, šįkart, kai liko vos mėnuo iki vasarinių padangų sezono pabaigos, ne vienam norėjosi atvažiuoti ir susitikti su bičiuliais“, – sako organizatoriai. Trakuose rankas vieni kitiems sveikindamiesi spaudė modifikuotus, žemintas važiuokles turinčius, japoniškus automobilius vairuojantys automobilininkai. Greta jų vietos atsirado mažiau modifikuotiems, bet rečiau gatvėse matomiems modeliams, tokiems kaip „Toyota Supra“ ar „Nissan Silvia“. Ypač didelio dėmesio sulaukė į „JapMeet“ užsukęs visoje Lietuvoje puikiai žinomas japoniškų „Datsun“ restauratorius Romas Tamulevičius ir jo atvairuotas pilkas „Datsun Fairlady 280Z“.  Anot „JDM.lt“, džiugu tai, kad prieš porą metų pradėta renginių serija virsta stipria ir laukiama tradicija kartą per mėnesį vairuojantiems japoniškus automobilius ir motociklus susitikti vis kitoje Lietuvos vietoje. „Tarpusavyje juokaujame, kad tuoj ir organizatorių nebereikės. Turėjome šiemet atvejį, kai nusukę prastais keliais pavėlavome į susitikimą Klaipėdoje pusvalandį. Atvažiavę buvome maloniai nustebinti pilnutėle aikštele dalyvių. Reikia tikėtis, kad kitąmet tokie susitikimai vyks dar intensyviau“, – viliasi organizatoriai. Trečiasis „JapMeet“ – japoniškiems automobiliams skirtų susitikimų serijos – sezonas prasidės kitąmet, balandį.