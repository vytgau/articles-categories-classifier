Paskaičiavimai Tarkime, kad šiandien litras 95 markės benzino kainuoja 1,02 euro. Litras dujų – kone perpus pigesnis – 0,52 euro. Tiesa, skaičiuojama, kad dujų automobilis naudoja apie 15 proc. daugiau, nei benzino. Skaičiuokime, kad jūsų automobilis 100 km kelio naudoja 8 litrus benzino, o per mėnesį jūs nuvažiuojate 1500 km. Taigi, su dujų įranga per mėnesį sutaupysite beveik 51 eurą. Atsipirkimas Sąlyginai benzininis automobilis kiek pigesnis, nei analogiškas dyzelinis. Žinoma, automobilio kainą lemia eilė veiksnių. „Automobilio kainą nebūtinai lemia kuro rūšis, tai priklauso nuo komplektacijos, nuo stovio ir t.t. Šiuo metu vidutiniškai 4 cilindrų mašinai dujų įranga kainuotų apie 600 eurų. Net ir galinguose visureigiuose dujų įranga puikiausiai veikia. Gal vienintelis nepatogumas gali būti dujų bakas, jei jis nėra viduje, kažkiek sumažina vietos automobilyje. Manau, bagažinės automobilyje neišnaudojamos 100 procentų, tad iš tikro, nelabai kas ir skundžiasi dėl to“, – sako R. Jonaitis. Kaip skaičiavome anksčiau, per mėnesį važiuodami dujomis sutaupome 51 eurą. Tad dujų įranga, jei visi parametrai atitinka aukščiau išvardintus, atsipirktų per maždaug metus. Bumo nebėra Kol litras dujų perpus pigesnis, nei benzinas, sutaupyti galima. Tačiau pastaruoju metu norinčiųjų dujų įrangos mažėja. „Situacija stabilizavosi. Šiuo metu nebėra tokios bangos, kaip buvo. Vienas kitas montuojasi, automobilių kaita nėra didelė, montavimo bumo nėra. Kas keičia automobilį ir mėgsta paskaičiuoti, pliusus minusus, renkasi benzininį automobilį ir dedasi dujas“, – sako R. Jonaitis. Jau paskaičiavome, kad dujomis važiuoti pigiau. Koks dar automobilių varomų dujomis pliusas, lyginant su dyzeliu? „Visų pirma, analogiškas automobilis su analogišku variklio tūriu, benzininis variantas bus 50 procentų galingesnis. Tai reiškia, kad automobilio galia bus didesnė, o sąnaudos kurui bus panašios kaip ir dyzelinio automobilio. Gedimo atveju, dyzelinio automobilio eksploataciniai kaštai yra gerokai didesni, gali siekti ir10 kartų lyginant su benznininiu automobiliu. Kalbu apie benzininį automobilį su įmontuota dujine įranga. Kurui išleidžiama irgi šiek tiek mažiau nei važiuojant dyzeliu“, – dujų pliusus vardija R. Jonaitis. Tiesa, kai kuriais atvejais dujų įranga gali būti gerokai brangesnė. „Automobilio prabangumas nelabai turi įtakos dujinės įrangos kainai. Kainos yra panašios. Gal tik skyriasi išpildymas. Jei į kiekvieną cilindrą dedame kitą dujų įpurškimą, kai stovi dujų bake siurblys, sukelia slėgį ir pučia sistemos slėgį. Tokia sistema yra brangesnė, apie 1200 eurų. Atsiperkamumas kiekvienam automobiliui paskaičiuojamas skirtingai. Jei paimsime pavyzdžiui automobilį, kuris naudoja šimtui kilometrų 8 litrus benzino, dujų jis sunaudos apie 9 litrus“, – sako R. Jonaitis. Beje, specialistas sako, kad apskritai dujos varikliui yra net sveikiau, nei benzinas. „Šiuolaikinė dujų įranga jau neturi tiek įtakos automobilio traukai. Niekas nesiskundžia, kartais net geriau nei benzinas važiuoja. Sakyčiau, naudojant dujas varikliui yra geriau. Tepalus galime keisti pavyzdžiui ne kas 12000 km, o 17000 km“, – sako R. Jonaitis. Problemų būna Tiesa, specialistai sako, kad nors pastaruoju metu dujinė įranga labai pažengus, tačiau specifinių problemų gali kilti. „Visų pirma, dujų degimo temperatūra yra didesnė. Būna, kad išdega vožtuvų įvorės. Dėl to daroma speciali lašinė, kad pakeistų mišinį“, – sako Vytautas Paškauskas, automobilių serviso „Flix-Auto“ Kauno padalinio vadovas. Be to, kai kurioms automobilių markėms dujinės įrangos jis montuoti nepataria. „Japoniškiems automobiliams dujos apskritai nelabai tinka. Įdėjus dujas variklio resursas labai smarkiai sumažėja. Tarkime vokiškiems automobiliams problemų mažiau, tačiau būna, kad kompiuteriai neatpažįsta mišinių. Vis tiek automobilių gamintojas nenumatė, kad bus dedamos dujos“, – sako V. Paškauskas.