Kaip teigiama organizatorių pranešime žiniasklaidai, naujausiame Lietuvos kartodrome vyksiančiose varžybose tikrai netruks įtemptos kovos, tad žiūrovams reginių ir emocijų nepritrūks. Juolab, šio sezono naujovės organizuojant čempionatą, jau pasirodė esančios patrauklios ir žiūrovams, ir patiems sportininkams. Šių metų LKF Lietuvos čempionato varžybose jau vyksta ir parodomieji pačių mažiausių sportininkų važiavimai. Taipogi šį sezoną sirgaliams daug paprasčiau sekti savo numylėtinius – kiekvienas sportininkas dabar gauna vieną starto numerį visam lenktyninės karjeros laikui. Na, o pagrindinė šio sezono naujovė – komandų formavimas pagal klases, iš dviejų lenktynininkų važiuojančių toje pačioje klasėje. Taip racionaliau išnaudojami resursai, aukštesnė konkurencija, komandoms paprasčiau ieškoti potencialių rėmėjų. Įdomios konfigūracijos Elektrėnų kartodrome bus itin įdomu stebėti greičiausios europinės „KZ2“ klasės technika lenktyniaujančių sportininkų kovas. Brangi ir greita „KZ2“ klasės technika aukštos kvalifikacijos lenktynininkams leidžia daryti mažus stebuklus. Jų galimybes puikiai iliustruoja faktas, kad 100 km/val. greitį šios klasės kartai pasiekia greičiau, nei „Formulės-1“ bolidai. Intriguoja ir tai, kad šį sezoną gerokai išaugo šios klasės technika startuojančių sportininkų skaičius – pirmame LKF Lietuvos kartingo čempionato etape Anykščiuose varžėsi net 13 „KZ2“ klasės bolidus skraidinančių sportininkų. Pusiaukelėje tarp Vilniaus ir Kauno įsikūręs Elektrėnų kartodromas – puiki vieta savaitgalio išvykai visiems tiems, kas neabejingi greičiui ir adrenalinui. Nes patys greičiausi Lietuvos kartingo lenktynininkai čia susirinkusiems sirgaliams dovanos pačias geriausias emocijas.