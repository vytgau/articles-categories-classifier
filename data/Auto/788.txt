Automobilis salone bus eksponuojamas iki sausio 26 dienos. „Porsche Exclusive Flagship Dealer“ partnerio statusas – tai ne tik garbė ir pasididžiavimas mums, tačiau ir akivaizdi nauda klientams. Tai svarbi galimybė klientams užtikrinti pirmumą užsisakant ribotos laidos automobilius. Esame vieni pirmųjų gamintojo eilėje, kuriems yra pasiūlomi rečiausi „Porsche“ egzemplioriai. Būtent dėl šio statuso mūsų klientas galėjo įsigyti dabar salone pristatomą „911“ modelį“, – sako Vilniaus „Porsche“ centro direktorė Rasa Klimavičiūtė. Galingesnis ir greitesnis „Porsche“ centre eksponuojamas „911 Turbo S Exclusive Series“ turi šešių cilindrų 3,8 l darbinio tūrio variklį su dviem turbinomis. Jis pasiekia 607 AG ir 750 Nm: tokia galia leidžia modeliui nuo 0 iki 100 km/val. įsibėgėti vos per 2,9 sek., iki 200 km/val. – per 9,6 sek. Didžiausias jo pasiekiamas greitis – 330 km/val., o vidutinės benzino sąnaudos – 9,1 l/100 km. Jo galią pajusti galima tik sėdus prie vairo, tačiau išskirtinė išvaizda tikrai privers atsisukti ne vieną. Jis nudažytas išskirtine „Golden Yellow“ spalva, o priekinės bagažinės dangtis, šoniniai oro aptakai, oro paėmimo angos šonuose, ant variklio ir stogas pagaminti iš anglies pluošto. Tai ne tik suteikia išskirtinę išvaizdą, bet ir sumažina bendrą automobilio masę, o svorio centrą padaro žemesniu. Automobilio išvaizdos akcentus papildo juodi lengvojo lydinio ratlankiai su „Golden Yellow“ elementais. Jų kraštai, pasitelkus novatorišką lazerinę technologiją, preciziniu tikslumu padengti aukso spalvos akcentais. Keraminės stabdžių sistemos apkabos taip pat nudažytos juodai, o „Porsche“ užrašas ant jų – „Golden Yellow Metallic“ spalva. „Porsche 911 Turbo S Exclusive Series“ interjere taip pat netrūksta išskirtinių elementų. Priekinės aštuoniolika krypčių reguliuojamos sėdynės padengtos perforuota oda su aukso spalvos akcentais: siūlėmis bei „Turbo S“ užrašais galvos atramose. „Alcantara“ oda padengtose lubose įkomponuotos dvi „Golden Yellow“ spalvos juostos dar labiau pabrėžia „Porsche“ sportiškumą. Durų slenksčiai padengti anglies pluoštu, jie dekoruoti „Exclusive Series“ pavadinimu bei modelio serijos numeriu – nuo 1 iki 500.  Planuojama, kad visame pasaulyje bus įsteigta vos 100 „Porsche Exclusive Manufaktur“ atstovybių, o „Porsche“ centras Vilniuje jau nuo 2017-ųjų pradžios yra vienas iš jų. Automobilį personalizuoti norintys klientai gali gauti profesionalias konsultacijas Vilniuje, o galutines dizaino subtilybes aptarti pačiame „Exclusive“ padalinyje Štutgarte. Rezultatas – automobilis, kurio kopijos neturi niekas, rašoma pranešime žiniasklaidai.