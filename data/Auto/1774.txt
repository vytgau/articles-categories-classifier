„GR HV Sports“ – tai koncepcinis automobilis, įkvėptas „Toyota“ lenktynių komandos „Gazoo TS050 Hybrid“ bolido, dalyvaujančio ištvermės lenktynėse. Iš tikrųjų galima pastebėti tik keletą panašumų tarp šio koncepcinio automobilio ir lenktyninio bolido. Kažkiek panašus priekio dizainas, galinis difuzorius, dar kelios detalės, tačiau dramatiškai akivaizdžių panašumų nėra. Kita vertus, „GR HV Sports“ yra sportinis automobilis naudojantis hibridinę jėgainę, o tai jau šis tas naujo. Automobilis naudoja THS-R hibridinę sistemą su nežinomo darbinio tūrio varikliu priekyje (spėjama, kad tai – 2 litrų agregatas) ir baterijomis automobilio viduryje. Taip stengiamasi pasiekti labai gerą svorio pasiskirstymą ir žemą svorio centrą, kad automobilis posūkiuose būtų labai vikrus ir smagus vairuoti. Kol kas „GR HV Sports“ svoris nėra skelbiamas, tačiau nesunku numanyti, kad jis bus palyginti nemažas. Automobilis varomas tik galiniais ratais. Nors jėgainės parametrų nežinome, „Toyota“ didžiuojasi netradiciniu sprendimu – automatine pavarų dėže, kuri leidžia keisti pavaras kaip mechaninė. 6 greičių transmisija visą darbą gali atlikti pati, tačiau vairuotojas gali nuspausti mygtuką, perjungiantį ją į rankinį režimą. Tuomet pavarų svirtį galima judinti taip, lyg turėtumėte įprastą 6 laipsnių mechaninę pavarų dėžę. Kaip veikia ši sistema? Įprastai automatinės pavarų dėžės sportiniuose automobiliuose turi porą mentelių – po vieną vairo kairėje ir dešinėje. Patraukus vieną, pavara pakeičiama į aukštesnę, patraukus kitą – į žemesnę. Vieniems tokios sistemos patinka, o kiti ilgisi tų laikų, kuomet pavaras tikrai keisdavo patys. Ši „Toyota“ pavarų perjungimo sistema iš esmės yra tokia pati – pavaras vis tiek perjunginės kompiuteris. Keičiasi tik jungiklio konfigūracija – jokios mechaninės jungties tarp šios svirties ir pavarų dėžės nebus, kaip nėra ir tarp mentelių bei transmisijos. Ar toks pavarų perjungimo mechanizmas tenkins vairavimo entuziastus? Vargu. Viską vis tiek atliks kompiuteris, kuris neleis padaryti klaidų, o ir sankabos pedalo nėra. Už tikrą mechaninę pavarų dėžę ši sistema nebus labiau įtraukianti. Kita vertus, galbūt tai taps bent jau šiek tiek įdomesne alternatyva mentelėms prie vairo?  Vairavimo entuziastai mėgsta mechanines pavarų dėžes todėl, kad joms reikia šiek tiek daugau įgūdžių. Artėjant prie kiekvieno posūkio reikia pasirinkti saugų greitį ir nužeminti pavarą taip, kad automobilis išlaikytų optimalius variklio sūkius ir stabilumą. Jei vairuojate ekonomiškai, jums praktiškai jokio skirtumo nėra, ar vairuoti automobilį su mechanine, ar automatine pavarų dėže. Tačiau vairavimo entuziastai pavaras keičia nuolat, prieš beveik kiekvieną posūkį, bandydami išlaikyti optimalius variklio sūkius. Į juos „Toyota“ šiuo konceptu ir taikosi. Ar „GR HV Sports“ bus gaminamas? Vargu, bent jau ne artimiausioje ateityje. Kompanija vis dar turi savo GT86 modelį, o ir naujoji „Supra“ jau pakeliui. Tačiau kai kurie šio koncepcinio automobilio elementai gali būti perkelti į masinės gamybos mašinas. „GR HV Sports“ turi dar porą įdomių bruožų, neskaitant netradicinio pavarų perjungimo mechanizmo. Pavyzdžiui, „targa“ tipo stogą, kurį turi labai mažai naujų automobilių, ar matiniais dažais padengtą kėbulą. Pavarų perjungimo svirtyje po raudonu dangteliu slepiasi ir degimo mygtukas. Kas žino, gal bent kelis šiuos elementus pamatysime artimiausiuose markės sportiniuose automobiliuose?