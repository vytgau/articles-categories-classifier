Liko kiek daugiau nei mėnuo, kai baigs galioti senieji popieriniai vairuotojo pažymėjimai. Dar prieš ketverius metus Vyriausybė nustatė šį terminą. Valstybinė įmonė „Regitra“ ragina vairuotojus nelaukti iki kitų metų vasario 3 dienos ir kuo greičiau pasikeisti senus dokumentus – vėliau teks stumdytis eilėse. O kaip žinia, norint gauti naują vairuotojo pažymėjimą reikia sveikatos pažymos. Taigi, daugiau žmonių būriuojasi ir prie profilaktinių patikrinimų kabinetų. Su panašia problema susidūrė panevėžietė Silvija Savickienė. Tik jai vairuotojo pažymėjimą pasikeisti reikėjo dėl vagystės. „Mano pažymėjimas galiojo iki kitos vasaros. Bet rudenį pavogė mano rankinę su dokumentais. Vėliau viskas atsirado, bet vairuotojo pažymėjimas jau buvo užblokuotas ir teko jį gauti iš naujo“, – „Sekundei“ pasakojo panevėžietė. Važinėja be dokumento Lapkričio pradžioje moteris užsiregistravo Panevėžio miesto poliklinikoje dėl sveikatos patikrinimo. Vizitas pas šeimos gydytoją buvo paskirtas po mėnesio. „Atėjus paskirtai dienai nuėjau prie gydytojo kabineto. Ten viena sėdėjau apie pusę valandos. Daugiau niekas neatėjo. Taip ir nesupratau, kodėl vizito reikėjo laukti mėnesį – argi negalima buvo greičiau viską atlikti“, – svarstė S. Savickienė. Už sveikatos pažymą vairuotoja poliklinikai sumokėjo 18,55 euro. Tačiau jos negavo, nes dar reikėjo apsilankyti pas psichiatrą. O šį vizitą Vilniaus psichoterapijos ir psichoanalizės centro Panevėžio filiale registratūros darbuotojai panevėžietei paskyrė dar po mėnesio – sausio 3-iąją. Tiesa, pašnekovei buvo pasiūlytas ir greitesnis būdas – už pinigus. Sumokėjusi tris eurus pas psichiatrą moteris galėjo patekti po savaitės, o penkis eurus – tą pačią dieną. „Taigi išeina, kad sumoku 18,55 euro už pažymą ir dar reikia laukti mėnesį psichiatro apžiūros arba ir vėl traukti piniginę. Nors dirbu ir moku mokesčius, bet dar reikia papildomai mokėti. Aišku, medikai visada ras pasiteisinimų, bet bent jau tos pažymos kaina būtų mažesnė“, – aiškino pašnekovė ir pridūrė, kad jos marti už tą patį dokumentą privačioje klinikoje mokėjo 14 eurų ir viską susitvarkė tą pačią dieną. Panevėžietė kol kas važinėja be vairuotojo pažymėjimo. Policijoje jai paaiškino, kad jei pavyks susitarti su kelių patruliais gražiuoju, vairuotoja išvengs bausmės. Bet minėtą dokumentą ji turės veikiausiai tik sausio mėnesį. Krūvis padidėjo Kad dėl vairuotojų sveikatos patikros gydytojams padidėjo darbo krūvis, patvirtino ir Panevėžio miesto poliklinikos direktoriaus pavaduotoja Danguolė Matulienė. Tačiau ji pabrėžė, kad tokius medicininius reikalus reikėtų iš anksto planuoti. Be to, vairuotojas neprivalo sveikatą tikrintis savo gydymo įstaigoje – dėl tokio vizito galima kreiptis į bet kurią kitą. „Žmonės žino, kada baigsis jų vairuotojo pažymėjimo galiojimo laikas, tad nereikėtų laukti paskutinės dienos“, – teigė D. Matulienė. Šiuo metu, anot jos, yra rengiamas projektas dėl panašių pažymų elektroninėje erdvėje. Kai jis bus baigtas, vairuotojai sveikatos pažymas, kaip ir elektroninius receptus, galės užsisakyti internetu ir šios tuoj pat keliaus į „Regitrą“. „Projektas dar nebaigtas, o mes tik jo partneriai. Tikimės, kad kitais metais jau turėsime tokias paslaugas ir žmonėms bus kiek paprasčiau. Tačiau vizitų pas gydytojus internetas nepakeis. Teks ateiti ir pas šeimos gydytoją, ir pas psichiatrą. O jei bus nesklandumų elektroninėje erdvėje, vėl vargsime, kaip šią savaitę strigome su elektroniniais receptais“, – sakė pavaduotoja. Trys mėnesiai nėra ilgai Tris mėnesius laukti susitikimo su psichiatru, pasak Vilniaus psichoterapijos ir psichoanalizės centro vedėjos Violetos Šimanauskaitės, nėra ilgai. Ypač jei tai toks atvejis, kaip profilaktinis vairuotojo sveikatos patikrinimas. „Mūsų įstaigoje tikrai nėra eilių. Šiandien, turėdami siuntimą, psichiatro apžiūros laukė trys vairuotojai. Profilaktinis patikrinimas nėra skubus reikalas ir čia niekada nebus tuoj pat ir greitai. Pirmenybę paliekame rimtiems ligoniams, kuriems tikrai reikia skubios pagalbos“, – „Sekundei“ teigė vedėja. Profilaktiniam patikrinimui šiame centre esą yra numatytos dienos, ir gyventojai turėtų planuoti savo laiką. O jei norima greičiau, galima už tai papildomai sumokėti. „Profilaktinis patikrinimas – mokama paslauga, todėl turimi įkainiai leidžia tokį darbą padaryti greičiau. Šiandien vienas mano pacientas kitą vizitą užsiregistravo po trijų mėnesių. Taigi ir vairuotojams siūlau apie savo sveikatos patikrinimą pradėti galvoti prieš kelis mėnesius. Juk ir cukrų, ir degtukus planuojame, kada pirkti“, – kalbėjo V. Šimanauskaitė. Apžiūri tą pačią dieną Pas savo psichiatrą vairuotojus siunčia ir Panevėžio rajono poliklinika. Todėl gauti sveikatos pažymą, pasak profilaktinio patikrinimo kabineto slaugytojos Dalės Liškienės, čia galima ir gana greitai. „Ar vairuotojai pas mus patenka greitai, reikėtų jų klausti. Kiek girdėjau, internetu užsiregistravusieji viską susitvarko per mėnesį. Aš pati kiekvieną dieną ryte registratūrai duodu papildomų talonų – taip patikrinami 6–8 vairuotojai. Viskas priklauso, ar nėra sveikatos problemų. Jei vairuotojas sveikas, psichiatras jį apžiūri tą pačią dieną“, – tvirtino D. Liškienė. Vyresni vairuotojai papildomai siunčiami pas psichologą. Likus mėnesiui iki vairuotojo seno pažymėjimo galiojimo pabaigos, slaugytojos teigimu, žmonių tikrai pagausėjo. Tačiau stengiamasi jų neapsunkinti – nestumdyti kas mėnesį pas gydytojus. Sveikatos pažyma vairuotojui mėgėjui čia kainuoja 16 eurų, profesionalui – 19 eurų. Skubančiųjų neateina Galbūt iš tiesų sveikatą pasitikrinti ir pažymą susitvarkyti vairuotojams paprasčiau privačiose klinikose? UAB Kniaudiškių šeimos klinikos direktorė Dalia Dalibogienė patikino, kad jų įstaigoje šeimos gydytojas tokią pažymą sutvarko per vieną dieną, tačiau gali užtrukti vizitai pas akių gydytoją, psichiatrą. O tai jau esą nuo klinikos nepriklauso. Tačiau klientų iš kitų medicinos įstaigų dėl minėtų patikrinimų skubos čia nepadaugėjo. Pasak pašnekovės, daugiausia dėl to kreipiasi savi pacientai. Paklausta, kiek privačioje klinikoje kainuoja vairuotojo sveikatos pažyma, direktorė teigė, kad kaina atitinka sveikatos apsaugos ministro patvirtintus įkainius. Juos medicinos įstaigos indeksuoja skirtingai.