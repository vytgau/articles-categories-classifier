Šalies gatvėse važinėja daugiau nei milijonas lengvųjų automobilių, tad nenuostabu, kad prie autoservisų eilės pradėjo rikiuotis dar spalį. Šiuo metu pats pikas – iš anksto neužsiregistravusieji eilėje turės laukti net po kelias valandas. „Nors, kaip sakiau, žmonės vis anksčiau atvažiuoja, bet tos paskutinės savaitės būna tokios pačios, kaip prieš Kalėdas būna kamščiai prie didžiųjų prekybos centrų, taip pat ir pas mus. O jei pasnigtų, būtų dar didesnis antplūdis“, – sakė UAB „Melga“ prekybos direktorius Tadas Kuliešius. Vilniuje už padangų keitimą vidutiniškai gali tekti sumokėti apie 50 eurų, kaina svyruoja, ji priklauso nuo padangų dydžio. Mažesniuose miestuose ši paslauga pigesnė – gali nekainuoti nei 20 eurų. Šiemet naujos padangos kiek brango, maždaug 5 procentais, tačiau jos tampa vis populiaresnės už dėvėtas. O štai, pavyzdžiui, dygliuotos praranda patrauklumą. Anksčiau jas rinkdavosi apie trečdalis vairuotojų, o dabar vos dešimtadalis. Ir nors vasarines padangas privaloma pasikeisti iki lapkričio 10 d., tačiau net ir po šio termino dar kelias savaites žmonių srautas neišsenka. „Būna labai įvairių dalykų, būna netgi mes vasario vidury sulaukiam klientų, kurie atvažiuoja pasikeisti vasarinių padangų. Na, mes labai ir neklausiam“, – pasakojo T. Kuliešius. Draudikai perspėja, kad tos neatsakingumas vairuotojams gali gerokai patuštinti kišenes. Lapkritį oro sąlygos itin suprastėja – rytais formuojasi plikledis, prasideda šlapdriba. Padangas rekomenduojama keisti tuomet, kai oro temperatūra nukrenta iki 7 laipsnių šilumos. „Kasko draudimo atveju, jeigu eismo įvykis įvyko būtent dėl netinkamų padangų, draudimo išmoka nebus mokama, privalomo draudimo atveju žala bus atlyginama nukentėjusiai šaliai, tačiau iš kaltininko, iš to vairuotojo, kuris važiavo nepasikeitęs padangų, tokia žala bus išsiieškota. Praėjusią žiemą registravome įvykį kuomet automobilis su netinkamomis padangomis nuslydo nuo kelio, tai buvo kelių metų senumo automobilis, todėl žala siekė apie 10 tūkst. eurų“, – teigė ERGO Transporto priemonių žalų administravimo skyriaus vadovas Raimondas Bieliauskas. Policija skaičiuoja, kad dar maždaug mėnesį iki gruodžio sustabdo gana nemažai vairuotojų, važiuojančių su vasarinėmis padangomis. Jiems skiriamas įspėjimas arba bauda nuo 30 iki 40 eurų, o taip pat, naikinama techninė apžiūra. „Šiemet mes turim tokių atvejų virš 2 tūkstančių, tai maždaug virš 500 atvejų, kai atimta techninė apžiūra dėl grėsmės eismo saugumui ir 1,5 tūkst. atvejų, tai kai techninė apžiūra atimta po eismo įvykio, nes yra tam tikri eismo įvykiai, tam tikros kategorijos, po kurių žmogus iš naujo susitvarkęs automobilį vėl iš naujo praeitį techninę apžiūrą“, – sakė Policijos departamento Komunikacijos skyriaus viršininkas Ramūnas Matonis. Policija taip pat primena, kad nuo lapkričio 1 d. automagistralėse nuo 130 iki 110, o greitkeliuose nuo 120 iki 110 mažėja leistinas greitis. Visi pasikeitimai galios iki balandžio 1 d.