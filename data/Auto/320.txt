Priemonėje dalyvaujančių Europos šalių pareigūnai nustatė daugiau kaip 100 tūkstančių tokių pažeidimų. Mūsų šalyje policijos pareigūnai išaiškino 528 saugos diržų ir vaikams skirtų specialių sėdynių naudojimo tvarkos pažeidimus. Praėjusiais metais analogiškos prevencinės priemonės metu užfiksuoti 525 tokie pažeidimai, 2016 metais – 485, 2015 metais – 651. Per savaitę (š. m. kovo 12–19 d.) iš viso nustatyti 5 662 Kelių eismo taisyklių pažeidimai. Tarp pažeidėjų – 106 keleiviai, automobiliuose nesegėję saugos diržo. Užfiksuoti 8 atvejai, kai vaikai vežti pažeidžiant Kelių eismo taisyklių reikalavimus. Taip neatsakingai savo mažuosius keleivius vežė 5 vyrai ir 3 moterys. Vienas mažylis pakartotinai vežtas ne specialioje sėdynėje, o buvo laikomas ant rankų. 20 vairuotojų pakartinai „įkliuvo“ be saugos diržo – jiems teks atsakyti pagal Administracinių nusižengimų kodeksą (bauda nuo 60 iki 90 Eur ir gali būti skiriamas teisės vairuoti transporto priemones atėmimas nuo 1 iki 2 mėnesių). Panašiai elgėsi, pakartotinai nebuvo užsisegę saugos diržo, ir 3 jauni keleiviai, kuriems 17–20 metų. 1 asmuo, teisės vairuoti neturintis 25 metų vaikinas, Telšių rajone, važiuodamas motociklu „Suzuki“, kuris neapdraustas civilinės atsakomybės privalomuoju draudimu, nedėvėjo ir saugos šalmo. Daugiausia saugos diržų nenaudojimo atvejų – 59 išaiškino Kauno apskrities vyriausiojo policijos komisariato pareigūnai, 44 atvejus – Klaipėdos, po 29 tokius pažeidimus nustatė Marijampolės ir Tauragės apskričių bei Lietuvos kelių policijos tarnybos pareigūnai. Prieš vienuolika metų Lietuvos policijos pareigūnai, vykdantys eismo priežiūrą, pirmą kartą dalyvavo ir organizavo Europos kelių policijos tinklo TISPOL inicijuotą prevencinę priemonę „Saugos diržai“. 2007 m. vasario 19–25 d. mūsų šalies keliuose buvo išaiškinti 3 628 saugos diržų (vaikams skirtų specialių sėdynių) nenaudojimo atvejai. 2010 m. vasario 15–21 d. analogiškos prevencinės priemonės metu nustatyti 1 683 tokie pažeidimai, 2013 m. kovo 11–17 d. – 833 pažeidimai. Lietuvos kelių policijos tarnyba atkreipia dėmesį į tai, kad už saugumą kelyje esame atsakingi visi eismo dalyviai – ir vairuojantys transporto priemonę, ir keleiviai, ir pėstieji. Užsisegti saugos diržą nėra vien asmeninio apsisprendimo dalykas, tai yra kiekvieno vairuotojo ir keleivio pareiga. Rūpinkimės, gerbkime ir saugokime vieni kitus kelyje, ragina policija.