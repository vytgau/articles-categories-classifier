Kaip DELFI jau skelbė, priėmus pataisą, pažeidėjui būtų taikomas ne tik teisės vairuoti atėmimas, bet ir draudimas vairuoti mašinas, kuriose neįrengti antialkoholiniai variklio užraktai. Užraktas ir trumpesnis terminas Į automobilį įsidiegus tokį užraktą teisės atėmimo terminas būtų trumpesnis, tačiau atsirastų draudimas nustatytą laikotarpį vairuoti transporto priemones, kuriose neįrengti antialkoholiniai variklio užraktai. Susisiekimo ministerijos atstovai DELFI teigė, kad antialkoholinio variklio užrakto sistemos projekto tikslas – numatyti galimybę asmenims, kurie vairavo transporto priemones neblaivūs, skirti trumpesnį teisės vairuoti atėmimo terminą tuo atveju, jei jie vairuos transporto priemones su jose įrengtais antialkoholiniais variklio užraktais. Kitaip sakant, jeigu ne tik pasižadės nebekartoti klaidų, bet ir savo finansine iniciatyva aiškiai išreikš tokį ketinimą, įsigydamas ar išsinuomodamas antialkoholinį variklio užraktą. Siūloma įtvirtinti, kad antialkoholinio variklio užrakto naudojimas būtų savarankiška administracinio poveikio priemonė, t. y. vairuoti transporto priemones, kuriose neįrengtas antialkoholinis variklio užraktas, būtų draudžiama tik asmens, traukiamo administracinėn atsakomybėn, sutikimu. Kitaip tariant, nenorintys pasinaudoti šia galimybe nebus verčiami, tačiau jiems taip pat nebus trumpinamas teisės vairuoti atėmimo apribojimo terminas. Projektas numato, kad pasibaigus teisės vairuoti atėmimo laikotarpiui, jeigu buvo skirtas draudimas vairuoti, asmuo nustatytą laiką galės vairuoti tik transporto priemones, kuriose įrengti antialkoholiniai variklio užraktai. Toks užraktas neleis užvesti transporto priemonės variklio, jeigu transporto priemonės vairuotojo iškvėpto oro mėginyje bus alkoholio. Užvedus variklį, nustatytais laiko intervalais vairuotojas turės pūsti į alkoholio kiekio matuoklį. Aptikęs mėginyje alkoholio, variklio užraktas automatiškai sustabdys transporto priemonės variklio darbą. „Ši priemonė leis sumažinti asmenų, kurie vairavo transporto priemones būdami neblaivūs, pakartotinių nusižengimų skaičių, jie nepraras vairavimo įgūdžių, atsiras galimybė neprarasti ar palengvės darbo, susijusio su transporto priemonių vairavimu, paieškos. Siūlomas teisinis reguliavimas nustatys galimybę vairuotojams, kurie vairavo transporto priemonę būdami neblaivūs, taikyti alternatyvaus pobūdžio poveikio priemones. Artimiausiu metu antialkoholinio variklio užrakto sistemos projektas bus pateiktas svarstyti Vyriausybei. Vyriausybei pritarus, projektas dar bus teikiamas Seimui“, – teigė ministerijos atstovė Edita Banienė. Mokės nubaustieji Papildyti teisės aktai nereglamentuoja, kas turės sumokėti už įrangą, t. y. konkretus mokėtojas nebus nurodytas, sumokėti galės bet kuris sutikęs tai padaryti asmuo. „Teisės aktų projektuose numatoma, kad asmeniui bus draudžiama vairuoti transporto priemonę, kurioje neįrengtas AAVU. Asmuo, kuriam bus pritaikyta ši administracinio poveikio priemonė, galės išsinuomoti įrangą, vairuoti kitam asmeniui priklausantį automobilį su įranga, vairuoti darbdavio automobilį, kuriame įmontuota įranga ir pan.“, – sako E. Banienė. Įranga nebūtinai bus privaloma nuosavame ar kitokiu teisėtu būdu valdomame automobilyje, nebus prievolės ir vairuoti, jei padaręs administracinį nusižengimą asmuo nenorės ar jam to nereikės. „Įstatymų projektuose nurodomas tik draudimas vairuoti transporto priemones, kuriose neįrengti AAVU. Pažeidėjui bus leista pačiam apsispręsti, ar jis įsirengs AAVU nuosavame automobilyje, ar, pavyzdžiui, nuspręs, kad jam pakanka vairuoti tik darbdavio transporto priemonę su AAVU, išsinuomos įrangą, ar įsigys automobilį su įranga ir pan. Svarbiausia, kad šis asmuo vairuotų transporto priemonę su veikiančiu AAVU, nes priešingu atveju tai bus traktuojama kaip vairavimas be teisės vairuoti“, – teigia E. Banienė. Skaičiuojama, kad AAVU įranga kainuoja apie 1 000 eurų. Mėnesio nuomos kaina – apie 100 eurų.