Anot „Ford“, 850 mln. dolerių bus skirta jos gamyklos Veine pertvarkymui, būtent čia „Ford“ planuoja gaminti „Bronco“ ir „Ranger“ modelius. Be to, „Ford“ sukurs 130 darbo vietų „Ford Romeo“ variklių dalių gamykloje, teigiama gamintojos pareiškime. Sausį JAV automobilių gamybos milžinė pranešė nestatysianti naujos automobilių surinkimo gamyklos Meksikoje, kurios statyba kainuotų 1,6 mlrd. JAV dolerių. JAV prezidentas Donaldas Trumpas, daręs spaudimą bendrovei „Ford“ dėl jos planuojamų Meksikoje investicijų, antradienį pranešė savo „Twitter“ paskyroje: „Šiandien svarbi žinia iš „Ford“. Apie didžiules investicijas į tris gamyklas Mičigane. Automobilių bendrovės sugrįžta į JAV. DARBO VIETOS! DARBO VIETOS! DARBO VIETOS!“ „Ford“ savo „Ford Romeo“ gamyklai skirs 150 mln. dolerių automobilių atsarginių dalių gamybai tobulinti ir 200 mln. dolerių – naujam duomenų centrui. Apie savo planus plėsti veiklą JAV Mičigano valstijoje „Ford“ skelbė dar šių metų sausį, tada nuspręsta šiems poreikiams skirti 700 mln. dolerių bei sukurti 700 naujų darbo vietų.