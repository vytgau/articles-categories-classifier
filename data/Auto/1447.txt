Grupė, kurią sudaro gamintojai „Volkswagen AG“ ir „Audi AG“, ketina per artimiausius dvejus trejus metus pagaminti 15 naujos energijos transporto priemonių (NEV) modelių ir 25-is - po 2025 metų, agentūrai „Reuters“ ketvirtadienį sakė „Volkswagen“ Kinijos padalinio vadovas Jochemas Heizmannas. Kvotos NEV gamybai ir pardavimams Kinijoje, kurios įsigalios 2019 metais, išprovokavo visą eilę sandorių elektromobilių gamybos sektoriuje. Bendrovės pristato naujus modelius tikėdamosi laikytis minimalių normų. Automobilių gamintojai, kurie nesilaikys reikalavimų, turės įsigyti teisę dirbti Kinijos rinkoje. „Volkswagen“ rinkai jau pristatė apie 10 NEV modelių, bet jie visi - importuoti, o pardavimų apimtys ribotos, pranešė bendrovės atstovė. Kinija sau išsikėlė aukštus tikslus elektromobilių srityje. Šalies valdžia skatina elektromobilių gamybą, siekdama sumažinti užterštumą bei dėl jo kylantį smogą didžiuosiuose miestuose ir tokiu būdu tapti elektromobilių lydere pasaulyje. J. Haizmannas ketvirtadienį, kalbėdamas prieš prasidedant tarptautinei automobilių parodai, pridūrė, kad grupė ketina iki 2020 m. per metus parduoti 400 tūkst. automobilių, varomų alternatyviais energijos šaltiniais, o iki 2025 m. - 1,5 mln. automobilių per metus.