Maži, dažnai išsiblaškę ir nesižvalgantys. Kelyje vaikai neretai patenka į pavojingas situacijas. Faktai byloja – mažieji nesaugūs net pėsčiųjų perėjose. Kartais – visai ne dėl savo pačių kaltės. Besiaiškinant, kodėl eisme dažniausiai nukenčia vaikai, aiškėja įdomių detalių. „Patys vairuotojai, ypač tėvai, turėtų atkreipti dėmesį, kad sužaloti vaikai dažniausiai žūva būdami ne pėsčiaisiais, o automobilio keleiviais. Taigi daugeliu atvejų atsakomybę už jų sužalojimą turi prisiimti jų tėvai“, – sako Lietuvos automobilių kelių direkcijos Saugaus eismo ir aplinkos apsaugos skyriaus vedėjas Nemunas Abukauskas. Vaizdai, demonstruojantys, kas vyksta per eismo įvykį, jei vaikai neprisegti saugos diržais, – iškalbingi. Net 50-ies km/h greitis, atsitrenkus į kliūtį, gali sukelti viso automobilio ekipažo žūtį. Vaizdai, rodantys, kas nutinka keleiviams, kai automobilis rėžiasi į kliūtį važiuodamas 80-ies km/h greičiu, dar šiurpesni. Kelių policijos pareigūnai nori perspėti ne tik vairuojančius tėvus. Artėjant vasaros atostogoms į važiuojamąją kelio dalį gali vis dažniau netikėtai išvažiuoti išsiblaškę mažieji dviratininkai, riedutininkai ar paskui kamuolį bėgantys vaikai. Kaip teigia Vilniaus apskrities VPK Švenčionių rajono policijos komisariato Veiklos skyriaus bendruomenės pareigūnė Vaida Mikulėnienė, vaikai dažnai užsimiršta – eidami šaligatviais žaidžia kamuoliu, stumdosi. „Kiekvieną kartą pravažiuodamas policijos pareigūnas stabteli ir perspėja tuos vaikus, kad jie elgtųsi atsargiau, nes bet kurią akimirką kamuolys gali išriedėti į gatvę arba vienas vaikas gali pastumti kitą ant važiuojamosios dalies. Toks įvykis gali pasibaigti nelaime“, – sako pareigūnė. Vaikų dėmesį kelyje itin dažnai užliūliuoja ausinukai, rankose maigomi išmanieji telefonai, pastebi V. Mikulėnienė. Tuo metu dviračių mėgėjai pamiršta visas papildomas saugumo priemones. Vis dėlto daugiausia atidumo tiek vaikams, tiek vairuotojams reikėtų pėsčiųjų perėjose. Nesvarbu, ar jos reguliuojamos šviesoforu, ar ne, pastebima, kad ten mažieji eismo dalyviai linkę užsižiopsoti, stoviniuoti ar neprognozuojamai elgtis. Artėjant vasarai, specialistai ragina suaugusiuosius atkreipti dėmesį į vaikų saugumą. Be priežiūros neišleisti mažamečių į intensyvaus eismo gatves, pasirūpinti automobiliuose vežamų vaikų saugumu: mažiausius vežti tik specialiose kėdutėse, vyresnius būtinai prisegti saugos diržais. Lietuvos automobilių ir kelių direkcijos duomenimis, per 10 metų žuvusių vaikų sumažėjo 10 kartų. 2007 metais Lietuvos keliuose žuvo 70 vaikų, pernai – septyni.