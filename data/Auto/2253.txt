Iš tikrųjų, tai apytikriai sumą tikrai galima paskaičiuoti. Tai atliko vienas „YouTube“ kūrėjas, kurio kanalas vadinasi „Chapter S“. Kadangi žinoma, kad gauta suma bus labai maža, reikia apgalvoti prasčiausią scenarijų energijos sąnaudų prasme – dažną vairavimą ir kaitrines lemputes. Pagal europietiškus įstatymus, kiekvienas automobilis privalo turėti šešis posūkių žibintus – po du priekyje ir gale ir du automobilio šonuose. Įprastai visi kartu šie žibintai bus 140 W galingumo, taigi, kaskart įspėjant kitus eismo dalyvius apie planuojamą manevrą įjungsite lemputes, kurių bendra galia siekia 70 W. Kaskart ruošiantis kur nors sukti, posūkiai įjungiami maždaug 2,5-5 sekundėms. Taigi, kaskart įjungus posūkio signalą, bus sunaudota 0,08 W energijos. Tai – visai nežymios energijos sąnaudos. Benzino kilogramas savyje turi maždaug 46,7 MJ/kg (35 MJ/l) energijos. Tačiau visos šios energijos išgauti nepavyksta, nes vidaus degimo variklis nėra labai efektyvus – jo efektyvumas siekia maždaug 25-26 %. Generatorius irgi nėra labai efektyvus, jo efektyvumas siekia maždaug 70-80 %. Prasčiausiame scenarijuje, iš kuro pavyks išgauti tik 17,5 % energijos. Visa kita bus išvaistyta šilumos nuostolių pavidalu. Suskaičiavus gautume, kad penkioms sekundėms posūkio signalams reikia 0,00005 litro degalų. Skaičiuokime, kad Lietuvoje benzinas kainuoja 1,05 euro už litrą. Taigi, jei per dieną posūkio signalais naudositės bent 20 kartų ir vairuosite kasdien, per metus už tai sumokėsite šiek tiek daugiau nei 38 centus. Priminsime, kad kalbame apie senas kaitrines lemputes. Naujuose automobiliuose jos nebėra tokios dažnos, nes jas keičia LED technologija. LED žibintai naudoja bent šešis kartus mažiau energijos, todėl tiek kartų mažiau kainuos ir posūkių rodymas. Taigi, rodyti posūkius iš esmės nieko nekainuoja. Todėl naudoti posūkių signalus tikrai apsimoka – taip pagerinsite eismo saugumą, o ir kiti eismo dalyviai ant jūsų nepyks.