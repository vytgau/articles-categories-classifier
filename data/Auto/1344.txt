„Į techninės apžiūros stotis pristatomos transporto priemonės, kurių rida būna sumažinta lyginant su paskutiniu apsilankymu. Beveik visais atvejais tai būna ridos klastojimo atvejis, tačiau techninės apžiūros specialistai tiesiog įrašo naują rodmenį į protokolą. Gal vertėtų reikalauti, kad tokiu atveju automobiliui būtų atliekama ekspertizė, kuri atskleistų ridos rodmenų sumažėjimo priežastis ir tik po to transporto priemonei būtų toliau leidžiama dalyvauti eisme? Po tokio reikalavimo įvedimo ridos mažėjimo atvejų sumažėtų 95 proc.“, – sako parlamentaras. K. Masiulis ir anksčiau yra teikęs siūlymų, kaip sumažinti ridos klastojimo atvejų. Vienas iš jų – Seime priimtas įstatymas, kuriuo ridos klastojimas buvo pripažintas nusikaltimu. „Kai buvo priimtos tos įstatymo pataisos, gyventojai ir teisėsauga įgijo galimybę kovoti su sukčiavimu. Tokia teise yra naudojamasi ir dabar klastoti ridą yra rizikingiau, tačiau tokių atvejų vis tiek yra labai daug. Taigi reikia ieškoti naujų būdų, kaip mažinti sukčiavimą ir ginti automobilių pirkėjų interesus“, – teigia K. Masiulis. Seimo nario pasiūlymus svarsto už saugų eismą atsakinga Susisiekimo ministerija.