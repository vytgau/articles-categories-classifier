Praėjusiais metais pirmą kartą istorijoje „Volvo XC60“, „Audi Q5“ ir „BMW X3“ Europoje buvo populiaresni už „Mercedes E class“ ir „BMW 5“ serijų sedanų ir universalų versijas. Remiantis rinkos analitikų iš „JATO Dynamics“ pateikiamais skaičiais, pirmojo šių metų pusmečio pardavimai „Premium“ vidutinio dydžio miesto visureigių segmente augo 23 proc. iki 242 tūkst. 682, pirmaujant „Volvo XC60“ (52 tūkst. 147 vnt.), rašo „Autonews“. „Mercedes“ pagal pardavimų rezultatus atiteko garbinga antroji vieta (parduoti 51 tūkst. 653 GLC ir „GLC Coupe“ vienetai). Trečioje pozicijoje – „Audi Q5“ (31 tūkst. 690), o toliau rikiuojasi tokie modeliai, kaip „Land Rover Discovery Sport“, senoji „BMW X3“ versija, „Jaguar F-Pace“, „Porsche Macan“ ir kiti. Remiantis analitikų iš „LMC Automotive“ prognozėmis, šiais metais bus pagerintas praėjusių metų 409 tūkst. 196 parduotų šio segmento transporto priemonių rezultatas ir maksimaliai priartėta prie pusės milijono parduotų automobilių ribos. Lyg to dar būtų maža, anot LMC analitikų, šį rudenį pristatomas naujasis „BMW X3“ ateinančias metais padės pasiekti 560 tūkst. parduotų transporto priemonių viršijančius rezultatus. „Premium“ vidutinio dydžio miesto visureigių segmento pardavimai pastebimai sutelkti Vokietijoje ir Jungtinėje Karalystėje (JK) – didžiausiose rinkose, kurioms tenka bendra 46 proc. siekianti šio regiono pardavimų apimtis.