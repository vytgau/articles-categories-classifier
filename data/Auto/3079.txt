„Spėju, kad tas lokys pamanė, kad tai „Savo lokio pasiėmimo į darbą diena“, – juokavo automobilio savininkas Ryanas McClanahanas iš Roanoko Virdžinijos valstijoje. – Tai buvo beprotiškas rytas.“ R. McClanahanas atsibudo penktą ryto nuo automobilio garso signalo ir labai greitai išsiaiškino, kad tai jo paties mašina. „Pažvelgiu pro langą ir matau, kad mašina tarsi juda, girdžiu triukšmą“, – pasakoja savininkas. Taip, triukšmą kėlė automobilyje užsirakinęs lokys. Ko gero nėra naujiena, kad smalsus lokys atseka paskui maisto kvapą ir sėkmingai atsidaro automobilio dureles. Tačiau šiuo atveju jam pavyko atidaryti duris, įlipti į automobilį, tada uždaryti duris ir dar jas užrakinti. Roanoko policijos viršininkas Chrisas Thayeris atvykęs į įvykio vietą rado juodąjį lokį įstrigusį mašinoje. Gyvūnas buvo išvargęs nuo mėginimų išsilaisvinti. Langai buvo užrasoję, o „vairuotojui“ ieškant durų rankenėlės gerokai nukentėjo automobilio interjeras. Galų gale, mašinos raktas atsirado ir atidarius duris labiau vaikščioti nei vairuoti mėgstantis lokys buvo išlaisvintas.