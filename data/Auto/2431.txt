Palaiminimas iš LASF Kaip rašoma pranešime žiniasklaidai, kitos tokios vietos, kur galima legaliai „driftinti“ – Vilniuje nėra. Ne gana to, „drifto šalis“ dar turi palaiminimą ir iš aukščiau – Lietuvos automobilių sporto federacijos (LASF). Kiekvienais metais, prasidėjus sezonui, „SideToSide“ komanda užpildo organizatoriaus licenzijos prašymą ir gauna leidimą oficialiai rengti treniruotes šioje teritorijoje pagal parengtą saugos planą, kuris yra patvirtinamas LASF. Skamba labai kietai! Po treniruotės – varžybos „Drifteriai“ pirmąją treniruotę čia surengė 2016 metų balandžio 2 dieną ir nuo to laiko visa tai daro reguliariai. Štai šiemet sezonas čia prasidėjo dar žiemą – vasario 26 dieną. Šiais metais „SideToSide“ šioje vietoje surengė 10 treniruočių, o liepos 29 dieną laukia vienuoliktas ir itin gausus dalyvių susirinkimas. Treniruotės organizatoriai laukia daugiau nei 40 „drifterių“. Iš kur tiek daug? Gi jau kitą dieną, sekmadienį, čia įvyks ketvirtasis „Street“ lygos „drifto“ etapas, todėl dauguma šių varžybų dalyvių rado puikią progą iš vakaro kaip reikiant apšildyti savo automobilius ir pramankštinti savo rankų raumenis. Taigi laukia labai gera ir įdomi treniruotė. Naujokų mokykla Grįžtant prie „Driftlando“ – kuomet iškart po treniruotės kitą dieną nevyksta varžybos, prasimankštinti čia atvažiuoja įvairūs žmonės. Kaip teigia „SideToSide“ komandos atstovė Emilija Paliulytė: „Maždaug 80 procentų treniruočių dalyvių yra pilotai, dalyvaujantys „Street“ arba „Semi Pro“ lygos varžybose. „Pro“ lygos pilotai čia užsuka itin retai. Likusi dalis – mėgėjai, kurie važiuoja tik į treniruotes, varžybose dar nedalyvauja. Be to, kiekvienoje treniruotėje pasitaiko po vieną ar du visiškus naujokus, kurie pabando vieną ar du kartus „išpiešti saulę“.“ Taigi tokia „driftui“ skirta aikštelė atlieka ne tik treniruočių funkciją, bet padeda žmonėms įvertinti savo galimybes „užaugus“ būti „drifteriu“. Juk „išpiešti saulę“ ant sausos arba šlapios kelio dangos gali bene kiekvienas, turintis galu varomą automobilį, tačiau valdyti slydimą tikrai sugeba ne dauguma. Todėl „SideToSide“ komandos nariai stebėdami šias treniruotes visada yra pasiryžę padėti, norintiems eiti šonaslydininko keliu. Jie pataria, konsultuoja, kaip mokykloje.  „Dažnai naujokai klausia, kaip jiems geriau važiuoti ir ką daryti, taigi patyrę pilotai mielai dalinasi savo patirtimi. Naujokams netgi leidžiama važiuoti vieniems ir bandytis trasą, kaip jiems yra patogu“,– sakė Emilija. Treniruotės populiarėja Kiekviena treniruotė turi savo trasos konfigūraciją, kuri yra keičiama pagal lenktynininkų pageidavimus: iš sunkesnės į lengvesnę ir atvirkščiai. Dažniausiai važiuojama „gyva eile“, o trasoje vienu metu būna nuo 2 iki 7 automobilių. Pilotai pagal pageidavimą gali važiuoti vieni arba porose. Teritorijoje visuomet budi trasos personalas, kuris vadovauja startui ir atlieka kitas funkcijas. Kaip teigia komandos vadovas Darius Jurčiukonis: „Palyginus su pernai metais, treniruočių paklausa išaugo beveik dvigubai. Dalyvaujančių ir žiūrovų skaičius taip pat gerokai ūgtelėjo. Poreikis tikrai jaučiamas, nes „driftas“ Lietuvoje tampa gana populiarus ir sutraukia daugybę žiūrovų“. Kiek kainuoja treniruotė? Su išankstine registracija – kaina vos 20 eurų. Be to, čia treniruotis galima net ir tuomet, kai nevyksta iš anksto suplanuotos treniruotės. Su komandos priežiūra, šioje aikštelėje yra suteikiama galimybė pasimokyti slysti šonu ir kitomis dienomis, o norintys gali būti pavėžinti su „SideToSide“ komandos „drifto“ automobiliu. „Kviečiu visus dar nė karto „nedriftinusius“ išbandyti trasą ir galbūt atrasti save naujoje srityje. Kita vertus, tai puiki proga legaliai pasvilinti padangas, šio bei to išmokti bei sužinoti, ar šonaslydis yra ta automobilių sporto šaka, kurios jūs norėtumėte imtis“, – ragina visus D. Jurčiukonis. Treniruotė, o po to varžybos Taigi, jeigu norite išbandyti save „drifto“ trasoje arba tiesiog pažiūrėti kaip tai atlieka kiti, belieka šeštadienį atvykti į „N40“ vyrų autoklubo aikštelę, esančią adresu V. A. Graičiūno g. 20, Vilniuje. Veiksmas čia prasidės nuo 12 valandos ir tęsis iki 18 val. Žiūrovai į treniruotę įleidžiami už vos vieno euro paramos mokestį. Surinkti pinigai yra skiriami aikštelės asfalto priežiūrai ir „SideToSide“ komandos plėtrai. Po šeštadienio, visi pasikrovę gerų emocijų, yra vėl laukiami čia pat vyksiančiose „drifto“ varžybose. Jeigu nenorite praleisti „Driftlande“ organizuojamų treniruočių – sekite naujienas „Drift Land“ „Facebook“ paskyroje.