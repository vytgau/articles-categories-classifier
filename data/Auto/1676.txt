„Dabar turėsime konkurencingą atlyginimų lygį“, – šią savaitę po darbuotojų susirinkimo Vakarų Vokietijoje įsikūrusioje gamykloje „Tesla Grohmann Automation“ sakė darbuotojų tarybos atstovas spaudai. „Darbuotojai šiandien buvo informuoti, kad „Grohmann“ gamykloje, kur dirba maždaug 650 žmonių, įvesime apmokėjimo struktūrą“, – pridūrė jis, nieko daugiau nepatikslinęs. Elektroniniu paštu atsiųstame pranešime „Tesla“ teigė, kad nauja darbo užmokesčio struktūra, kuri bus taikoma atgaline data nuo spalio 1 dienos, garantuos darbuotojams „sąžiningą ir konkurencingą atlyginimą“ ir numatys užmokesčio didėjimą praktikantams. Tačiau ji nepatvirtino, kad tai leis padidinti darbuotojų atlyginimus 30 proc., rašo europe.autonews.com. Balandžio mėnesį „Tesla“ visiems gamyklos „Grohmann“ darbuotojams užtikrino, kad jie turės darbo penkerius metus bent iki 2022 metų. Darbuotojai su balandžio mėnesio atlyginimu taip pat gavo po 10 tūkst. eurų čekius „Tesla“ produkcijai įsigyti ir papildomas 1 tūkst. eurų premijas, be to, jų atlyginimai buvo padidinti 150 eurų. „Tesla“ Vokietijoje laukia didesnės išlaidos atlyginimams, kai jai tenka galynėtis su naujojo sedano „Model 3“ gamybos sunkumais, kuriuos generalinis direktorius Elonas Muskas pavadino „gamybos pragaru“. „Tesla“ anksčiau šį mėnesį įspėjo, kad dėl gamybos kliūčių ji atsilieka nuo „Model 3“, turinčių paversti ją masinės rinkos gamintoja, gamybos planų. Iki praėjusių metų, kai „Tesla“ įsigijo „Grohmann“, Pruemo mieste netoli sienos su Liuksemburgu įsikūrusi gamykla padėdavo klientams statyti itin automatizuotus ir efektyvius fabrikus, taip pat baterijų surinkimo linijas elektriniams automobiliams. „Tesla“ tikisi, kad „Grohmann“ patirtis automatikos ir inžinerijos srityje padės jai iki 2018-ųjų per metus pagaminti iki 500 tūkst. automobilių – tam turėtų pasitarnauti itin efektyvių fabrikų technologijos.