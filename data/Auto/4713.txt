Automobilių gamintojai šią problemą bando spręsti ieškodami vis naujų būdų, kaip pagerinti transporto priemonių apšvietimo ir šviesos sistemą. Jau sumanytas specialus vidinis automobilio veidrodėlis, sušvelninantis atspindžius – bėda ta, kad jis sumažina ir matomumą, o tai itin pavojinga. Bene didžiausias proveržis, sprendžiant šią problemą, turėtų būti išmanieji LEB žibintai, galintys suformuoti aktyvius šešėlių kūgius, kurie apsaugo kitas transporto priemones nuo ryškios šviesos, tačiau pasirūpina ir geriausiu įmanomu matomumu vairuotojui. Deja, tokie žibintai dar kurį laiką greičiausiai liks tik prabangių automobilių privilegija, ir prireiks nemažai laiko, kol jie taps visiems įperkami. Vairuotojai iš Kinijos – tikrai ne iš tų, kurie tiesiog sėdės, akinami ryškių šviesų, ir lauks geresnių laikų. Panašu, kad jie jau rado sprendimą. Ant galinių automobilių stiklų jie pradėjo klijuoti vaiduoklius vaizduojančius ar tiesiog šiurpą keliančius lipdukus, kurie turėtų priversti kitus neakinti jų tolimosiomis šviesomis. Sunku paaiškinti, kodėl Kinijos žmonės taip bijo vaiduoklių, bet baimė tikrai prilygsta paranojai. Verta prisiminti prieš kelis mėnesius įvykusį incidentą, kai pasirodė pranešimų apie „Uber“ paslaugą teikiančius vaiduoklius-vairuotojus. Apie ką mes čia? O gi apie vairuotojus, kurie savo paskyros nuotraukai pasirinko „gąsdinančius“ paveikslėlius, padėjusius susirinkti nemenkas sumas užsakymo atšaukimo mokesčiais – žmonės, pamatę, kas gali būti jų vairuotojas, apsigalvodavo ir važiuoti nebenorėdavo. Kad ir kaip kvailai tai beskambėtų, Kinijos policija įsitikinusi, kad vaiduoklių lipdukai kelia pavojų saugumui keliuose. Štai kodėl jais savo automobilių galinį stiklą papuošę vairuotojai moka apie 15 dolerių prilygstančią baudą. Nepaisant to, dauguma mano, kad tiek mokėti už ramybę, jog niekas neapakins tolimosiomis šviesiomis, yra tikrai ne per daug. Galbūt policijai labiau derėtų ne bausti vaiduoklių lipdukų entuziastus, o tuos, kurie piktnaudžiauja tolimosiomis šviesomis? Kad ir kaip ten bebūtų, baudžiami ir pastarieji. Pavyzdžiui, pareigūnai juos verčia žiūrėti į savo automobilio šviesas. Turint omenyje, kad nuo tokios šviesos vairuotojai laikinai praktiškai apanka, išleisti juos į kelią labai rizikinga. Bent jau originalumo trūkumu kinų apkaltinti negali niekas.