Kaip DELFI informavo Lietuvos automobilių kelių direkcija (LAKD), šiuo metu jau vyksta projekto darbų priėmimo procedūros. Iki lapkričio pabaigos bus priimti visi pagal sutartį numatyti darbai ir perduota techninė bei programinė įranga. Tačiau vidutinio greičio matavimo sistema oficialiai pradės veikti tik tuomet, kai bus atliktos metrologinio įteisinimo procedūros. „Radarus reikia metrologiškai patikrinti, patvirtinti metodiką ir sistemą. Tai formali procedūra, kuri buvo pirkimo sąlygose. Tai nauja sistema, tad reikia sukurti metodiką, kaip vyksta matavimas ir užregistruoti. Tada sistema pradės veikti“, – DELFI teigė LAKD vadovas Egidijus Skrodenis. Šioms procedūroms pradėti, LAKD vykdys viešąjį pirkimą, kurio pirminis etapas (techninės specifikacijos rengimas) jau yra pradėtas. Oficiali sistemos veikimo pradžia numatoma 2018 m. pirmąjį ketvirtį. „Planuojame, kad greičio matuokliai galėtų veikti jau lapkričio ar gruodžio mėnesiais, bet dar nebus galima bausti vairuotojų. Visi formalumai, manau, bus sutvarkyti sausio-vasario mėnesiais“, – teigė E. Skrodenis. Sektorinių greičio matuoklių veikimo principas nėra sudėtingas – fiksuojamas įvažiavimo į sektorių ir išvažiavimo iš sektoriaus laikai bei elementariais matematiniais veiksmais apskaičiuojamas vidutinis transporto priemonės greitis. Šiuo metu Lietuvos keliuose veikia vienas bandomasis sektorinis greičio matuoklis kelyje A5 (Kaunas-Marijampolė). Sektoriniai greičio matuokliai bus pastatyti šiuose keliuose: Ryga–Šiauliai–Tauragė–Kaliningradas (A12) – dvi atkarpos Šiauliai–Palanga (A11) – dvi atkarpos Marijampolė–Kybartai–Kaliningradas (A7) – viena atkarpa Vilnius–Varėna–Gardinas (A4) – viena atkarpa Vilnius–Lyda (A15) – viena atkarpa Vilnius–Minskas (A3) – viena atkarpa Vilnius–Prienai–Marijampolė (A16) – viena atkarpa Kaunas–Zarasai–Daugpilis (A6) – dvi atkarpos Panevėžys–Šiauliai (A9) – viena atkarpa Panevėžys–Aristava–Sitkūnai (A8) – viena atkarpa Kaunas–Marijampolė–Suvalkai (A5) – viena atkarpa Panevėžys–Pasvalys–Ryga (A10) – viena atkarpa Ryga–Šiauliai–Tauragė–Kaliningradas (A12) – viena atkarpa Kaunas–Jurbarkas–Šilutė–Klaipėda (141) – dvi atkarpos Mažeikiai–Plungė–Tauragė (164) – viena atkarpa Daugpilis–Rokiškis–Panevėžys (122) – viena atkarpa Vilnius–Švenčionys–Zarasai (102) – viena atkarpa Vilnius–Polockas (103) – viena atkarpa Klaipėda–Liepoja (A13) – viena atkarpa Kaunas–Prienai–Alytus (130) – viena atkarpa Kaunas–Zarasai–Daugpilis (A6) – viena atkarpa (rezervinė vieta) Panevėžys–Aristava–Sitkūnai (A8) – viena atkarpa (rezervinė vieta).