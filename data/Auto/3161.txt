Keista istorija nutiko Kanados Ontarijo provincijoje, Londono mieste, rašo thetruthaboutcars.com. Ji prasidėjo pernai rudenį, kai įmonės „Sparkles Cleaning Service“ savininkas Harry‘is Kraemeris prie kavinės sėdėjo savo „Porsche Cayenne“ automobilyje. Vyriškis nusipirko kavos, spurgą, įsėdęs į mašiną prisidegė cigaretę. Kaip rašė „London Free Press“, automobilis buvo registruotas įmonės vardu, taigi buvo prilygintas darbo vietai, o tai reiškė, kad H. Kraemeris užsirūkė darbo vietoje... Aklai įstatymo raidę traktavęs pareigūnas jam išrašė tris baudos talonus už rūkymą darbo vietoje, kurių vertė buvo keli tūkstančiai dolerių. Pagal Ontarijo įstatymus, draudžiama rūkyti darbo vietoje. Daugelyje vietų negalima rūkyti 9 m atstumu iki verslo, viešosios paskirties pastatų lauko durų ir atvirų autobusų stotelių. Daugelyje miestų priimti įstatymai, pagal kuriuos net rūkymas apleistame, vėjuotame parke yra nusikaltimas, jau nekalbant apie rūkymą vidiniame kieme. Visoje Ontarijo provincijoje draudžiama rūkyti specialiai rūkymui pastatytose pavėsinėse, kurios turi daugiau nei dvi sienas ir stogą. Iki šiol Ontarijo įstatymai nesikišo į asmeninius automobilius – rūkyti juose draudžiama tik tada, jei viduje yra 16 m. ir jaunesnių asmenų. Taigi H. Kraemeris galėjo rūkyti savo automobilyje kavinės automobilių stovėjimo aikštelėje, jei ne viena nelemta smulkmena – mašina buvo registruota įmonės vardu, taigi palaikyta darbo vieta. Nors oficialiai H. Kraemeris nė nebuvo darbuotojas, jis – įmonės akcininkas. Baudos kvitą vyriškiui įteikęs Ontarijo teisėsaugininkas nebuvo nusiteikęs kitaip traktuoti situaciją. H. Kraemeriui skyrė baudą tris kartus. Jam pateikė kaltinimus už rūkymą uždaroje darbo vietoje, už tai, kad jo automobilyje nebuvo ženklo „rūkyti draudžiama“ ir už tai, kad jis tinkamai neprižiūrėjo darbo vietos. Pasipiktinęs H. Kraemeris iš visų jėgų kovojo, kad įrodytų savo nekaltumą. Galiausiai praėjusią savaitę teismas priėmė sprendimą jo naudai ir padarė galą tam, ką jo advokatas pavadino beprasmišku mokesčių mokėtojų pinigų švaistymu. Teisėjas sprendime nurodė neišgirdęs nė vieno argumento, kad automobilis buvo kada naudotas įmonės darbo reikalams. H. Kraemeris sakė numanantis, kodėl sulaukė baudų – jis kaltino su rūkymu kovojančius policininkus. Maždaug prieš pusę metų su rūkymu kovojančios teisėsaugos tarnybos pareigūnas apžiūrėjo H. Kraemerio darbo vietą ir rado jo kabinete antrame aukšte, stalo stalčiuje peleninę su nuorūka. H. Kraemeris dievagojosi, kad rūko tik atsidaręs langą, įjungęs ventiliatorių, o darbuotojai pirmame aukšte nieko apie tai nežino. Ir vis tik nuorūka pelenėje jam tada kainavo 700 dolerių baudos. „Paliepiau jam nešdintis iš mano kabineto, turbūt pasakiau ir negražių dalykų, nežinau“, – pasakojo H Kraemeris. „Mes dar grįšime“, – tada atsakė jam pareigūnas. Teisme pareigūnas sakė, kad sulaukęs anoniminio skambučio, todėl sekė H. Kraemerio „Porsche“ nuo darbo vietos iki kavinės, kurios automobilių stovėjimo aikštelėje pamatė, kaip vyriškis prisidegė cigaretę. Tolesnę istoriją jūs jau žinote.