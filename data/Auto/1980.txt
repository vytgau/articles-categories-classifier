„Visi „Maserati“ automobiliai, kurie demonstruojami šį mėnesį vykstančioje automobilių parodoje, pristatomi kaip 2018-ųjų metų modeliai. Gamintojas pasistengė ir atnaujino visus savo gamoje turimus modelius, kiekvieną jų parodos lankytojai gali pamatyti ir paliesti užsukę į „Maserati“ stendą“, – sako Aurimas Tamašauskas, „Modus Group“ automobilių ir motociklų pardavimų direktorius. Dvi „Maserati Ghibli“ sielos Atnaujintas pats sėkmingiausias visų laikų „Maserati“ modelis „Ghibli“ tapo ne tik modernesniu ir stilingesniu, bet turės ir du išskirtinius komplektacijos lygius. Galbūt naujojo „Ghibli“ savininkai gyvena aktyviai? Tuomet jiems skirta „Ghibli GranSport“ versija, atspindi sportišką šio gamintojo prigimtį. Jeigu svarbu prabanga, kuri neatsiejama nuo „Maserati“ automobilių, tuomet „Ghibli GranLusso“ turėtų atliepti išrankiausių vairuotojų automobiliui keliamus reikalavimus. Vien ko vertas apdailai panaudotas mados namų „Ermenegildo Zegna“ šilkas. Atnaujintas „Ghibli“ bus ne tik stilingesnis, pasikeitęs dizainas pagerino automobilio efektyvumą. Pavyzdžiui, nauji priekinis ir galinis buferiai prisideda prie efektyvesnės aerodinamikos. Aukščiausio lygio „Ghibli S“ ir „Gibli S Q4“ bus dar galingesni. Atnaujintas variklis turės 20 AG daugiau – net 430, o sukimo momentas padidėjo nuo 550 Nm iki 580. Tai leido pagerinti ir dinamines savybes, nes „Ghibli S“, kuris varomas tik galiniais ratais, nuo 0 iki 100 km/val. spurtuos per 4,9 sekundės, o visų varančiųjų ratų pavarą turintis „Ghibli S Q4“ tą patį padarys per 4,7 sekundės. Abiejų versijų maksimalus greitis siekia 286 km/val.  Visgi didžiausia naujiena 2018-ųjų metų „Ghibli“ modelyje yra gausybė technologijų, kurios į šį modelį bus montuojamos pirmą kartą. „Maserati“ nusprendė atsisakyti hidraulinio vairo stiprintuvo ir jį pakeitė elektriniu, todėl naujieji „Ghibli“ galės turėti pagalbines vairavimo sistemas, kurios padeda vairuotojui tvarkytis ekstremaliomis aplinkybėmis. Pažangi vairavimo pagalbos sistema turi tokias funkcijas, kaip perspėjimas apie nukrypimą nuo važiavimo linijos, ženklų atpažinimas ir autonominė stabdymo sistema. Atnaujinti priekiniai žibintai nuo šiol naudoja „Full LED“ technologiją. Subtilesnis „Maserati Quattroporte“ Kaip ir mažesnis „Ghibli“, taip ir didesnis „Quattroporte“ sedanas, tapo šiek tiek galingesnis, greitesnis ir išmanesnis. 2018-ųjų metų modelis, kurį galima pamatyti tarptautinėje Frankfurto automobilių parodoje, turės „Full LED“ technologijos priekinius žibintus. „Quattroporte“ taip pat gavo elektroninį vairo stiprintuvą, kuris užtikrina dar tikslesnį automobilio valdymą ir tuo pačiu, leidžia sumontuoti naujausias saugumo technologijas. Nuo šiol „Quattroporte“ pirkėjai galės užsisakyti pažangią vairavimo pagalbos sistemą, kuri turi ženklų atpažinimo funkciją, taip pat perspėja vairuotoją apie nukrypimą nuo važiavimo linijos, o autonominė stabdymo sistema padės sustoti ekstremaliose situacijose. Į „Quattroporte“ montuojamas toks pat benzininis V6 variklis kaip ir „Ghibli“ modelyje, todėl ir jo galingumas identiškas – 430 AG ir 580 Nm sukimo momentas. Padidėjusi galia, varomai tik galiniais ratais „Quattroporte S“ versijai, iki 100 km/val. leidžia įsibėgėti per lygiai 5 sekundes, o „Quattroporte S Q4“ tai daro dar šiek tiek greičiau, per 4,8 sekundės. Didžiausias „Quattroporte“ išvystomas greitis – 288 km/val. Išmanesnis „Maserati Levante“ Pats jauniausias „Maserati“ šeimos narys ir pirmasis per ilgesnę nei 100 metų istoriją šio gamintojo padidinto pravažumo modelis „Levante“ taip pat sulaukė pokyčių. 2016-iais metais debiutavęs „Levante“ yra sportiškas padidinto pravažumo automobilis, galintis pasigirti 50/50 svorio tarp ašių balansu ir žemiausiu svorio centru klasėje. Tai leidžia užtikrinti tikslų ir sportišką automobilio valdymą. Būtent tai, ko iš „Maserati“ ir tikisi jo vairuotojas. 2018-ųjų metų „Levante“ modelis turės du naujus komplektacijos lygius. Tai prabangą pabrėžiantis „GranLusso“ ir sportiškas, kraują kaitinantis „GranSport“. Kaip ir sedanai „Ghibli“ bei „Quattroporte“, taip ir atnaujintas „Levante,“ turės elektrinį vairo stiprintuvą bei galimybę įdiegti naujausias saugumo technologijas, kurios yra pažangios vairavimo pagalbos sistemos sudėtyje. Efektyvesni „GranTurismo“ ir „GranCabrio“ Atnaujinti legendiniai „Maserati“ kupė „GranTurismo“ ir kabrioletas „GranCabrio“ Frankfurto automobilių parodoje demonstruoja naują stilių ir eleganciją, kuri proporcingai derinama su sportiškumu. Nauji priekinis ir galinis buferiai, naujos radiatoriaus aušinimo grotelės suteikė ne tik naujumo ir kiek agresyvesnį įvaizdį, bet pagerino ir aerodinamiką. Viduje abu modeliai turės visiškai naują 8,4 colio lietimui jautrų ekraną, kuriame bus galima valdyti automobilio funkcijas. „Harman Kardon“ „premium“ garso sistema leis klausytis mėgstamiausios muzikos itin kokybiškai. Atsinaujino ir variklis, kuris montuojamas tiek į kupė, tiek į kabrioletą. 4,7 l benzininis atmosferinis V8 variklis nuo šiol turės 460 AG ir 520 Nm sukimo momentą. „Maserati“ stende – ne tik automobiliai Frankfurto automobilių parodos metu „Maserati“ stende pristatomi ne tik atnaujinti šio gamintojo automobiliai, bet ir visa aibė išskirtinių stiliaus atributų. „Maserati“ kartu su laikrodžių gamintoju „Bulgari“ sukūrė du išskirtinius modelius, kuriuos pavadino „GranLusso“ ir „GranSport“. Vyriškų drabužių ir aksesuarų kūrėjai, mados namai „Ermenegildo Zegna“ sukūrė išskirtinę „Maserati“ vairuotojams skirtą kolekciją. Batai, aprangos detalės ir odiniai kelioniniai krepšiai sukurti atsižvelgiant į „Maserati“ stilių, todėl apranga dera prie automobilio. Beje, būtent „Ermenegildo Zegna“ prisidėjo prie „GranLusso“ komplektacijos kūrimo „Ghibli“, „Quattroporte“ ir „Levante“ modeliams. Išskirtiniai itališki sportiniai ir lenktyniniai „Maserati“ automobiliai gaminami nuo 1914 metų. Daugiausiai šių automobilių parduodama JAV, Italijos ir Didžiosios Britanijos rinkose. „Maserati“ automobiliams variklius gamina „Ferrari“. Per metus vidutiniškai pagaminama tik apie 6000 „Maserati“ automobilių.