Ekipažas į lenktynes vyksta turėdamas dvi užduotis – išsilaikyti ant kelio iki pat finišo bei užsitikrinti pergalę „BMW Cup“ įskaitoje, kurioje šiuo metu pirmauja. Komandos pilotas R. Šeinauskas pasakoja, kad ekipažas pasiruošęs tikslus pasiekti savo jėgomis ir visko fortūnai nepaliks. „Tikrai spausime gazą, lėksime, nes turime nugalėti klasėje. Nelauksime, kol suklys varžovai. Spausime, atakuosime ir bandysime laimėti savo jėgomis. Važiuosime taip, kaip mokame – agresyviai ir gražiai žiūrovų akims. Jokios paramos iš varžovų nesitikime. Norime laimėti visus greičio ruožus bei „Power Stage“ ruožą ir taip garantuoti sau pergalę šių metų sezone, „BMW Cup“ įskaitoje“, – optimizmu tryško R. Šeinauskas. Komandos lenktynininkas prisimena, kad prieš dvejus metus varžybos Elektrėnuose jiems baigėsi šalia kelio, kliudžius nemenką medį po to, kai posūkyje automobilis užgeso dėl techninio gedimo ir ekipažas tapo tiesiog keleiviais. Be to, praėjusiose varžybose Rokiškyje ekipažui teko „pabendrauti“ su nejuokingo dydžio akmeniu, todėl sportininkas sako, kad panašių klaidų dabar bandys išvengti. „Po Rokiškio „puntukų“ išsigydėme visas automobilio žaizdas, analizavome, kokias klaidas darėme ir norime, kad jos nepasikartotų. Dabar esame šimtu procentų pasiruošę. Greičio ruožai Elektrėnuose bus pakankamai ilgi. Kai kurie po 16, kai kurie po 26 kilometrus, tad reikės išlaikyti koncentraciją ir šaltus nervus“, – kalbėjo komandos vairuotojas. „RR Team“ ekipažas taip pat pasidžiaugė, kad optimistiškai nuteikia oponentų skaičius klasėje. „BMW Cup“ įskaitoje Elektrėnuose pasirodys jau šeši ekipažai. Kitąmet situacija čia turėtų būti dar įdomesnė, kadangi jau dabar „RR Team“ komandos dirbtuvėse ruošiami du, šios klasės reikalavimus atitinkantys BMW modeliai.