Bendri „Hyundai“ ir „Kia“ automobilių pardavimai Kinijoje šių metų kovo mėnesį, lyginant su tuo pačiu laikotarpiu pernai, smuko net 52 proc. Pardavimams ypač pakenkė pastaruoju metu dėl netoli Seulo dislokuojamų JAV priešraketinių sistemų Kinijoje padidėjusios antikorėjietiškos nuotaikos. „Kadangi Kinijoje nėra norinčiųjų pirkti „Hyundai“ automobilius, nematome jokios prasmės ten pristatyti ir reklamuoti naujus modelius“, – teigė vienas iš „Hyundai“ ir „Kia“ kompanijų atstovas Kinijoje Hsueh Yung-hsingas. Palyginimui, konkurentai „Toyota“, „Honda“ ir „General Motors“ pranešė apie kovą Kinijoje didėjusius pardavimus. Hsueh Yung-hsingas taip pat pridūrė, kad ilgalaikės kompanijos perspektyvos Kinijoje gali būti nykios, ir priminė, kad 2012 m. kilęs teritorinis ginčas tarp Japonijos ir Kinijos pakenkė japonų automobilių pardavimams. „Japonijai prireikė trejų metų tam, kad jų pardavimai Kinijoje atsigautų. Jei nebus parduodami automobiliai, mūsų pardavėjai Kinijoje mus paliks ir mums prireiks mažiausiai dvejų metų, kad atgautume savo rinkos dalį“, – teigė jis.