Važiuodami keleiviniu autobusu visada užsisegantys diržus nurodė 36 proc. apklaustų lietuvių, dar 27 proc. sako, kad dažniausiai užsisega. Be nepatogumo, lietuviai minėjo apie būtinybę užsisegti saugos diržą tiesiog nepagalvojantys (28 proc.) arba nematantys poreikio (8 proc.). „Segėti saugos diržus autobusuose dar daugeliui yra neįprasta. Nepaisant saugos diržų informacinių ženklų, didelė dalis keleivių saugos diržų nesegi ar segi tik dalį kelionės. Tą pačią problemą matome visose Vidurio ir Rytų Europos šalyse. Keleiviams arba trūksta žinių, kad segėti saugos diržą autobuse taip pat privaloma kaip ir automobilyje, arba supratimo, kad rūpintis saugumu autobuse yra lygiai tai pat svarbu kaip ir važiuojant kitomis transporto priemonėmis“, – sako Hannesas Saarpuu, „Lux Express“ grupės direktorius. Paklausti, ar segi saugos diržus automobilyje, 67 proc. lietuvių nurodė, kad saugos diržus visada užsisega. Nepaisant to, kad automobilyje segėti saugos diržą privalo ir gale sėdintys keleiviai, beveik trečdalis respondentų (27 proc.) sako, kad diržą segi tik sėdėdami priekyje. 6 proc. automobiliu važiuojančių lietuvių dažniausiai užsisega diržą, o 1 proc. – niekada nesegi.  Dažniausias vairuotojų pasiaiškinimas – „veržia“ Lietuvos kelių policijos tarnybos statistika rodo, kad per pastaruosius kelerius metus išaiškinama vis mažiau saugos diržų nesegėjimo atvejų, tačiau skaičiai vis dar įspūdingi. 2012 metais nustatyti 23 tūkst. 496 saugos diržų nesegėję automobilių vairuotojai ir keleiviai, per dešimt šių metų mėnesių policijos pareigūnai užfiksavo 17 tūkst. 941 atvejį, kai asmenys, važiuodami transporto priemonėse nebuvo užsisegę saugos diržų, tarp jų – 3095 keleiviai. „Vis dar matome problemą, kad dauguma transporto priemonių keleivių nežino privalantys užsisegti saugos diržą. Kaip parodė ir „Lux Express“ keleivių apklausa, nemaža dalis lietuvių diržų nesegi sėdėdami automobilio gale, ne visada tai daro ir sėdėdami priekinėje keleivio ar vairuotojo sėdynėje. Kaip rodo praktika, vienus skaudžiausių sužeidimų avarijų metu patiria saugos diržų nesegintys keleiviai. Pavyzdžių nereikia ieškoti toli praeityje. Šių metų rugsėjį Vokietijoje vertėsi lietuvius į Angliją vežęs mikroautobusas. Du keleiviai iškrito per langus, jie buvo sužeisti sunkiausiai. Ir tokių pavyzdžių ne vienas. Gaila, kad tik įvykus nelaimei susimąstoma, kad transporto priemonėje saugos diržas įrengtas ne šiaip sau“, – sako Lietuvos kelių policijos tarnybos viršininkas Vytautas Grašys. Be saugos diržų pagauti vairuotojai ir keleiviai visaip bando išsisukti nuo gresiančios baudos ir sugalvoja įvairių pasiaiškinimų, kodėl jie pažeidė Kelių eismo taisykles. Populiariausi pasiaiškinimai: „saugos diržas man veržia“, „nepagalvojau užsisegti“, „ką tik pradėjau važiuoti ir dar nespėjau užsisegti diržo“, „man čia pat (visai netoli) važiuoti“. Lietuvos kelių policijos tarnybos viršininkas primena, kad, pagal Kelių eismo taisykles, saugos diržus privalo segėti ne tik automobilių keleiviai, bet ir autobusų, jeigu saugos diržai juose įrengti. Pareigingiausi – estai Apklausa parodė, kad labiausiai Baltijos šalyse savo saugumu rūpinasi estai. Jie ne tik kur kas dažniau nei lietuviai visada segi saugos diržą automobilyje (91 proc.), bet ir autobuse (50 proc.). Niekada ar beveik niekada saugos diržo autobuse neužsisega penktadalis keliaujančių estų (22 proc.), likusieji nurodė dažniausiai tai darantys, t. y. užsisegantys. Apklausos duomenimis, latviai taip pat kiek labiau rūpinasi savo saugumu kelyje nei lietuviai. Autobuse saugos diržus visada užsisegantys sako 35 proc. latvių, dar tiek pat – niekada ar beveik niekada. Skirtingai nuo lietuvių ir estų, kurių daugumai tai tiesiog nepatogu, 58 proc. latvių sako apie tai nepagalvojantys. Kiek pareigingesni latviai ir važiuodami automobiliu – su saugos diržu visada važiuoja beveik 8 iš 10 latvių (75 proc.). Tik sėdėdami priekyje diržą užsisega 15 proc. respondentų iš Latvijos, 8 proc. – dažniausiai užsisega, likusieji 2 proc. – niekada ar beveik niekada neužsisega. „Matydami, kad keleiviai savo saugumu, važiuodami autobusu, rūpinasi dar per mažai, lapkričio mėnesį skelbiame akciją „Užsisek saugos diržą autobuse“. Raginsime keleivius atkreipti dėmesį į informacinius ženklus ir pratinsime saugos diržą segėti ir autobusuose. Bendradarbiausime su Lietuvos kelių policijos tarnyba, kurios pareigūnai tikrins, ar keleiviai, vykdami autobusu, užsisega saugos diržą. Kartu šia akcija priminsime visada saugos diržą segėti ir automobilyje“, – pasakoja „Lux Express“ grupės vadovas. Įmonės keleivių apklausa atlikta šių metų rugsėjį. Apklausti iš viso 9202 keleiviai iš Lietuvos, Latvijos, Estijos, Lenkijos, Rusijos, Suomijos, Baltarusijos. Rezultatai apibendrinti, remiantis 2689 keleivių iš trijų Baltijos šalių atsakymais.