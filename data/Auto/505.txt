Anksčiau planuota, kad sistema pilnu pajėgumu pradės veikti vasario pabaigoje ar kovo pradžioje, tačiau, Lietuvos automobilių kelių direkcijos teigimu, „startas“ buvo atidėtas. „Vidutinio greičio matavimo sistemų paleidimo pradžia bus nukelta iki antro šių metų ketvirčio. Šiandien sistema veikia ir kaupia visų transporto priemonių statistinius duomenis sistemos viduje. Tačiau asmenys, viršijantys vidutinį važiavimo greitį ruože, nebus baudžiami, kol neatliktos visos metrologinio įteisinimo procedūros“, – DELFI teigė Evaldas Tamariūnas, LAKD Tarptautinių ryšių ir komunikacijos skyriaus ryšių su žiniasklaida specialistas. Fiksuos visus be išimties Iš esmės sektorinių greičio matuoklių veikimo principas nėra sudėtingas – fiksuojamas įvažiavimo į sektorių ir išvažiavimo iš sektoriaus laikai bei apskaičiuojamas vidutinis greitis. „Vairuotojui pravažiavus pirmąją kamerą, užfiksuojamas transporto priemonės valstybinis registracijos numeris ir siunčiamas į centrinę programinę įrangą. Kelio ruože esanti antroji kamera atlieka analogiškai tą patį procesą ir tik tuomet centrinėje programinėje įrangoje gauti duomenys iš abiejų kamerų yra sulyginami, išskaičiuojamas vidutinis greitis. Jeigu užfiksuojamas vidutinio greičio viršijimas, centrinė programinė įranga išsiunčia apjungtą duomenų paketą į Administracinių nusižengimų registrą, kur ir suformuojamas pažeidimo protokolas“, – teigė Lietuvos automobilių kelių direkcijos specialistas Laurynas Slapšys. 25 sektoriai Kaip jau skelbė DELFI, iš viso bus įrengti 25 nauji sektoriai. Viešą konkursą, kuriame dalyvavo dvi įmonės, laimėjo UAB „Fima“. Nors atkarpų ilgis skirtingas, atstumas daugumos sektorių ilgis svyruoja nuo 4 iki 7 kilometrų. Tai reiškia, kad šį atstumą bus skaičiuojamas įveiktos distancijos laikais. Sektoriniai greičio matuokliai bus pastatyti šiuose keliuose: Ryga–Šiauliai–Tauragė–Kaliningradas (A12) – dvi atkarpos Šiauliai–Palanga (A11) – dvi atkarpos Marijampolė–Kybartai–Kaliningradas (A7) – viena atkarpa Vilnius–Varėna–Gardinas (A4) – viena atkarpa Vilnius–Lyda (A15) – viena atkarpa Vilnius–Minskas (A3) – viena atkarpa Vilnius–Prienai–Marijampolė (A16) – viena atkarpa Kaunas–Zarasai–Daugpilis (A6) – dvi atkarpos Panevėžys–Šiauliai (A9) – viena atkarpa Panevėžys–Aristava–Sitkūnai (A8) – viena atkarpa Kaunas–Marijampolė–Suvalkai (A5) – viena atkarpa Panevėžys–Pasvalys–Ryga (A10) – viena atkarpa Ryga–Šiauliai–Tauragė–Kaliningradas (A12) – viena atkarpa Kaunas–Jurbarkas–Šilutė–Klaipėda (141) – dvi atkarpos Mažeikiai–Plungė–Tauragė (164) – viena atkarpa Daugpilis–Rokiškis–Panevėžys (122) – viena atkarpa Vilnius–Švenčionys–Zarasai (102) – viena atkarpa Vilnius–Polockas (103) – viena atkarpa Klaipėda–Liepoja (A13) – viena atkarpa Vilnius–Prienai–Marijampolė (A16) – viena atkarpa Kaunas–Prienai–Alytus (130) – viena atkarpa Kaunas–Zarasai–Daugpilis (A6) – viena atkarpa (rezervinė vieta) Panevėžys–Aristava–Sitkūnai (A8) – viena atkarpa (rezervinė vieta).