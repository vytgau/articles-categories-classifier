Koncepcinis automobilis „SymbioZ“, sukurtas atitikti modernių ateities vartotojų gyvenimo būdo ir mobilumo poreikius bei įveikti laukiančius gamtosauginius bei urbanistinius iššūkius, kartu leidžia „Renault“ inžinieriams toliau tyrinėti ir kurti savavaldžių elektrinių automobilių ateities viziją. Vardas „SymbioZ“ kilo iš Senovės Graikų kalbos žodžio sumbiōsis, reiškiančio „sugyvenimas kartu“. „Renault“ kompanija tiki, kad ateities automobiliai, nuolat sąveikaudami su juos supančia aplinka, įskaitant kelių infrastruktūrą ir virtualų vartotojų gyvenimo būdą, joje harmoningai funkcionuos – šį tikėjimą įkūnija naujasis „SymbioZ“ konceptas. Raidė „Z“ koncepcinio automobilio pavadinime yra užuomina į „Z.E.“ (Zero Emission, liet. nulinė emisija) technologiją, kurios pagrindu kuriami aplinkos neteršiantys tik elektra varomi automobiliai. „Renault“ pakvies susipažinti su transporto ekosistemos ateities vizija šiemetinėje Frankfurto automobilių parodoje, kurios metu „Groupe Renault“ konkurencingumo direktorius Thierry Bollore ir „Renault“ dizaino vyriausiasis viceprezidentas Laurensas van der Ackeris pristatys „Renault SymbioZ“. Koncepcinio modelio debiutas vyks spaudos konferencijos metu „Renault“ stende, antradienį, rugsėjo 12 dieną, 09:50 val. vietos laiku.