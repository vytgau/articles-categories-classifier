„Per ketvirtį sugebėjome dukart padidinti „Model 3“ savaitės gamybą, nes greitai sureagavome į veiksnius, kurie varžė gamybą ir tiekimą...“, – pranešė įmonė. Sausio–kovo mėnesiais „Tesla“ pagamino iš viso 34,494 tūkst. elektromobilių – 40 proc. daugiau negu ankstesnį ketvirtį. Pasak įmonės, šis gamybos rodiklis yra didžiausias jos istorijoje. Per tris pirmus šių metų mėnesius buvo pagaminta 24,728 tūkst. „Model S“ ir „Model X“ automobilių, taip pat 9,766 tūkst. „Model 3“ automobilių. Vien per paskutines septynias ketvirčio dienas „Tesla“ pagamino 2,02 tūkst. „Model 3“ vienetų. „Tesla“ taip pat pranešė, kad sausio–kovo mėnesiais užsakovams pristatė 29,98 tūkst. automobilių, įskaitant 11,73 tūkst. „Model S“, 10,07 tūkst. „Model X“ ir 8,18 tūkst. „Model 3“ vienetų. Tuo tarpu analitikai prognozavo, kad „Tesla“ pirmąjį ketvirtį pristatys vidutiniškai 38 tūkst. automobilių, įskaitant 12,3 tūkst. „Model 3“ vienetų, rodo agentūros „FactSet“ duomenys. Tarptautinė kredito reitingų agentūra „Moody‘s“ praėjusią savaitę dar pablogino „Tesla“ kredito reitingą ir įspėjo, kad „Tesla“ gali pritrūkti lėšų, jeigu nepritrauks daugiau kaip 2 mlrd. JAV dolerių. Galbūt tai „Tesla“ vadovą Eloną Muską balandžio 1-ąją paskatino savo paskyroje „Twitter“ socialiniame tinkle pažerti juokelių, įskaitant netikrą pranešimą spaudai, kuriame buvo nurodyta: „Su liūdesiu turime pranešti, kad, nepaisant didelių pastangų pritraukti lėšų, įskaitant paskutinį bandymą – masinį velykinių kiaušinių pardavimą, „Tesla“ absoliučiai ir visiškai bankrutavo. Taip bankrutavo, kad net nepatikėsite.“