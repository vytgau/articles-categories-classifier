Panevėžio savivaldybės užmojus gatves remontuoti konkrečia – karštojo regeneravimo technologija, motyvuojant, kad tai pigiausias būdas duobėms užlopyti, sustabdė Lietuvos Aukščiausiasis Teismas (LAT). Šis pripažino, kad konkursas, kai reikalaujama gatves remontuoti vieninteliu metodu, kuriam reikalingą įrangą Lietuvoje teturi viena įmonė, pažeidžia konkurenciją ir yra neteisėtas. Nepatikėjo, kad pigiausia Šiais metais 20–30 kilometrų gatvių už maždaug 4 mln. eurų karšto regeneravimo metodu žadėjusi sutvarkyti Panevėžio savivaldybė dar praėjusią savaitę rengėsi atplėšti viešųjų pirkimų konkursui atsiųstus vokus su pasiūlymais. Ką įmonės, konkuravusios dėl užsakymo, siūlė, taip ir liko paslaptimi. Stabdyti konkursą Savivaldybei teko paskutinę jo dieną gavus vienos jame dalyvauti pageidavusios įmonės skundą su atsiųstąja Lietuvos Aukščiausiojo Teismo nutartimi dėl analogiško konkurso, rengto Kauno miesto valdžios. LAT nusprendė, kad Kauno savivaldybės skelbto miesto gatvių remonto konkurso sąlygos buvo neteisėtos, todėl 52,648 mln. eurų vertės sutartis su laimėtoja bendrove „Kauno tiltai“ turėtų būti nutraukta arba ieškoma kitų alternatyvų. Ši teismo nutartis galutinė ir neskundžiama. „Konkurso sąlygos, kuriose nustatyta, jog perkami gatvių asfaltbetonio dangos remonto darbai gali būti atliekami tik karštojo regeneravimo metodu, prieštarauja Viešųjų pirkimų įstatymo nuostatoms, pažeidžia konkurencijos, lygiateisiškumo ir nediskriminavimo, skaidrumo principus, todėl šias sąlygas kolegija pripažįsta neteisėtomis“, – rašoma LAT galutinėje ir neskundžiamoje nutartyje. Teismas konstatavo, kad Kauno valdžios pasiteisinimai, esą konkurse reikalavimas gatves atjauninti būtent karštojo regeneravimo metodu įrašytas dėl to, jog tai pigiausias būdas, yra nepagrįsti ir prieštaringi. Anot teismo, iškelta sąlyga darbus atlikti konkrečia technologija riboja konkurso dalyvių skaičių. Be to, anot teismo, jei iš tiesų šis metodas pigiausias, jį pasiūliusi įmonė bet kokiu atveju ir taip turėtų nugalėti kitus konkurso dalyvius, siūlančius kitus technologinius sprendimus, jeigu šie išties brangesni. Metodas pigus, bet įranga brangi Kauno valdžios skelbtą konkursą gatvėms atnaujinti teismui apskundusios įmonės „Kemesta“ komercijos direktorius Česlovas Pacauskas stebisi, kad ne tik Kauno, bet ir Vilniaus bei Panevėžio savivaldybės reikalauja konkrečios technologijos, kuriai išpildyti reikalingą brangią įrangą teturi vienintelė bendrovė Lietuvoje – „Kauno tiltai“. Kitoms šalies įmonėms galimybė dalyvauti tokiuose konkursuose – karštojo regeneravimo funkciją atliekantį įrenginį nuomotis iš užsienio kolegų. Pasak Č. Pacausko, „Kemesta“, tokiu principu Kauno rajone atnaujinusi 30–40 kilometrų kelių, įrangą nuomojo iš Lenkijos bei Vengrijos įmonių. Ir nors, anot Č. Pacausko, ši technologija iš tiesų gana pigi, tačiau tokių darbų kainą kelia reikalingos įrangos nuoma – tokią funkciją atliekančių mašinų nėra daug ne tik Lietuvoje, bet ir visoje Europoje. „Šita gatvių atnaujinimo technologija nėra ilgaamžė, bet greit padaroma ir gana kokybiška. Tačiau tokios savivaldybių konkursų sąlygos sudaro galimybę juos laimėti vienai Lietuvos įmonei, naudojančiai savo įrangą, ne nuomotą“, – teigia Č. Pacauskas. Remontas nukeliamas Panevėžio savivaldybė šiais metais gatvėms atnaujinti numačiusi apie 4 mln. eurų. Kaip ir Kauno valdžia, į konkurso sąlygas ji taip pat buvo įrašiusi karštojo regeneravimo metodą. Administracijos direktorius Tomas Jukna pripažįsta, kad vienam iš konkurso dalyvių perspėjus Savivaldybę apie karčią kauniečių patirtį, nebėra kur dingti. Konkursas stabdomas, o jo sąlygos bus keičiamos iš esmės. Priešingu atveju ir Panevėžiui grėstų įsivelti į beprasmį bylinėjimąsi – teismas, akivaizdu, būtų pralaimėtas. „Teks supaprastinti konkurso sąlygas, nes priešingu atveju atsidurtume teisme ir šiais metais gatvių tikrai nebesuremontuotume“, – sutinka direktorius. Praėjusią savaitę vokus su pasiūlymais planavusi atplėšti Savivaldybė gatves remontuoti žadėjo pradėti dar balandį. Dabar darbų pradžia nukeliama. Jeigu dėl naujojo konkurso nebus sulaukta skundo, Panevėžio duobėtos gatvės geriausiu atveju kelininkų sulauktų vasaros pradžioje. Argumentas – maža kaina Nors Aukščiausiasis Teismas sakė turintis abejonių, ar savivaldybių reikalaujama karštojo regeneravimo technologija tikrai yra pigiausia, T. Jukna tvirtina, esą praktika rodo, kad yra būtent taip. Pasak direktoriaus, toks gatvių atnaujinimo būdas kone perpus pigesnis už kitus. Juo atnaujinti asfalto dangos kvadratinį metrą kainuoja 10–12 eurų. Kitos, įprastinės, asfalto dangos atnaujinimo technologijos kaina vienam kvadratiniam metrui, T. Juknos teigimu, prasideda nuo 17 eurų. Panevėžio savivaldybė motyvuoja dar gana naują technologiją pasirinkusi ne tik dėl kainos, bet ir darbų spartumo. „Taikant karštojo regeneravimo metodą darbai vyksta keturis kartus greičiau, nes nereikia atsivežti didelio kiekio asfalto, dirbama tiesiog gatvėje, o kokybė, kaip rodo laboratoriniai tyrimai, tinkamai parinkus priedus, nenusileidžia naujai asfalto dangai“, – tvirtina T. Jukna. Pareikalavusi iš kelininkų išskirtinės technologijos Savivaldybė nemano taip protegavusi vieną įmonę, apsirūpinusia tam reikalinga įranga. T. Jukna sako konkurso sąlygose nematantis jokios problemos, nors ją įžvelgė Aukščiausiasis Teismas. „Konkurse dalyvaujanti įmonė gali pasiimti subrangovą, taip pat ir užsienio partnerius. Aš nematau, kur čia gali būti ribojama galimybė atlikti darbus tokia technologija, kokia nori miestas. Bet jei teismas nusprendė kitaip, nesutikti negalime“, – teigia direktorius. Naujas metodas – ne panacėja Įmonės „Panevėžio keliai“ atstovės ryšiams su visuomene Rasos Čepienės teigimu, Panevėžio savivaldybė laiku sustabdė konkursą gatvėms atnaujinti, kol dar potencialūs tiekėjai nespėjo pateikti pasiūlymų, nes galėjo lemti ilgus teismo procesus. Panevėžio savivaldybės trokštama technologija pasaulyje žinoma ir tam tikras atvejais naudojama. Tačiau, pasak R. Čepienės, galvoti, kad ji kardinaliai pakeis miesto gatvių būklę, nebūtų teisinga ir vargu ar visais atvejais įmanoma fiziškai. Karštojo regeneravimo funkciją atliekantys mechanizmai labai didelių gabaritų, su jais sudėtinga efektyviai dirbti miesto gatvėse, kur yra bortų, šulinėlių, nuovažų. „Technologiškai karštojo regeneravimo būdas primena senų kelnių lopymą senomis medžiagomis. Kelio dangos viršutinis sluoksnis kaitinamas, kol suminkštėja. Suminkštintas sluoksnis nuimamas ir, pridėjus rišiklio, vėl paskleidžiamas. Tokiu būdu atnaujintai dangai taikomas tik dvejų metų garantinis laikotarpis. Be to, šiam metodui taikoma labai daug apribojimų, nesaugu jį naudoti virš dujotiekio tinklų, nes kaitinama atvira liepsna“, – teigė „Panevėžio kelių“ atstovė. Mato alternatyvų Nors Panevėžio savivaldybė reikalavo gatves remontuoti karštojo regeneravimo metodu, R. Čepienės tvirtinimu, yra kitų efektyvių ir pigesnių technologijų, kurios sustabdo dangos irimą bent ketveriems penkeriems metams. Pavyzdžiui, įrengti įvairaus tipo vadinamąsias mikrodangas. Anot „Panevėžio kelių“ atstovės, taikant šią technologiją atnaujinama sena kelio danga, neleidžiama paviršiniam vandeniui patekti į pagrindo sluoksnius, užpildomos tuštumos, plyšiai, įdubimai, suteikiama dangai šiurkštumo. Brangesnė, tačiau, R. Čepienės teigimu, kurs kas efektyvesnė ir ekonomiškai naudingesnė viršutinio sluoksnio pakeitimo technologija, kai susidėvėjęs viršutinis asfaltbetonio sluoksnis nuimamas ir paklojama nauja, 10–12 metų tarnaujanti danga. „Kiekviena gatvė, be bendrų problemų, dar turi savo individualią ligą, ir spręsti reikėtų individualiai. Infrastruktūros klausimais labai pasigendame kompleksinių sprendimų. Kodėl kalbame tik apie gatvių dangų atnaujinimą, kai šaligatviai ir bortai sukrypę ir išlūžę? Per atsiradusius plyšius į gatvės konstrukciją patekęs vanduo ir toliau ardo ne tik seną šaligatvį, bet ir naują dangą. Vykdant remonto darbus būtina atnaujinti ir šaligatvius, kad saugus bei patogus būtų ir pėsčiųjų, ir dviračių, ir automobilių eismas“, – įsitikinusi „Panevėžio kelių“ atstovė. Viešųjų pirkimų prievaizdai tylėjo Viešųjų pirkimų tarnybos (VPT) duomenimis, karšto regeneravimo metodu atnaujinti gatves buvo organizuoti trys viešųjų pirkimų konkursai – Kauno, Vilniaus ir Panevėžio savivaldybėse. Kaunas tokiu būdu sutvarkyti gatves sugalvojo pirmasis – 2016 metų vasarį, Vilniaus savivaldybė – pernai liepą, o Panevėžys šių metų vasarį. Dėl Kauno skelbto pirkimo pretenzijų VPT nebuvo gavusi. Tačiau tarnybą pasiekė skundas dėl Vilniaus konkurso. Vis dėlto viešųjų pirkimų prievaizdai tąkart neįžvelgė nieko neteisėto, ir Vilniaus valdžia su konkurso laimėtoju pasirašė sutartį dėl sostinės gatvių atnaujinimo. Ką dabar daryti, kai aukščiausios instancijos teismas pasisakė prieš tokias išskirtines sąlygas konkursuose, pasak VPT Kontrolės skyriaus vedėjo pavaduotojo Laimio Kuklieriaus, vilniečiams teks spręsti patiems. „O jau Panevėžiui teks atsižvelgti į Aukščiausiojo Teismo sprendimą ir konkurso sąlygas tikslinti atsisakant reikalavimo gatves atnaujinti tik konkrečia technologija“, – teigė L. Kuklierius. Kiek Lietuvoje yra įmonių, apsirūpinusių įranga, reikalinga gatvėms asfaltuoti karšto regeneravimo metodu, VPT duomenų neturi. Perkančiųjų organizacijų noras tam tikru būdu apriboti tiekėjų dalyvavimą konkursuose kartais iš tiesų pagrįstas, racionalus, bet kartais, sutinka L. Kuklierius, kvepia dirbtinumu. „Šiuo atveju, mano asmenine nuomone, nematyčiau dirbtinumo. Kaunas buvo pradininkas – nustatė reikalavimą dėl konkrečios technologijos. Konkursas buvo apskųstas, bet Savivaldybė laimėjo pirmųjų dviejų instancijų teismus. Natūralu, kad kitos perkančios organizacijos – Vilniaus, Panevėžio savivaldybės – pagrįstai manė, kad tokia nuostata yra tinkama. Bet kai Aukščiausiasis Teismas pasakė, kad anie du teismai netinkamai išaiškino, savivaldybės nebegalės tokio reikalavimo kelti“, – teisino VPT atstovas. Daugiau miesto naujienų naujienos.lt