„Pagal dar pernai Lietuvos automobilių sporto federacijos (LASF) patvirtintą reglamentą 2017 m. sezone bekelės entuziastai rungsis ne tik pravažumo, bet ir Lietuvos automobilių „Rally Raid“ čempionato ir taurės trijų etapų varžybose, po kurių paaiškės naujieji šios sporto šakos čempionai ir prizininkai, - sako LASF 4x4 komiteto pirmininkas Gediminas Grigaitis. – Džiugu, kad vis daugiau sportininkų iš savo garažų jau išvairuoja pirmenybėms parengtą techniką, kurios tinkamumą varžyboms trasoje ir bekelėje testuoja kovinėmis sąlygomis“. Tą liudija ir itin šaltą bei vėjuotą savaitgalį į šalia Ukmergės esančią „Versmės“ trasą susirinkusi „enduro“, keturračius motociklus bei visureigius vairuojančių entuziastų grupė, besidžiaugusi pasitaikiusia proga kovinės technikos parengtį dar kartą patikrinti realiomis sąlygomis. Čia varžybų organizatoriai gegužės 13-ąją surengs starto, finišo ir visas kitas būtinas bekelės čempionato pirmojo etapo varžytuvių procedūras. Nors visas pirmojo etapo maršrutas dar tikslinamas, tačiau sutarta, kad iš „Versmės“ trasos lenktynės nusidrieks dar apie 250 kilometrų Ukmergės ir Anykščių rajonų mažai kam teįveikiamais keliais ir bekele, o paskutinieji kilometrai etapo dalyvius vėl sugrąžins į visiems gerai žinomą „Versmę“.  Čia jų lauks bene maloniausia procedūra – nugalėtojų ir prizininkų garbės pakyla. Tai bus blizgioji, iki smulkmenų nušlifuota, patraukli akiai renginio pusė, tačiau maratono nugalėtojams ar prizininkams aplodismentų negailėsiantys šios sporto šakos gerbėjai vargu bau ar patikėtų, kad renginio organizatoriams, besistengiantiems visiems sukurti kuo palankesnes sąlygas varžytis, savaitgalį čia teko pasidarbuoti net kirviais bei pjūklais. Tik nutilus jų garsui pirmas į trasą išvažiavo varžyboms besiruošiantis „enduro“ entuziastas vilnietis Simonas Ramanauskas, nepabūgęs dviračiu plieniniu žirgu išmėginti ir pavasarinio juodžemio klampumą, ir birų smėlį, ir net statų akmenų šlaitą. „Versmės“ prieigose būsimų etapo lenktynių maršrutu visureigių vairuotojams kelią skynė bekelės automobiliu tituluojamas naujasis, jau pelnęs tarptautinį pripažinimą „Nissan Navara“. „Neverta abejoti net standartinės komplektacijos šio pikapo pravažumu, o važiuojant juo ir duobėčiausia bekelė neatrodo tokia baisi, - tvirtina 4x4 perimetro lenktynių rengėjų gretas entuziastingai papildęs „Nissan Nordic Europe” komunikacijos vadovas Baltijos šalims Mindaugas Plukys. – „Nissan Navara“ itin patogiai gali jaustis todėl, nes skirtingai nei visų kitų pikapų, turinčių linges, „Navara“ užpakalinė pakaba - nepriklausoma daugiasvirtė, padedanti išlaikyti stabilų ir kontroliuojamą automobilį važiuojant per didžiausius kelio nelygumus, duobes ir kitokius kliuvinius, neišvengiami tykančius bekelėje“. Įveikdami juos stebėtiną meistriškumą demonstravo uteniškiai Daividas Rudokas su Gedu Kalinausku, vairavę „Yamaha“ ir „Polaris“ keturračius. Sportininkai iš Utenos neketina apsiriboti tik varžybomis Lietuvoje. „Man jau 45-eri, tad pats metas išnaudoti visas progas, teikiamas varžybų organizatorių, - sakė G. Kalinauskas, džiaugdamasis, jog paskutiniais metais Lietuvoje pagausėjo bekelės entuziastams organizuojamų renginių. Jis drauge su Daividu mielai startuoja ir kaimyninėse Latvijoje bei Estijoje, kur į varžybas susirenka dar didesnis keturračių gerbėjų būrys. „Kai daugiau dalyvių ir didesnė konkurencija – varžytis nepalyginamai smagiau, o ir pergalės skonis – saldesnis“, - tvirtina D. Rudokas. Jau parengtą sezonui į „Versmę“ savąjį „Land Rover Defender“ atvairavo ir panevėžietis Remigijus Kupstas, pasiryžęs dalyvauti visų etapų varžybose šalyje, o jei palankiai susiklostys aplinkybės – startuoti ir užsienyje. Pirmojoje sezono repeticijoje bene daugiausia dėmesio susilaukė molėtiškis Vaidotas Paškevičius. Ne todėl, kad jis kupinas ryžto apginti trasose pernai su „Nissan Terrano“ automobiliu iškovotą „Extreme“ klasės čempiono titulą, kurį jam garantavo 195 taškai. Vaidotas atvairavo ir varžovams ne tik pademonstravo, bet ir praskraidino trasa juos su naujuoju savo koviniu „Isuzu Vehi Cross“ bolidu, kuriam tai buvo rimtas išbandymas. „Į šį savo „kūrinėlį“ įdėjau ne tik daug triūso, bet ir lėšų, - neslėpė čempiono titulą ginsiantis V. Paškevičius. – Kartu su Arūnu Lekavičiumi lenktyniaujant Amerikoje į akį man krito toks automobilis su automatine pavarų dėže. Įsigijau, tačiau automatinė transmisija, su kuriomis lenktyniauja visi amerikiečiai, man žiauriai nepatiko. Todėl teko pirkti dar vieną „Isuzu Vehi Cross“ ir iš dviejų konstruoti vieną, atitinkantį mano lūkesčius...“ Tai tik vienas iš daugybės pavyzdžių, kokius kelius tenka nueiti ir kokius sunkumus įveikti sportininkui, besiruošiančiam atvairuoti savo bolidą prie bekelės maratono starto linijos. Kaip, beje, ir varžybų organizatoriams.