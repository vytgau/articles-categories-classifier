Prišalti negali Vairuotojų dažnai naudojama frazė „prišalo kaladėlės“ yra neteisinga, nes jos net teoriškai prišalti negali. „Jei vakare oras drėgnas, o naktį staigiai pašąla, kaladėlės neprišąla, o prirūdija prie diskų. Prišalti kaladėlės negali. Jos gali nebent prirūdyti, jei automobilis ilgiau stovi. Tačiau jei sistema tvarkinga, jokie šalčiai stovėjimo stabdžiui nebaisūs“, – sako automobilių servisų tinklo „Flix-Auto“ Kauno padalinio vadovas Vytautas Paškauskas. Jei atleidus populiariai vadinamą rankinį stabdį automobilio ratai vis tiek stabdomi, greičiausiai problema slypi trosų sistemoje. „Dažniausiai būna pažeistas stovėjimo stabžio lyno šarvas. Tuomet po šarvu papuola drėgmė, vanduo ir užšala. Tuomet trosas išjungus stovėjimo stabdį nesugrįžta į pradinę padėtį ir neatleidžia kaladėlių“, – paaiškino V. Paškauskas. Pataria nevažiuoti Jei jūsų automobilį ištiko tokia bėda, o bandant pajudėti kaladėlės neatšoka, specialistas pataria, kad geriau tokiu atveju nevažiuoti. „Jei važiuosite su neatšokusiomis kaladėlėmis, galite jas sugadinti, sudeginti diskus, jei jie pastoviai liečiasi, todėl automatiškai didėja kaitra. Jei važiuosite per jėgą, rizikuojate perkaitinti stabdžių diskus, sugadinti kitas detales. Toks važiavimas gali pridaryti daug žalos. Buvo atvejų, kai atvažiuoja žmonės į servisą net su įkaitusiais ratlankiais“, – sako V. Paškauskas. Tokiu atveju geriausia automobilį meistrams gabenti specialiu transportu. „Būna, kad stovėjimo stabdžio sistemą sudaro du trosai. Būna, kad trys. Paprastesnės mašinos trosas gali kainuoti nuo 15 eurų. Jeigu sudėtingesnis mechanizmas, tai gali kainuoti ir 100 eurų. Taip pat kainuoja darbai, tačiau jie nėra labai sudėtingi. Kai kurioms mašinoms norint pakeisti trosus tenka ardyti ir dalį salono“, – teigia V. Paškauskas. Laikina išeitis – šaltą automobilį įvaryti į šiltą garažą ir laukti, kol kaladėlės savaime atšoks. Tuomet automobiliu jau galima važiuoti į servisą, nerizikuojant sugadinti kitų mechanizmų. Sprendimas tik vienas Iš esmės sprendimas norint išvengti šios vairuotojus iš proto varančios bėdos yra vienintelis – prižiūrėti automobilio sistemas ir prieš žiemą jas patikrinti. Žinoma, galima rizikuoti ir stovėjimo stabdžio apskritai nenaudoti. Tačiau tada iškyla rizika, kad automobilis gali nuriedėti, todėl patartina tinkamai įvertinti visas aplinkybes. „Šiltuoju metų laiku, kai nėra šalčių, stovėjimo stabdys veikia kuo puikiausiai. O kai gauna drėgmės ir pašąla, jis pradeda strigti. Reikia sekti situaciją ir jei pajauti, kad kažkas negerai, reikėtų kreiptis į meistrus. Manau, reikėtų įvertinti situaciją ir jei įmanoma, jei tai nesukels saugumo problemų, stovėjimo stabdžio naktį tiesiog nenaudoti. Tai tikrai dažnai žiemą pasitaikanti problema, kai kaladėlės prirūdija“, – tikina V. Paškauskas.