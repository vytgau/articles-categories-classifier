Įsibėgėjus padangų keitimo bumui, vis svarstoma, koks apavas automobiliui žiemą tinka labiausiai. Ar verta rinktis ilgai sandėlyje gulėjusias padangas? LRT TELEVIZIJOS laidos „Keliai. Mašinos. Žmonės“ kalbinti ekspertai tvirtina, kad etiketėmis, perkant žiemines padangas, pasikliauti negalima. Kaip ir kiekvieną rudenį, prasidėjus padangų keitimo įkarščiui, vairuotojai užgula lentynas prekyvietėse, o autoservisuose tarsi sutartinai užgroja padangų montavimo „muzika“. „Šiaip žmonės linkę atsivežti geresnes padangas, aišku, būna ir tokių, kurie atsiveža padangas, su kuriomis net vasarą negalima važiuoti. Tada perspėjame“, – aiškina Mantas Okmanas, serviso „Autoexpertas“ vadovas. Kad pakeistų automobilio „batus“, vieni laukia pirmo sniego, o kiti, pasimokę iš buvusių klaidų, suskumba tai padaryti anksčiau. Keičiant padangas, verta pakalbėti ir apie padangų amžių. Prekybininkai pastebi tendenciją: dažnas pirkėjas šiandien reikalauja „ką tik iškeptų“ padangų. Tokie norai kai kuriuos padangų pardavėjus verčia iš koto. „Atėję sako, kad nenori medinių padangų arba jiems yra skirtumas, ar padanga bus pagaminta 2016 m. paskutinę savaitę, ar 2017 m. pirmą savaitę. Tai yra nesveika, tai yra psichozė“, – tvirtina Ž. Žeromskas, padangų pardavimo įmonės atstovas. Psichozė ar ne psichozė, pabandykime išsiaiškinti. Visi turi savų argumentų. Siekis įsigyti naujausią produktą pavyzdžiui, IT srityje, suprantamas, tačiau perkant padangas – sunkiai suvokiamas, tikina pašnekovas. Dėl tokių esą keistų klientų pageidavimų kaltina neapsiskaitymą bei pirštu baksnoja į kitus pardavėjus. Ar pagrįstai pirkėjai reikalauja „šviežiausių“ padangų? Mokslo atstovai sako, kad radikalių pasikeitimų padangų technologijose dažnai tikėtis nerealu. Paprastai kai kurie gamintojai esą šiek tiek gudrauja ir kas antrą sezoną pristato minimalius modelio pakeitimus. „Nerekomenduočiau rinktis 5 metus stovėjusios padangos. Normaliai eksploatuojant, padanga tarnaus keturis sezonus. Taigi 9 metų padanga tikrai neturėtų mūsų tenkinti pagal kokybines savo savybes“, – aiškina VGTU Transporto inžinerijos fakulteto automobilių inžinerijos katedros docentas Vidas Žuraulis. Sandėliuojamos padangos savybės kinta 16 kartų lėčiau negu eksploatuojamos, tikina Ž. Žeromskas. Jis sako, kad, vadovaudamasis gamintojo rekomendacijomis, pats ant automobilio drąsiai dėtųsi ir 8 ar 10 metų tinkamai laikytas padangas. O užsigulėjusius likučius sandėlyje vadina įprastu reiškiniu bet kuriam prekybininkui. „Tarkime, aš galėčiau drąsiai apauti savo automobilį 10 metų senumo padangomis ir drąsiai važiuočiau, nes žinau, kad karkasas, konstruktyvas, kuris saugo nuo padangos išsiardymo ir laiko svorį, yra nepažeistas, todėl padanga nesuplyš, nesprogs ir t. t.“ – teigia Ž. Žeromskas. Tad ar įmanoma išsaugoti žieminių padangų savybes, jas sandėliuojant, pavyzdžiui, 8 ar daugiau metų? VU Organinės chemijos katedros profesorius Albinas Žilinskas remiasi tik mokslu. „Gal kažkokiomis ypatingomis sąlygomis, kur nebus deguonies, ir galima išlaikyti, bet tai yra sunku padaryti. Kaimo žmogui, kuris retai išvažiuoja ant asfalto ir kuris važinėja žvyrkeliais, vieškeliais, žeme, nėra didelio skirtumo, kieta ar minkšta padanga. Bet, jei žmogus su sena padanga išvažiuoja ant asfalto, kur pašalę ar paliję, padanga iškart slysta“, – paaiškina chemikas. Renkantis padangas, pirkėjų akys krypsta ir į padangų ženklinimo etiketes. Tačiau patys specialistai pripažįsta, kad toks ženklinimas buvo labiau skirtas vasarinėms, o ne žieminėms padangoms. „Padanga testuojama pliusinėje temperatūroje ir testuojami parametrai, kurie žiemą slidžiame kelyje vairuotojams yra visiškai nesvarbūs. Kai užlekiate ant apledėjusio viaduko, jums yra visiškai nesvarbu, koks yra pasipriešinimas riedėjimui ar koks yra padangos keliamas triukšmas“, – teigia padangų pardavimo įmonės atstovas Ž. Žeromskas. Kol ekspertai pluša prie naujausių technologijų, draudikai turi kur kas žemiškesnių žinių su nesaugiomis padangomis važinėjantiems vairuotojams. Per sukeltą eismo įvykį draudimas negaliotų, jeigu skirtųsi ant vienos ašies esančios padangos. Pakeisti vasarinius „batus“ į žieminius, vairuotojai savo automobiliams privalo iki lapkričio 10 d. Mažiausias leistinas padangų protektoriaus gylis žiemos sezonu yra 3 milimetrai.