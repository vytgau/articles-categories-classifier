Svarbu apžiūrėti automobilį Serviso „007“ vadovas Tomas Menkeliūnas pataria pilną automobilio priežiūrą atlikti du kartus per metus – prieš ir po žiemos. Automobilio patikrinimas prieš šaltąjį metų sezoną, anot jo, yra itin svarbus. „Kad ir koks gedimas bebūtų, jis žiemą bus visada skausmingesnis. Net ir mažas gedimas gali iššaukti kažką gilesnio. Lygiai taip ir su dantimis – jeigu sutvarkai mažą skylutę iškart, tada viskas gerai. Bet jeigu ta skylutė nėra tvarkoma, vėliau bus tik sunkiau“, – sako T. Menkeliūnas. Jis sako, kad sunku išvardyti, ką būtent reikia tikrinti prieš žiemą, tačiau išskiria pagrindinius dalykus, kuriuos patikrins kiekviename autoservise. Vienas esminių dalykų – stabdžių skystis. „Senas skystis kaupia savyje drėgmę, jeigu jo nepakeisi, yra rizika, kad pradės kaisti stabdžiai. Tai vienas iš esminių dalykų“, – aiškina pašnekovas. Kad, paspaudus šaltukui, nekiltų bėdų užvedant dyzelinį automobilį, svarbu pasirūpinti pakaitinimo žvakėmis, kuro filtru. „Tepalai, filtrai – jeigu yra tokių mašinų, kurioms pilamas truputį tirštesnis tepalas vasaros sezonu, be abejonės, reikia jį pasikeisti į truputį skystesnį, kad būtų lengvesnis ir užkūrimas, ir tepimas“, – vardija specialistas. T. Menkeliūnas taip pat išskiria visų gumų, stabdžių žarnelių, aušinimo skysčio užšalimo lygio patikrą. Taip pat svarbu įsitikinti, kad akumuliatorius išties tinkamai kraunasi. Kai kurie žiūri atmestinai „Iš esmės normalūs servisai visus šituos dalykus patikroje prieš žiemą atlieka. Šis pasiruošimas gali prasidėti nuo mano išvardytų dalykų, o baigtis visų gumelių, spynelių išpurškimu silikonu, kad neužšaltų. Visa tai remiasi į kliento pageidavimus. Praktika tokia, kad lietuvis yra toks žmogus, kuris važiuoja, kol važiuoja, o kai jau neatsidaro durelės, tada galvoja“, – sako T. Menkeliūnas. Atmestiną kai kurių lietuvių požiūrį į automobilius autoserviso vadovas iliustruoja pavyzdžiais: „Jeigu remontuojame automobilius jau šiandien ir matom, kad sunkiai kuriasi, visada sakom, kad akumuliatorius jau į pabaigą. Vieni klientai sako gerai, keičiam, o kiti, kad jau dvejus metus taip pat, kelias žiemas jau pragyvenau, nebuvo šalta, gal pratempsiu ir šitą.“ „Visiškai nieko keisto, – tęsia jis. – Kad ir kaip ten bebūtų, mes nesam turtinga tauta. Ne kiekvienas eina kas pusmetį tikrintis dantų, taip pat ir ne kiekvienas vairuotojas atlieka pilną automobilio patikrinimą.“ Tačiau pašnekovas sako suprantantis ir vairuotojus. Jis ironizuoja, kad žiema, visai kaip ir kelininkus, automobilių savininkus užklumpa netikėtai. „Būna skausminga, kai atėjus žiemai reikia keisti akumuliatorių, pakaitinimo žvakes, meistrai dar apkrauna kažkokiomis žarnelėmis, gumomis, stabdžių skysčiais. Išeina pakankamai rimti remontai, todėl daug kas pasirenką strategiją „na, gal praslysiu“. Deja, bet taip yra“, – kalba jis. T. Menkeliūnas sako, kad pilna automobilio patikra prieš žiemą kainuoja apie 30 eurų: „Vertinama, kad tai užtrunka valandą. Ir perkant automobilį yra panašūs tikrinimai.“ Galima bandyti tikrinti ir savarankiškai Pašnekovas sako, kad daugiabučio kieme automobilio nuodugniai patikrinti tiesiog neįmanoma, tačiau nenorintiems važiuoti į servisą pataria automobilį patikrinti bent jau paviršutiniškai. „Be abejo, žmogus gali pasitikrinti pasikėlęs variklio dangtį – ar yra visi skysčiai, tepalo lygis, valytuvų veikimas, lempučių patikrinimas. Tikrai nepatikrinsi stabdžių efektyvumo ar rankinio veikimo būdamas kieme. Bet bent jau toje pačioje „Maximoje“ galima nusipirkti silikono purkštuką, apsipurkšti visas durelių gumas. Klausimas, kiek žmonių tą realiai daro“, – sako T. Menkeliūnas.