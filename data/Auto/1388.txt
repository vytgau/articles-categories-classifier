Bulgarijos sostinės Sofijos vairuotojai jau mėnesį naudojasi 25 „Spark“ siūlomais „Volkswagen e-Up!“ elektromobiliais. Anot „Spark“ tinklą valdančios „Ride Share“ vadovo Nerijaus Dagilio, susidomėjimas ekologiškais lietuvių startuolio automobiliais užsienio rinkoje perkopė verslininkų prognozes. „Džiaugiamės, kad Sofijos vartotojų susidomėjimas mūsų paslauga viršijo lūkesčius. Vartojimas pirmąjį mėnesį yra dukart didesnis, nei planuota“, – sakė N. Dagilis. Jo teigimu, paskatinti sėkmingo paslaugos starto, dar 25 transporto priemones „Spark“ 1,3 mln. gyventojų turinčiai Bulgarijos sostinei pasiūlys artimiausiu metu. Sukūrė naują rinką Panašaus tipo paslaugų iki šiol neturėjusioje Bulgarijoje verslininkai nuo nulio sukūrė visą dalijimosi automobiliais rinką. Sofijoje „Spark“ bendradarbiauja su stipriais vietiniais partneriais, čia įkūrusiais ir toliau vystančiais elektromobilių įkrovimo tinklą bei skatinančiais ekologišką transportą. N. Dagilio teigimu, tokia sėkminga verslo Bulgarijoje pradžia sutvirtino „Spark“ ambicijas ateinančiais metais dar labiau išplėsti savo paslaugų geografiją ir kituose Europos sąjungos šalių miestuose. Vadovas teigia, kad plėsdamiesi užsienio rinkose „Spark“ sieks palengvinti kelionių planavimą pasiūlydami pigesnę ir patogesnę alternatyvą automobilių nuomos kompanijų paslaugoms. Pasirinkdami „Spark“ vairuotojai sutaupys laiko, nes išvengs stovėjimo eilėse ir sutarčių pildymo – jie bet kuriame mieste galės rezervuoti automobilius naudodamiesi ta pačia mobiliąja aplikacija ir savo paskyra. Išaugo 5 kartus Per pusantrų metų Vilniuje veikianti elektromobilių dalijimosi paslauga „Spark“ išaugo 5 kartus. Vartojimas kas mėnesį auga po 20 proc., tad panašaus augimo N. Dagilis Lietuvoje tikisi ir ateinančiais metais. Vilniuje vartotojai naudojasi 52 „Spark“ elektromobiliais: miesto automobiliu „Volkswagen e-Up!“, iki 250 km vienu įkrovimu nuvažiuojančiu „Nissan Leaf“, bei išskirtiniais „Tesla Model S“ ir „Tesla Model X“. „Spark“ Lietuvoje plečia ir įkrovimo tinklą – Vilniuje elektromobilius galima įkrauti jau 52 įkrovimo taškuose. Plečiama ir zona, kurioje galima pradėti bei užbaigti elektromobilio nuomą. Anot N. Dagilio, sėkmingą plėtrą Lietuvoje lemia išskirtinis „Spark“ dėmesys ekologijai, sutampantis su augančiu vartotojų sąmoningumu. „Mūsų paslaugą renkasi novatoriški ir ekologija besirūpinantys vairuotojai. Dauguma jų yra vadinamos „millenials“ kartos atstovai. Jie vertina technologijas, kuriomis naudodamiesi gali susikurti patogų ir pilnavertį gyvenimą. Dalijimosi elektromobiliais paslaugos jiems – galimybė mėgautis gyvenimu ir, tuo pačiu, vartoti atsakingai“, – sakė N. Dagilis.