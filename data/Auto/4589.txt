Naują superkondensatorių išbandė Surėjaus ir Bristolio universitetų tyrėjai. Jų skaičiavimais, naujas superkondensatorius būtų apie 1000 kartų veiksmingesnis už dabartinius. Inžinieriai dabar kuria prototipą, su kuriuo per kelias sekundes įkrautas automobilis nuvažiuotų 240 km. Dabartinės elektrinių automobilių baterijos tokiems rezultatams pasiekti kraunamos bent kelias valandas. Ir tai, tokia distancija lieka pasiekiama tik vienetams iš jų. „Augmented Optics“ techninis direktorius Donaldas Highgate‘as teigė: „Jei jie (superkondensatoriai) yra bent perpus tiek geri, kaip manome, įgijus daugiau patirties jie visiškai įsivyrautų (rinkoje). Taip, automobilių gamintojams tai būtų šokas, bet automobilius būtų galima gaminti tose pačiose gamyklose.“ Šiuo metu superkondensatorių akumuliatoriai nelaiko tiek ilgai, kiek baterijos, kai kurie naudojami autobusuose Kinijoje reikalauja krovimo kas 5 km. Nauji superkondensatoriai pajėgumu būtų panašesni į ličio jonų baterijas, tik būtų dar inovatyvesni, nes greitai pasikrautų. Jei viskas klostysis sėkmingai, bandomasis automobilis su superkondensatoriumi turėtų būti išbandytas kitais metais. Bristolio universiteto tyrėjas Ianas Hamertonas, dirbantis su projektu, teigė: „Iš pradžių negalvojome apie automobilius, bet pamačius rezultatus pasidarė akivaizdu, kad automobilių industrija viena iš pirmų galėtų pritaikyti šią technologiją.“ Dar vienas naujų superkondensatorių privalumas – jie gali būti įvairių formų, tad būtų universalesni už dabartines baterijas.