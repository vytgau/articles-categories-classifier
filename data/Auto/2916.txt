Vykdydami kasmetinę akciją „Nelegalūs ENTP (eksploatuoti netinkamų transporto priemonių) ardytojai“ visą gegužę Panevėžio regiono aplinkos apsaugos departamento pareigūnai apskrityje surengė 18 reidų. Biržų rajono pareigūnai atliko 3 reidus, kurių metu nustatyta viena galimai neteisėta ENTP ardymo veikla. Rokiškio rajone atlikti 4 reidai, nustatytas vienas galimai nelegalus automobilių ardytojas. Pasvalio rajone per vieną surengtą reidą išaiškintas irgi vienas pažeidėjas, o Kupiškio rajone per penkis reidus įkliuvo taip pat vienas. Daugiausia, net penki, pažeidimai užfiksuoti Panevėžio rajone. Čia akciją organizavę aplinkosaugininkai nubaudė vieną įmonę ir keturis privačius asmenis. „Norint ardyti automobilius, reikia tam turėti tinkamas patalpas, specialų leidimą ir licenciją, būti praėjus mokymus dėl atliekų šalinimo. Rasti pažeidėjai nieko neturėjo. Paprastai tokių ardytojų aplinkai pavojingos atliekos keliauja į sąvartynus, pamiškes. Reidai vyksta kasmet ir visada būna pažeidėjų“, – teigė Panevėžio regiono aplinkos apsaugos departamento Panevėžio agentūros vedėja Ieva Jakupkaitė. Dažniausiai panašūs pažeidimai, anot jos, randami netvarkinguose naudotų autodetalių aikštelėse ar net privačiuose garažuose. Pastaruosius aptikti netgi sunkiau, nes ardytojai atsivaro po 2–3 mašinas ir jas narsto. „Spaudoje galima rasti daug neeksplotuojamų automobilių supirkėjų skelbimų. Tai – dažniausiai nelegalūs ardytojai. Tad parduodami jiems savo mašinas, klientai prisideda prie aplinkos taršos“, – įspėjo vedėja. Nelegaliems automobilių ardytojams gresia bauda iki 500 eurų. Juridiniams asmenims toks pažeidimas užtraukia baudą iki 6000 eurų. Daugiau miesto naujienų naujienos.lt