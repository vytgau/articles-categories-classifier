Vos atvykusius į Boliviją, Dakaro ralio sportininkus tradiciškai pasitiko nacionalinėmis spalvomis ryškiai pasidabinę ir pakeles okupavę vietiniai. Dar daugiau jų susirinko La Pase, kur ant iškilmingos pakylos griausmingais aplodismentais minia ir pats Bolivijos prezidentas Evas Moralesas palydėjo kiekvieną lenktynininką. Praėjusiais metais su šalies vadovu bendrą kalbą radęs Antanas Juknevičius šiemet į Boliviją atvyko dvejopos nuotaikos. „Visi čia aukštikalnių bijojo, o mane visiškai žemiškos problemos aplankė – vakar peršalau, tai šiandien įkalęs vaistų nuo temperatūros, dar aukštis, lietus – pakankamai sunki diena, vienu metu tikrai norėjosi Dariui duoti pavairuoti. Antroje dalyje stengėmės kažkiek pagauti vėl tą tempą, sugrįžti į savo ritmą. Visada Dakare turi būti tokia diena – šlapia, purvina ir nemaloni, bet svarbiausia, kad ją išgyvenom. Rytoj laisvadienis, turiu išsigydyti aš, mechanikai apžiūrės automobilį, pakeis dalis, kurių resursas jau baigėsi ir vėl stosim kovot“, – net ir pro sukastus dantis šypseną išspaudęs kalbėjo A. Juknevičius.