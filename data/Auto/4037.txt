Visų komplektacijų „Crafter“ automobiliams suteikiama 4 metų arba 200 tūkst. km garantija. Anot koncerno, naujasis „Crafter“, sveriantis 5,5 tonos, išsiskiria savo optimaliais matmenimis. Šis modelis siūlomas su trimis skirtingais pavarų tipais. Išskirtiniu ekonomiškumu pasižymi 4MOTION visų ratų pavara. Standartinio modelio bazinėje įrangoje montuojamos aukščiausio lygio saugumo sistemos. „Crafter“ turi priekinę vairuotojo oro pagalvę, elektroninę stabilumo kontrolės programą (ESC), ABS sistemą, elektromechaninį vairo stiprintuvą su prisitaikymo prie greičio funkcija, aukščio ir atstumo kryptimis nustatomą vairo kolonėlę, centrinį užraktą su nuotolinio valdymo funkcija, elektroninį imobilizatorių, o automobiliuose su ilga ratų baze ir šoninius gabaritinius žibintus. Krovinių skyriuje montuojamos ir specialios tvirtinimo kilpos.  Kaip teigia koncerno atstovai, visiems pirkėjams suteikiama galimybė rinktis iš ilgo papildomos įrangos sąrašo. Užsisakant naująjį komercinį „Volkswagen“ galima rinktis signalizaciją su judesio jutikliu kabinoje, apsaugą nuo nuvilkimo ir autonominę sireną, šviesų pasukimo ir „Coming home/Leaving home“ apšvietimo funkcijas, lietaus jutiklį, tolimųjų šviesų valdymą „Light Assist“, automatines dienos važiavimo šviesas ir kitas funkcijas. „Volkswagen Crafter“ montuojami automobilio statymo jutikliai priekyje ir gale, aktyvi kliūčių šonuose stebėjimo sistema, persirikiavimo į kitą eismo juostą sistema „Side Assist“, elektra nulenkiami, reguliuojami ir šildomi išoriniai galinio vaizdo veidrodžiai, daugiafunkcė indikacija „Plus“ (borto kompiuteris), lygiagretaus ir statmeno statymo pagalbos sistema „Park Assist“, galinio vaizdo kamera „Rear View“. Būsimieji naujojo automobilio savininkai galės rinktis vieną iš manevravimo su priekaba pagalbos sistemos „Trailer Assist“ variantų bei pageidaujamą asistavimo vairuotojui sistemų paketą. Naujajame „Crafter“ furgone montuojami patobulinti modulinės dyzelinių variklių platformos MDB „Euro 6“ išmetamųjų dujų standartą atitinkantys varikliai. Anot koncerno, ir trumpiems, ir ilgiems pervežimams sukurti varikliai visiškai atitinka komerciniam transportui taikomus patvarumo reikalavimus. 2,0 l variklis „EA 288 Commercial“ komplektuojamas su priekinių ratų pavara ir siūlomas trijų skirtingų galios versijų: 75 kW (102 AG), 103 kW (140 AG) arba „BiTurbo TDI“ 130 kW (177 AG). „Crafter 30 Kasten“ modelis su standartine ratų baze (L3H2) ir 102 AG varikliu siūlomas nuo 19 tūkst. 625 eurų, „Crafter 35 Kasten“ su standartine ratų baze ir 140 AG arba 177 AG varikliais – atitinkamai už 23 tūkst. 798 eurus arba 25 tūkst. 309 eurus, o „Crafter 35 Kasten“ su ilga ratų baze (L4H3) ir 140 AG arba 177 AG varikliais – už 26 tūkst. 92 eurus arba 27 tūkst. 603 eurus.