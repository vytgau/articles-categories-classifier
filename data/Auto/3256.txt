Minias smalsuolių sutraukiantį renginį prieš dešimtmetį pradėjo organizuoti šviesaus atminimo aviatorius ir ekstremalas Eugenijus Malinauskas. Po jo mirties šventės tęstinumu rūpinasi velionio bičiuliai. Renginio organizatoriai lieka ištikimi tradicijai žiūrovams pristatyti kuo platesnį spektrą įvairiose šalyse skirtingais laikotarpiais pagamintų automobilių bei motociklų. Šiemet „Mes važiuojame 2017“ svečiai išvys daugiau nei pusantro šimto unikalių transporto priemonių, kurias demonstruos Lietuvos, Latvijos ir Estijos kolekcininkai. Egzotiški automobiliai bus įkurdinti Smegduobių parke. Čia juos bus galima apžiūrėti iš arti bei nusifotografuoti. Veiksmo netrūks ne tik žemėje, bet ir danguje. Jei leis gamtos sąlygos, „Jungtinės Pajuosčio pajėgos“, kurioms vadovauja mūsų kraštietis Bronislavas Zaronskis, žada įspūdingą lėktuvų pasirodymą. Savo meistriškumą demonstruos ir parasparnių pilotai.  Kaip įprasta, programa neapsiribos vien tik technikos paroda. Susirinkusieji galės išbandyti saugaus važiavimo stendą, aplankyti Krašto apsaugos savanorių ir visureigių klubo „4x4 Pasvalys“ stovyklas. Artėjant vakarui visas dėmesys bus nukreiptas į sceną. Koncertinę programą pradės šiuolaikinio šokio kolektyvas „Kosmo“ ir festivalio „Nauji veidai“ nugalėtojai. Nuobodžiauti neleis toli už Pasvalio ribų žinomas „Pajiešmenių brass“ orkestro pasirodymas. Programos „vinis“ – charizmatiškosios grupės „Biplan“ koncertas, po kurio – DJ Jovani diskoteka. Šventės organizatoriai ir rėmėjai kviečia visus, neabejingus technikai, aviacijai ir gerai muzikai gegužės 6 d. puikiai praleisti laiką. Istorinės technikos festivalio pradžia 11 val.