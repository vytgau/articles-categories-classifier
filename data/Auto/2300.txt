„Nors naudotų automobilių gyventojai šiemet pirko mažiau, tačiau rinkosi juos brangesnius. Dėl šios priežasties bendra finansuojama suma jiems išliko beveik tokia pat kaip pernai. Bendra finansuojama suma naujiems automobiliams išaugo 20 procentų. Automobilių lizingo rinkoje fiksuojami pokyčiai gerai atspindi ekonominę šalies situaciją. Gerėjant makroekonomikos rezultatams ir atitinkamai augant gyventojų perkamajai galiai vis daugiau jų turi galimybę įsigyti ir geresnį automobilį – visiškai naują arba aukštesnės klasės naudotą“, – komentuoja Saulius Mickus, SEB banko Lizingo departamento direktorius. Iš viso SEB bankas šių metų pirmąjį pusmetį gyventojams, kurie pasinaudojo automobilių lizingo paslauga, suteikė 9 proc. daugiau finansavimo. Lizingu perkamo naujo automobilio vidutinė vertė šių metų pirmą pusmetį buvo kiek didesnė nei 26 tūkst. eurų, naudoto – per 14 tūkst. eurų. Savo lėšomis gyventojai padengdavo vidutiniškai 27 proc. automobilio vertės (pernai – 25 proc.). Vidutinis lizingo terminas – penkeri metai. Lizingu naują automobilį įsigiję gyventojai dažniausiai rinkosi „Volkswagen Tiguan“, „Škoda Octavia“, „Kia Sportage“, „Škoda Superb“ ir „Nissan Qashqai“. Lizingu pirktų naudotų automobilių penketuko pirmoje vietoje taip pat rikiuojasi „Volkswagen“ atstovas „VW Passat“, toliau – „Volvo XC 60“, „Nissan Qashqai“, 5 serijos BMW ir „Škoda Superb“. Pasak SEB banko atstovo, automobilių lizingo paslauga Lietuvoje naudojasi „tiek studentai, tiek pensininkai“, tačiau aktyviausi klientai yra keturiasdešimtmečiai vyrai. Vyriausiam banko klientui, kuris šių metų pirmąjį pusmetį lizingo būdu įsigijo automobilį, buvo 73-eji, jauniausiam – 20 metų. Automobilių lizingo paslauga aktyviausiai naudojosi Vilniaus gyventojai, kurie pasirašo daugiau kaip pusę visų sutarčių. Norint lizingu įsigyti naudotą automobilį, svarbu žinoti, kad lizingo termino pabaigoje jis turi būti ne senesnis kaip 13 metų. Klientas savo lėšomis turi padengti bent 10 proc. automobilio kainos, o mažiausia banko finansuojama suma yra 5 tūkst. eurų. Maksimalus lizingo terminas – septyneri metai. Lizingu automobilį galima įsigyti tiek iš oficialaus automobilių pardavėjo, tiek iš fizinio ar juridinio asmens, transporto priemonės savininko.