Nuo šiol baikerių fiesta taps atvira visiems miestiečiams – ką veikti renginyje turės ir tikri baikeriai, ir jų mažosios atžalos. Šiemet baikerių šventė vyks Kauno Hanza dienų metu (gegužės 20-21 dienomis), o visi renginiai bus nemokami. Naujas formatas „Bike Show Millennium“ pradžia siekia dar 2000-uosius metus – tuomet šventė vyko T. Masiulio gatvėje. Vėliau renginys persikėlė į S. Dariaus ir S. Girėno aerodromą, pastaruosius metus motociklininkai rinkosi prie „Žalgirio“ arenos. Organizatoriai nusprendė, kad šiemet atėjo metas kardinalioms permainoms. „Subrendome ir užauginome kelias kartas – iš pradžių važiavo tėvai. Dabar važiuoja vaikai. Tai tokia tradicija, kai jau galima kūdikį paleisti į pilnavertį gyvenimą. Būtent todėl atėjo metas pokyčiams. Tai bus visiškai naujas formatas“, – sako idėjinis šventės vadas Julius Urbaitis. „Bike Show Millennium“ organizatoriai žvelgia ir dar toliau – į 2020 metus, kai Kaunas taps Europos kultūros sostine. Pirmoji šių metų naujiena – renginio vieta. Šiais metais baikerių šventė persikelia į kauniečių pamėgta senąją Nemuno prieplauką ties Vytauto Didžiojo bažnyčia. „Norime, kad baikeriai ir miesto gyventojai taptų vienu kumščiu. Žmonės pribauginti, kad baikeriai kaip kokie velniai, tačiau tai visiška netiesa. Atėjo laikas visiems kartu susėsti ir nutraukti priešpriešą“, – sako J. Urbaitis. Tarp baikerių – ir meras Nors šiemet renginio formatas visiškai naujas, duoklė bus atiduota ir tradicijoms. „Susitikimo vietos pakeisti negalima“, – juokiasi J. Urbaitis. Tradiciškai baikeriai šeštadienio, gegužės 20-osios vidurdienį, rinksis prie Kauno pilies. Tuomet tūkstančiai motociklininkų vieninga kolona važiuos centrinėmis miesto gatvėmis. Tarp baikerių greičiausiai bus ir Kauno miesto meras Visvaldas Matijošaitis. „Jei tik leis galimybės ir nebūsiu išvykęs – būtinai dalyvausiu“, – teigė V. Matijošaitis. Šventė merui bus puiki proga išbandyti ir savo naują plieninį žirgą – 60-ojo gimtadienio proga V. Matijošaitis nuo sūnų gavo naują „Harley Davidson“ motociklą. Stipriausi vyrai Po simbolinio garbės rato miesto gatvėmis, į Į Nemuno pakrantę atvykusius motociklininkus pasitiks dideli vyrukai tikrąja to žodžio prasme – šeštadienio popietę prasidės Pasaulio galiūnų svorių kėlimo čempionatas. Tarp dalyvių bus tokie Lietuvos galiūnai, kaip Vidas Blekaitis ir Vytautas Lalas. Šeimininkams konkurenciją sudarys daugiau nei 10 galiūnų iš Latvijos, Lenkijos, Anglijos, JAV, Slovėnijos, Rusijos ir net Brazilijos bei Irano. Gallūnai rungsis keturiose rungtyse – kels rąstą, įvairius luitus, Apolono ašį ir hantelį. Savo jėgas galės išmėginti ir žiūrovai – pertraukėlių tarp varžybų metu bus galima laimėti įvairius prizus. Nematytos vandens pramogos Nauja renginio vieta lėmė ir naujas pramogas žiūrovams bei naujus iššūkius dalyviams. Šiemet Nemuno upėje priešais amfiteatrą vyks vandens motociklų laisvojo stiliaus parodomoji programa, kurią kauniečiams pristatyts latvis Aldis Kirstis. Tokio renginio Kaune dar nėra buvę – ekstremalas iš Latvijos iš vandens šokdins savo 150 kg sveriantį, 250 AG galingumo motociklą. „Baltijos šalyse tokių pasirodymų nerengia nė vienas sportininkas. Kaune programa bus ypatinga ir tuo, kad triukus teks atlikti tekančiame vandenyje. Įprastai pasirodymas vyksta stovinčiame vandenyje. Tai bus naujas iššūkis, o pasirodymas bus dar ekstremalesnis“, – intrigavo A. Kirstis. Nemuno srovė bus iššūkis ir vandens motociklų „Night Jetski Slalom Show“ varžybų dalyviams. Tačiau tekantis vanduo nebus vienintelis trukdis – lenktynių finalas numatytas jau sutemus. „Paralelinis ir naktinis slalomas – sunkus išbandymas dalyviams. Srovė ir tamsa sportininkams tikrai nepadės, tačiau nuo to tik įdomiau žiūrovams“, – sako Lietuvos vandens motociklų sporto federacijos prezidentas Tomas Gurkšnys. Ir tai dar ne viskas. Nemune didžiuliais greičiais plauks ne tik vandens motociklai, bet bus surengtas ir „Flyboard“ turnyras. Tai naujas mados klyksmas vandens pramogų pasaulyje – ant specialių lentų sumontuoti itin galingi vandens pūstuvai žmogų pakelia į kelių metrų aukštį ir leidžia atlikti sudėtingus triukus. Šiame turnyre jėgas galės išbandyti visi patirties turintys mėgėjai, o prizas nugalėtojams išties įspūdingas – 500 eurų vertės laikrodis „Vostok Europe“. Scenoje Nemuno prieplaukoje koncertuos „Hiperbolės“ legenda Igoris Berinas su „Huge Soul“, grupė „Rebelheart“ bei kiti žinomi Lietuvos atlikėjai, o kitose scenose Kauno senamiestyje bus galima išgirsti tokias grupes kaip „De Phazz“, „Corvus Corax“ ir kitas. Tradiciškai kitą dieną po renginio bus išrikiuoti netradiciniai automobiliai – Nemuno pakrantėje bus galima pasigrožėti legendiniais, išskirtiniais modeliais bei auksarankių meistrų patobulintais automobiliais. Programa: 2017 m. gegužės 20 d. (šeštadienis) 12 – 13 val. visi renkasi prie Kauno Pilies (automobilių stovėjimo aikštelė, Jonavos g.) 13 – 14 val. motociklininkų paradas centrinėmis miesto gatvėmis: Kauno Pilis – A. Jakšto g. – Rotušės a. – M. Valančiaus g. – Šv. Gertrūdos g. – Savanorių pr. – Taikos pr. – Kovo 11-osios g. (iki VI-ojo forto) – K. Baršausko g. – Tunelio g. – K. M. Čiurlionio g. – – Vytauto pr. – Kęstučio g. – I. Kanto g. – Karaliaus Mindaugo pr. – Jėzuitų skg. – T. Daugirdo g. – Prieplaukos krantinė (nesaugomas moto parkingas); Jėzuitų gimnazijos kiemas (saugomas moto parkingas iki gegužės 21 d. 12 val.) (adr. greta Aleksoto g. 6) Senosios prieplaukos krantinėje 14 – 17 val. Pasaulio galiūnų svorių kėlimo į viršų čempionatas 17 – 17.15 val. vandens motociklų „free style“ parodomoji programa 17 – 19 val. vandens motociklų „NIGHT JETSKI SLALOM SHOW“ varžybų pusfinalis 19 – 19.30 val. atviras vandens „FLYBOARD“ turnyras, parodomoji programa 19.30 – 21.30 val. muzikos grupių pasirodymai 21.30 – 22.30 val. vandens motociklų „NIGHT JETSKI SLALOM SHOW“ varžybų finalas 2017 m. gegužės 21 d. (sekmadienis) 12-18 val. automėgėjų klubų „Hot road“, „Tuning team“, „Autoera“ ir kt. naujausių eksponatų, senovinių automobilių klubo „Retromobile“ bei karinės technikos paroda; jų turnyrai ir konkursai; gražiausių automobilių rinkimai ir t. t.