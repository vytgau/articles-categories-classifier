Prieš varžybas išrikiavusią bemaž keturių dešimčių, norinčių varžytis debiutinėse lenktynėse, vairuotojų armiją kiek išgąsdino keli iš vakarėjančio dangaus iškritę lietaus lašai. Tačiau jų, kaip tiksliai suskaičiavo lenktynes komentuojantis ir žodžio kišenėje neieškantis Saulenis Pociūnas, iškrito tik keturiolika ir jie, suprantama, trasos nesugadino. „Debiutinės varžybos, nelyginat blynas, neprisvilo, o jomis buvo patenkinti visi dalyvavę ir pažadėjo čia sugrįžti ir kitąmet“, - lenktynių spaudos centrui, viešųjų ryšių agentūrai „Visus Bonus“ sakė greituminio slalomo lenktynėms vadovavęs Vilniaus „Sportinio vairavimo centro“ direktorius Andrejus Savčenko. Debiutinių greituminio slalomo lenktynių dalyviai varžėsi net penkiose klasėse. 1600 kub. cm variklius turinčių automobilių klasėje, pranokęs Vygantą Januškį ir Gintarę Gegieckaitę, pergalę šventė Aurimas Kučinskas, vairavęs „Honda“ automobilį. Masiškiausioje 2000 kub.cm klasėje aukščiausią nugalėtojų pakylos laiptelį užėmė Tomas Buškevičius, kuris aplenkė Darių Jakštonį ir Julių Jurkšą.  3000 kub. cm klasėje su „Mazda“ triumfavo Justas Gudavičius. Antras liko Redanas Jankaitis, o trečias – Benediktas Bočkus. 3000+ klasėje pirmąją vietą iškovojo „Mitsubishi“ automobilį vairavęs Daivaras Juškys, aplenkęs Andrių Antanaitį ir trečiąją vietą užėmusį Modestą Gedvygą. Laisvojoje klasėje dar vieną pergalę iškovojo J. Gudavičius, pranokęs ir čia startavusius 2000 kub. cm klasės nugalėtoją T. Buškevičių bei A. Antanaitį.