Jeigu tokia pardavimų statistika jus domina pastaruosius tris dešimtmečius, greičiausiai galite nuspėti, koks automobilis Jungtinėse Valstijose 2016 metais buvo perkamiausias. Nepaisant to, laukia ir keli siurprizai. Pateikiame automobilių, kurių 2016 metais Jungtinėse Valstijose nupirkta daugiausiai, dešimtuką. 1. „Ford F-Series“ Joks čia ne siurprizas. „Ford F-Series“ pikapai ir toliau lieka amerikiečių perkamiausios transporto priemonės. Nuo antrosios sąrašo vietos „Ford“ saugiai atitrūkęs daugiau nei 200 tūkst. vienetų. 2. „Chevrolet Silverado“ Antroje perkamiausių sąrašo vietoje atsidūręs „Chevrolet Silverado“ taip pat menka naujiena. Iš viso gamintojas 2016 metais pardavė daugiau nei pusę milijono pikapų. Svarbu nepamiršti, kad „General Motors“ prekiauja „GMC Sierra“ linijos pikapais, kurie techniniu požiūriu gali būti vadinami „Chevrolet Silverado“ pusbroliais. Jeigu jų pardavimus skaičiuotume kartu, GM pikapai su varžovais iš „Ford“ galėtų varžytis taškas į tašką. 3. „Ram 1500“ „Ram“ – vienas iš „Fiat Chrysler Automobiles Group“ šeimos Šiaurės Amerikoje narių. Praktiškai visus bendrovės pardavimus sudaro pikapai: pradedant modeliu 1500 ir baigiant „Heavy Duty“ versija. „FCA Group“ priklausantis „Ram“ vienas perkamiausių Jungtinėse Valstijose jau kelerius metus, tad nieko keisto, jog lyderio pozicijų neužleidžia ir 2016 metais. 4. „Toyota Camry“ Pirmąsias tris vietas perkamiausių JAV automobilių sąraše užėmė amerikietiški pikapai, tačiau toliau vadžias į savo rankas perima Japonijoje gaminti sedanai ir visureigiai. Jau ne pirmus metus perkamiausiais sedanas išlieka „Toyota Camry“. Remiantis ekspertų įžvalgomis, 2016 metais „Camry“ pardavimai kiek smuko. 2016 metų lapkritį „Toyota“ Jungtinėse Valstijose pardavė 355 tūkst. šios markės automobilių – lyginant su 2015 metais, šis skaičius net 10 proc. mažesnis. Tokia tendencija atspindi besikeičiantį pirkėjų skonį, nes vis daugiau šeimų renkasi nebe pikapus, o miesto visureigius. 5. „Toyota Corolla“ Įkandin „Toyota Camry“ rieda „Toyota Corolla“. Tiesiog amerikiečių mėgstamas automobilis, ir nieko čia nebepridursi. 6. „Honda Civic“ „Civic“ modelis pelnytai tapo perkamiausiu „Honda“ modeliu 2016 metais. Panašu, kad 2017 metais taip nenutiks, nes vis daugiau pirkėjų nedidelius sedanus ir hečbekus be gailesčio iškeičia į nedidelius visureigius. Reikia įrodymų? Tiesiog toliau skaitykite mūsų sąrašą. 7. „Honda CR-V“ 2016 metų lapkritį „Honda“ pardavė 25 tūkst. 758 CR-V vienetus. Tai kiek daugiau nei 25 tūkst. 303 „Honda Civic“ modeliai. Nepaisant to, 2017 metais situacija gali pasikeisti – automobilio modelio laukia nauji dizaino sprendimai. Realu tikėtis, kad CR-V pardavimai 2017 metais drąsiai perkops „Civic“ pardavimus. 8. „Toyota RAV4“ „Toyota“ modelis RAV4 – vienas iš automobilių, kurie kaip reikiant sujudino vandenį Jungtinių Valstijų kompaktiškų visureigių segmente. Panašu, kad kuo toliau, tuo daugiau širdžių JAV užkariauja būtent šis modelis. Aštuntoji vieta perkamiausių automobilių sąraše tikrai ne prastas rezultatas. 9. „Honda Accord“ Štai į visureigių vakarėlį vėl su trenksmu įsiveržia „Honda Accord“. Rinkos ekspertai nedrąsiai žada, kad šio modelio automobilis amerikiečiams patiks ir 2017 metais. Kas žino, gal jis reitinge pasistūmės į priekį ir galbūt įveiks CR-V ir net „Civic“. 10. „Nissan Rogue“ (Lietuvoje žinomas kaip „Nissan Qashqai“) Nejaugi ką nors dar stebina faktas, kad kas dešimtas Jungtinėse Valstijose parduotas automobilis yra visureigis? „Rogue“ – modelis, kurį amerikiečiai mėgsta labiausiai iš visų „Nissan“ gaminamų automobilių, nors į dešimtuką vos per plauką nepateko ir vidutinio dydžio „Altima“ sedanas. Štai ir visas automobilių, kurių amerikiečiai 2016 metais įsigijo daugiausia, sąrašas. Tendencija akivaizdi – žmonės mielai renkasi pikapus ir miesto visureigius, kurie užtikrintai iš rinkos stumia mažesnius sedanus. Ekspertai teigia, kad drastiškų pokyčių 2017 metais tikėtis neverta.