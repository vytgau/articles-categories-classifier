Metų pradžioje Minsko traktorių gamykloje buvo inicijuota vadinamoji pramoninio turizmo programa. Pramoninį turizmą, pasirodo, noriai renkasi ne retas europietis, todėl Baltarusijos įmonės vadovai nutarė pasekti puikiu vakariečių patirties pavyzdžiu. Jų įsitikinimu, tokia iniciatyva padidins traktorių „Belarus“ populiarumą ir žinomumą – jie tikrai taps artimi liaudžiai, rašo zr.ru. Kaip praneša agentūra TASS, cituodama iš gamyklos ryšių su visuomene atstovo Pavlo Tuchto gautą informaciją, netrukus gamykloje turistams bus siūlomos ne tik ekskursijos po cechus ir išsamios gatavos produkcijos apžiūros, bet ir galimybė bent trumpam pajusti gamybinio proceso naštą. Norint įgyti trumpalaikės darbo patirties teks sumokėti. Tada pasidarbuoti trokštantis turistas bus supažindintas su darbo saugos reikalavimais, aprengtas specialia firmine darbo apranga ir, vadovaudamasis įteikta surinkimo schema, galės imtis darbo. Jis turės atlikti penkias numatytas operacijas, tarp kurių – vairo pavaros ir valdymo mechanizmo sureguliavimas, taip pat priekinio krano sumontavimas. Visą turistų darbo procesą stebės daug patirties turintys gamyklos darbuotojai, kad pažangi pramoninio turizmo programa, neduokdie, neatsilieptų gaminių kokybei. Turistas, sėkmingai atlikęs visas jam skirtas užduotis, gaus priminimo diplomą su traktoriaus, prie kurio surinkimo prisidėjo, serijos numeriu. Į pramoginę turistams skirtą programą numatoma įtraukti ir pasivažinėjimą po paties galingiausio traktoriaus „Belarus“ gamyklos teritoriją. Nuo metų pradžios Minsko traktorių gamykloje jau apsilankė daugiau kaip 1,2 tūkst. turistų iš 18 pasaulio šalių. Kai ekskursijos programa bus papildyta, turistų srautas turėtų dar suintensyvėti.