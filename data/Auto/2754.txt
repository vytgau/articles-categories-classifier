Naujasis „Grand Turismo“ modelis evoliucionavo, tapo lengvesnis, sportiškesnis ir dar ekonomiškesnis. Nauja kėbulo konstrukcija, kurioje kombinuojamas aliuminis ir didelio stiprumo plienas, pakitusi važiuoklės konstrukcija, palyginus su „BMW 5 Grand Turismo“, naujojo modelio svorį sumažino 150 kilogramų. Patobulinta ir aktyvioji aerodinamika, todėl automobilis yra ekonomiškesnis bei greitesnis nei pirmtakas. Priklausomai nuo variklio versijos, naujasis modelis net 0,7 sekundės greičiau įsibėgėja nuo 0 iki 100 km/val., o degalų ekonomija, vertinant pagal nepriklausomus NEDC tyrėjus, pagerėjo iki 15 procentų. BMW genuose sportiškumas ir dinamika tiesiog užprogramuoti. „Executive Drive“ parinktis, kuri dirba kartu su „Integral Active Steering“ vairo sistema, užtikrina tikslų ir azartišką automobilio valdymą. Komfortą garantuoja standartiškai gale montuojama, automatiškai išsilyginanti orinė važiuoklė, o norintiems dar daugiau – „Active Suspension“ pasirinkimo galimybė. Tai reiškia, kad orinė važiuoklė bus ir priekyje. Vienu mygtuko paspaudimu automobilio prošvaisą bus galima padidinti iki 20 milimetrų, o tai leis patogiau ir lengviau įveikti sunkiau pravažiuojamus arba itin prastos būklės kelius. Variklį bus galima rinktis iš dviejų benzininių ir vieno dyzelinio, kurie visi aprūpinti „BMW TwinPower Turbo“ turbinomis. Silpniausias 2,0 l darbinio tūrio benzininis variklis turės beveik 260 arklio galių ir leis šiam automobiliui nuo 0 iki 100 km/val. įsibėgėti per 6,3 sekundės, o vidutinės degalų sąnaudos sieks vos 6,2-6,6 litro šimtui kilometrų. „BMW 640i Grand Turismo“ turės 3,0 l šešių cilindrų benzininį variklį su 340 arklio galių, kurios jam nuo 0 iki 100 km/val. leis įsibėgėti per 5,4 sekundės, o su visų varančiųjų ratų „xDrive“ sistema tą patį padarys 0,1 sekundės greičiau. Vidutinės kuro sąnaudos, priklausomai nuo to, ar automobilis turi „xDrive“ sistemą ar ne, svyruoja 7,0-8,2 l benzino šimtui kilometrų. „BMW 630d Grand Turismo“ bus aprūpintas 3,0 l darbinio tūrio varikliu, generuojančiu 265 arklio galias ir net 620 Nm sukimo momentą. Tai šiam automobiliui nuo 0 iki 100 km/val. leidžia įsibėgėti per 6,1 sekundės, o „BMW 630d xDrive Grand Turismo“ tą daro 0,1 sekundės greičiau. Vidutinis degalų suvartojimas svyruoja nuo 4,9 iki 5,3 litro versijoje su galiniais varančiais ratais ir nuo 5,5 iki 5,9 litro šimtui kilometru versijoje su „xDrive“ visų varančiųjų ratų sistema. Visi varikliai bus poruojami su 8 pavarų, labai greitai ir sklandžiai veikiančia „Steptronic“ automatine greičių dėže. Viduje naujasis modelis derina komfortą, prabangą ir nuo BMW automobilių neatsiejamą koncentraciją į vairuotoją. Dėl puikiai suplanuoto centrinio prietaisų skydelio atlikti visas funkcijas vairuotojas galės neatitraukdamas dėmesio nuo pagrindinės užduoties – vairavimo. Šiek tiek paaukštinta vairuotojo pozicija leidžia aplinką matyti dar aiškiau. Visi „Grand Turismo“ serijos modeliai kuriami taip, kad vairuotojui ir keleiviams būtų patogu ilgoje kelionėje, todėl automobilio keleiviams siekiama suteikti kaip įmanoma daugiau erdvės. Gale suprojektuotos trys atskiros pilno dydžio sėdynės. Vietos kojoms ir galvai bus dar daugiau nei pirmtake, kuris taip pat buvo itin erdvus. Naujasis modelis turi net 610 litrų tūrio bagažinę, kuri palyginus su „BMW 5 Grand Turismo“ yra 110 litrų didesnė. Nulenkus galines sėdynes, bagažinė padidėja net iki 1800 litrų, ir tai šimtu daugiau nei pirmtake. Naujasis „BMW 6 Grand Turismo“ yra modernus ir technologiškai. Jame montuojamos pačios geriausios iki šiol BMW sukurtos sistemos. Visų sistemų širdis, „iDrive“ sistema, kurią galima valdyti per centre sumontuotą lietimui jautrų ekraną. Taip pat automobilis turės ir balso bei gestų atpažinimo sistemas, kuriomis bus galima valdyti dalį funkcijų.  Nepaisant to, kelionė ilga ar trumpa, ji turi būti saugi. Jau standartinės įrangos pakete naujasis modelis turės sistemą, kuri padeda išvengti susidūrimo mieste su kitais automobiliais ir pėsčiaisiais. Kaip papildomą įrangą bus galima užsisakyti patobulintą greičio palaikymo sistemą su „Stop & Go“ fukcija, kuri veikia nuo 0 iki 210 km/val. greičio diapazone. Naujasis modelis gali būti aprūpintas ir nuotolinio savaiminio parkavimosi funkcija. Oficialus naujo „BMW 6 Grand Turismo“ debiutas numatomas šių metų rugsėjį vyksiančioje tarptautinėje Frankfurto automobilių parodoje. Prekyboje automobilis pasirodys šių metų lapkritį.