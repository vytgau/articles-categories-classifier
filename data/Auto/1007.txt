„Antrasis etapas galėjo susiklostyti dar geriau, bet Balys daugiau kaip valandą mėgino padėti į bėdą patekusiam amerikiečių motociklininkui, 51-erių metų Billui Congeriui, – pasakojo B. Bardausko komandos „Perkūnas Team“ vadovas Carlosas Brebbia. Paties B. Bardausko pasakojimu, niekas iš kitų varžybų dalyvių nesustojo amerikiečiui pagelbėti. „Turint galvoje, kad B. Bardauskas nesiekia žūtbūtinių rezultatų, jis džiaugiasi, jog galėjo padėti kolegai. Nesvarbu, kad prarado apie 10 pozicijų. Ne tai svarbiausia“, – pabrėžė C. Brebbia. B. Bardauskas mėgino kelis kartus tempti B. Congerio motociklą, tačiau galiausiai trūko trosas. Lietuvis iškvietė techninę pagalbą ir tęsė ralį. „Perkūnas Team“ vadovas C. Brebbia taip pat pateikė trečiosios dienos trasos analizę. Šis etapas bus ne ką lengvesnis už praėjusįjį. Primename, kad 2009 m. trečiasis Dakaro ralio etapas B. Bardauskui buvo labai nesėkmingas. Jame sportininkas krito ir susilaužė abi rankas. Didelių valios pastangų dėka ir malšindamas skausmą vaistais jis įveikė dar tris etapus ir tik septintajame nutraukė savo pasirodymą. Trečiasis etapas – dar daugiau bekelės Dar viena diena, kai greičio ruožą sudarys kopos ir bekelė. Vietovės kraštovaizdis bus artimas pirmos ir antros lenktynių dienoms. Greičio ruožas padalintas į dvi dalis. Po pirmosios dalies (80 km) bus 4 kilometrų vadinamasis „neutralizacijos“ ruožas. Motociklams ir keturračiams teks pasipildyti degalų, o visi lenktynių dalyviai galės trumpai pasinaudoti mechanikų pagalba. Dauguma motociklininkus aptarnaujančių komandų, įskaitant ir B. Bardauską aptarnaujančią Prancūzijos „Nomade“, įsitikinę, jog per 80 km ruožą neturėtų kilti rimtų problemų, todėl mechanikai nuo pat ryto paliks bivuaką. Ką darys automobilius aptarnaujančios ekipos, sudėtinga pasakyti. Veikiausiai kiekviena iš jų priims atskirą sprendimą. Įdomu tai, kad kitas bivuakas bus tik 1 km ilgio ir apie 100 metrų pločio, o tai reiškia, kad anksčiau išvažiavusieji iš pirmojo bivuako, turės galimybę užsiimti geriausias vietas būtent šiame trumpame ruože. Nuo starto iki 36 kilometro sportininkams teks važiuoti gana greita atkarpa, kur kietą gruntą keis kopos. Nuo 36 iki 46 kilometrų laukia prastas kelias su įtrūkimais ir akmenimis. Čia matomumas bus ribotas. Nuo 46-ojo iki 80-ojo km lenktynininkai vėl susidurs su „miksuota“ danga, o nuo 80-ojo iki 100-ojo km laukia bekelė ir aukštos kopos. Matomumas vėl bus labai prastas. Vėliau seks 17 kilometrų kopų ir siaurų kalnų tarpeklių. Nuo 117-ojo km sportininkams teks kilti aukštyn į statų kalną. Iki 248-ojo kilometro vėl reikės važiuoti kietu gruntu, kurį keis smėlio kopos. Vėliau iki pat finišo lenktynininkų lauks aukštos, „piktos“ kopos, sudarytos iš labai lengvo smėlio. Tad B. Bardauskui teks pademonstruoti visą savo meistriškumą.