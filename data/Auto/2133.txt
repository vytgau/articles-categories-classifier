Jau pirmomis rugsėjo mėnesio dienomis Lietuvos jaunių rinktinė Gdanske (Lenkija) startuos EMX Europos tautų komandų čempionate. Šiose pirmenybėse rugsėjo 2-3 dienomis Lietuvai atstovaus EMX85 klasėje važiuosiantys Arnas Vedlūga, Erlandas Mackonis, EMX125 klasėje – Valentas Vasiliauskas bei EMX250 klasėje – Arnas Milevičius. Lietuviai varžysis su geriausiais motokrosininkais iš 13 Europos šalių. „Iš tiesų tai pirmą kartą yra organizuojamas tokio pobūdžio čempionatas, kuris yra labai panašus į pasaulio motokroso tautų komandų čempionatą, vyksiantį šiais metais Didžiojoje Britanijoje rugsėjo 30 – spalio 1 dienomis. Skirtumas tik toks, kad Europos tautų komandiniame čempionate dalyvauja jaunimas iki 21 metų“, – sakė jaunių rinktinės vadovas Saulius Stankus. Jo teigimu, komandas tikslas – pasitikrinti jėgas su Europos stipriausiais lenktynininkais. „Esame surinkę labai stiprią komandą, tačiau kaip seksis, pamatysime jau šį savaitgalį. Lietuvos jauniesiems sportininkams bus puiki galimybė sudalyvauti profesionaliose, aukšto lygio varžybose bei savo rezultatus pasilyginti su stipriais konkurentais. Ir, žinoma, šios varžybos yra tramplinas ateityje patekti ir į suaugusiųjų rinktinę“, – teigė S. Stankus. Rugsėjo 9-10 dienomis Panevėžyje vyksiančiame paskutiniame Lietuvos motokroso čempionato etape paaiškės visų klasių laimėtojai bei absoliučios įskaitos čempionai. MX1 klasėje pirmąją ir antrąją vietas užimančius sportininkus Valterį Loginį ir Domantą Jazdauską skiria vienas taškas. Taip pat nėra aiškūs ir 85 bei 65 klasių laimėtojai. Sportininkus irgi teskiria tik keli taškai. Rugsėjo 23-24 dienomis Italijoje su geriausiais Europos keturračių lenktynininkais jėgas išbandys Lietuvos keturračių motociklų rinktinės nariai. Europos tautų komandų čempionate Lietuvai atstovaus Domantas Vaznys, Martynas Čepas ir Renatas Jegorovas. „Nors šių metų rinktinės sudėtis skiriasi nuo praėjusių metų, tačiau jaučiamės daug stipriau pasiruošę. Rinktinei keliamas tikslas patekti tarp 10 stipriausių komandų“, – sakė rinktinės vadovas Almantas Stepukas. Komandos vadovas negailėjo gerų žodžių apie kiekvieną rinktinės narį. Jo teigimu, nors komandos lyderių yra laikomas D. Vaznys, tačiau šiemet gerą sportinę formą demonstruoją tiek R. Jegorovas, kuris antrą kartą Lietuvai atstovaus Europos tautų komandų čempionate, tiek pirmą kartą šiose varžybose dalyvausianti M. Čepas. Sezoną vainikuos pasaulio motokroso tautų komandų čempionatas, kuris šiais metais vyks rugsėjo 30 – spalio 1 dienomis Didžiojoje Britanijoje. Su geriausiais pasaulio lenktynininkai varžysis Arminas Jasikonis, Dovydas Karka ir pirmą kartą šiame čempionate dalyvausiantis Arnas Milevičius. Komandos vadovo pareigas perims Vytautas Bučas, kuris praėjusiais metais drauge su komandos nariais Lietuvos rinktinei iškovojo kelialapį į A finalą. Po įtemptos kovos sunkioje Italijos Madžorės trasoje Lietuvos rinktinė galutinėje pasaulio tautų komandų čempionato įskaitoje tarp 38 komandų užėmė 19-ąją vietą. Pasak Lietuvos motociklų sporto federacijos (LMSF) prezidento Roberto Benediktavičiaus, labai džiugu matyti augantį ir kiekvienais metais vis geresnius rezultatus demonstruojantį jaunimą. „A. Jasikonio aukšti tarptautiniai rezultatai įkvepia ir skatina kiekvieną motokrosu užsiimantį lenktynininką pasitempti. Pastebime, kad ši sporto šaka ne tik populiarėja, bet ja susidomi vis daugiau jaunų žmonių. Dėlto kokybiškų varžybų gausa stengsimės ir toliau kelti šios sporto šakos lygį“, – sakė LMSF prezidentas R. Benediktavičius.