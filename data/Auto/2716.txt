Kaip rašoma pranešime žiniasklaidai, ko gero pirmą kartą VšĮ „Saugus ratas“ organizuojamų tokių renginių metu dalį dalyvių teko vaduoti iš vingraus šokio sūkurio, į kurį juos buvo įtraukusios Šveicarijos kaimo bendruomenės moterys, o jų surengtos istorinės technikos mylėtojų sutiktuvės su tikra muitine, kaip ir dera Europos Sąjungai nepriklausančioje respublikoje, pranoko drąsiausius lūkesčius. Valandėlei teko net pamiršti, jog keturių dešimčių ekipažų kolona kirto ne turtingosios Šveicarijos, o tik taip pat pavadinto Jonavos kaimo ribas. Didelį įspūdį žygeiviams paliko susitikimas Rukloje su tarnaujančiais ne tik Lietuvos, bet ir čia dabar dislokuotos NATO priešakinių pajėgų bataliono kovinės grupės Baltijos šalių gynybai, kuriai vadovauja didžiausią karių skaičių skyrusi Vokietija, nariais. Kariai su didžiausiu dėmesiu apžiūrėjo šio žygio dalyvių techniką, pateikė jos šeimininkams daugybę klausimų, o istorinių automobilių ir motociklų mylėtojai su ne mažesne atida žvelgė į čia išrikiuotą NATO techniką ir negalėjo patikėti, jog jie buvo pavaišinti kareiviška koše, daugelyje kavinių prilygstančia neprastam plovui... Žygeiviai aplankė ir rajone ne tik kulinariniu paveldu garsėjančią Survilų kaimo turizmo sodybą, kur jų laukė šio organizatoriaus renginiuose tradicinis šviežio medaus su varškės sūriu ragavimas, bet ir daugeliui pirmiena tapusi virtų bulvių, pagardintų kanapėmis ir linų sėmenimis degustacija. Istorinių automobilių ir motociklų ralio Jonų respublikoje dalyviai ne tik pramogavo, bet ir siekdami nugalėtojų ar prizininkų laurų varžėsi 133,47 km distancijoje, kurioje jų laukė ir slalomo, ir tikslaus pravažiavimo, ir kitokios detalesnės pažinties su rajono istorinėmis vietovėmis rungtys.  Žygeiviai džiaugėsi susilaukę aktyvaus žiūrovų dėmesio ir palaikymo. O karščiausiai palaikyti, kaip ir dera, jiems į akį labiausia kritę egzotiškų, miestų gatvėse ir užmiesčio keliuose jau beveik nebematomų automobilių ekipažai. Prie Jonavos sporto rūmų surengtame slalome audringų aplodismentų susilaukė jonaviškių Elmanto ir Linos Mickevičių ekipažas, su šiai rungčiai ne itin tinkančiu dideliu, 1970 m. gamybos „Mercedes-Benz 280SE“ įveikęs trasą be klaidų ir greitai. Tačiau ne vietinių herojų duetui namų trasoje buvo lemta švęsti pergalę. Žiūrovai pratrūko aplodismentais, kai su 1983 m. gamybos „Volkswagen Kaffer“ šeimyninis Tomo ir Lauros Kirmonų ekipažas šią trasą tiesiog prašvilpė per 27,86 sek. Jų pasiekto rezultato jau nepavyko pagerinti niekam, todėl vienas pagrindinių ralio trofėjų iš Jonavos mero E. Sabučio rankų iškeliavo į Uteną. Šiame žygyje dalyvavo tik du motociklai, kurių vairuotojai dalijosi žiūrovų dėmesį. Nugalėtojais pripažinti Aurimas ir Vidas Frankauskai, vairavę 1970 metų gamybos „IŽ Jupiter“ ir pranokę kolegas ir varžovus Aleksą Stakeliūną su Aurimu Lisovskiu, tramdžiusius gerokai galingesnį ir naujesnį, 1989 m. laidos „Dnepr MT 16“ motociklą. Beje, šiam eksponatui išskirtinį dėmesį rodė Rukloje dislokuoti vokiečių kariai, fotografavę jį iš visų pusių. Kodėl – įspėti nesunku. Mat šio modelio pirmtakas gimė dar besibaigiant karui rusams nukopijavus vokiečių BMW. Itin atkakli kova dėl vietos ant nugalėtojų pakylos virė „Youngtimer“ klasėje, kur nugalėtojus ir prizininkus skyrė sekundės. Pergalę čia šventė mero taurės savininkai Tomas ir Laura Kirmonai, pranokę Saulių Vilčinską su Rasa Kažukauskaite, vairavusius didesnį ir galingesnį nei nugalėtojų 1984 m. laidos „Mercedes-Benz 240“. Trečiąją vietą iškovojo Jurgis ir Rita Jarašiūnai su 1984 m. gamybos „VW Kaffer“. Beje šis šeimyninis ekipažas buvo antras, finišavęs slalome per 29,77 sek. Būtent šis rezultatas ir lėmė jų prizinę vietą klasėje. Seniausių, solidžiausių „Oldtimer“ klasės nugalėtojai neoficialioje įskaitoje tituluojami ralio laimėtojais. Todėl ir dėmesys jiems – ypatingas. Tad neveltui ovacijų susilaukė Erdvilo ir Ričardo Ališauskų ekipažas, laimėjęs klasės įskaitą ir pagerbtas ne tik didžiausia taure, bet ir naujausiu, saugių ir ekonomiškų „Bridgestone“ padangų komplektu, kurį labai vertina važinėjantys ir istoriniais automobiliais. Kaip ir kokybišką „Liqui Moly“ alyvą, kuria praturtėjo nugalėtojai ir prizininkai ir kuri taip pat patiks jų vairuojamų senolių varikliams. Nugalėtojų ekipažą šio renginio gerbėjai dar anksčiau įsiminė važiuojantį su garsiuoju „vabalu“, raudonu „VW Kaffer“, tačiau šįkart laimėtojai mažylį iškeitė į kur kas galingesnį ir greitesnį 1979 m. laidos „Porsche 911“, tiesa, tokios pat spalvos... Antrąją vietą iškovojo Lietuvos žurnalistų autoklubo prezidentas Valdas Valiukevičius su automobilių sporte garsiu kauniečiu Audriumi Gelžiniu, kurio sūnus Jonas – tituluočiausias 1000 km lenktynių Palangoje sportininkas, šį maratoną laimėjęs daugiausiai, net šešis kartus. Antrieji prizininkai vairavo itin kruopščiai Lietuvoje antrajai jaunystei prikeltą 1978 m. gamybos „Datsun 280Z“ automobilį. Trečioji vieta šioje klasėje atiteko tokių ralių senbuviams, Andrejui ir Viačeslavui Trusovams, vairavusiems 1968 m. laidos ZAZ 966, kurį jie restauravo ištisus dvejus metus. „Visada yra viena vieta už lemtingojo brūkšnio – ketvirtoji, kurią užėmęs jautiesi kiek apmaudžiai, – sakė „Volvo 13134 Amazon“ šturmanė Gintarė Lagunavičienė. – Todėl mes su vyru Daliumi kaip paguodą įsteigėme taurę ketvirtiesiems prizininkams“. Ji įteikta Aivydui ir Antui Keršuliams, vairavusiems 1976 m. „Ford Mustang“. Išskirtinio organizatorių ir kolegų lenktynininkų dėmesio susilaukė vienintelis ralyje varduvininkas – Jonas Dastikas, savo šventę iškeitęs į gražų kolegų ir bendraminčių susibūrimą. Ąžuolų lapų vainikais pagerbtas ir kaimyninės Latvijos Odrijaus Heinrihsono ir Lindos Kravalės ekipažas, vietoje nacionalinės Līgo (Lyguo) šventės pasirinkęs Jonavą. „Didžiausias mano, kaip renginio organizatoriaus rūpestis, kad finišuojančiųjų skaičius sutaptų su startavusių, – dėkodamas istorinių automobilių ir motociklų ralio Jonų respublikoje dalyviams kalbėjo VšĮ „Saugus ratas“ vadovas Valdas Juozas Vilūnas. – Džiaugiuosi, jog pavyko ne tik tai. Malonu matyti Joninių šventės dieną tiek žiūrovų, besidominčių automobiliais, o jų dėmesys atperka viską.“ Žiūrovai iš tiesų neapsiriko. Jie turėjo galimybę stebėti ne tik aršias senolių batalijas, bet ir iš labai arti grožėtis daugeliui nematytais, retais automobiliais, tokiais kaip „Maserati Biturbo 420“, „Bertone X1/9“, „Volkswagen Scirocco“, jau minėtais „Datsun 280Z“ ar „Ford Mustang“ ir baigiant seniausiu ralyje, 1962 m. laidos, tačiau tviskančių lyg naujas „GAZ 21 Volga“ ar dabar itin retu, tik dvejais metais jaunesniu, uteniškių Artūro ir Larisos Kirmonų atvairuotu „Moskvič 403“.