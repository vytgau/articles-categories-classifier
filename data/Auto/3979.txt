LRT TELEVIZIJOS laida „Keliai. Mašinos. Žmonės“ parengė reportažą apie nemokamai kurį laiką pasivažinėti norinčių pirkėjų žabangas ir atskleidė, ką svarbiausia nurodyti sutartyje. Dažnai girdime istorijų apie ką nors parduodančius sukčius, jų apgavysčių būdus ir nežinia už ką sumokėtus pinigus. Tačiau būtent automobilių sandoriuose vis dažniau apgauti lieka ne pirkėjai, o transporto priemones pardavę žmonės. Į tokią situaciją pakliuvo ir „Volkswagen“ markės automobilį pardavinėjęs Evaldas. Gerokai jaunesnį pirkėją sudominusi transporto priemonė buvo prižiūrima tik autorizuotame autoservise, keičiamos detalės – tik originalios, tad automobilis buvo itin kokybiškas ir puikios būklės. Atrodė, patenkintas turėjo likti ir pirkėjas. Evaldas pasakoja, kad jau kitą dieną po pardavimo prasidėjo pirkėjo skambučiai su grasinimais prisiteisti pinigus, mat jam automobilis tiesiog neįtiko. Evaldas konsultavosi ir su teisininkais, tačiau, kaip pasakoja pats, galiausiai nusprendė tiesiog atiduoti gautus pinigus. Vis dėlto prieš atsiimdamas automobilį, vyras labiau pasidomėjo žmogumi, kuris jį įsigijo. Tuomet ir išaiškėjo, kad pirkėjas greičiausiai turėjo nedorų kėslų. Kad pardavus automobilį nereikėtų dar ir teismuose lankytis, geriau įsitikinkite, jog preke susidomėjęs žmogus nesiekia jūsų apgauti. O bet kokią klastą įrodyti bus paprasčiau, jei nepagailėsite laiko bei kantrybės pildydami pirkimo–pardavimo sutartį. Advokato patarimus žiūrėkite laidos „Keliai. Mašinos. Žmonės“ reportaže nuo 13 min. 41 sek. 