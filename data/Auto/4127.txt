D. Butvilas kartu su šturmanu Renatu Vaitkevičiumi antradienį testavo žiemos raliui pasirinktą „Škoda Fabia R5“ automobilį, kurį šis ekipažas pasirinko siekiant įvertinti automobilio turimas galimybes. Po įvykusių testų lenktynininkas teigė, kad išbandytas „Škoda“ automobilis turi didelį potencialą, tačiau reikia išmokti jį panaudoti. „Šis automobilis turi išties didelį potencialą ir matau, kad turime įdėti dar daugybę pastangų, kad jį išnaudotume. Šis procesas reikalauja laiko – su kiekvienu nuvažiuotu kilometru išmokstu naujų dalykų. Nekantrauju būsimo ralio eigoje priartėti prie automobilio ribų, nes jos yra labai didelės. Bet pats automobilis nevažiuoja“, – teigia į Lietuvos ralio trasą sugrįžtantis D. Butvilas. Sportininko teigimu, kiekvienas automobilis turi savo niuansų ir testuose bandytas „Škoda Fabia R5“ automobilis ypatingai skiriasi nuo tų, su kuriais D. Butvilas yra varžęsis buvusiuose žiemos raliuose. „Turiu koreguoti savo vairavimo stilių ir mąstyseną, nes gana stipriai skiriasi automobilio masė, „Škoda“ yra trumpesnė ir platesnė. Jeigu su šia „Škoda Fabia R5“ važiuosiu kaip su „Mitsubishi“ automobiliu, būsiu netgi lėtesnis. Dėl to negalėsiu naudotis kitų sportininkų siauresnėmis vėžėmis ir turėsiu ieškoti geriausio sukibimo būtent savo ratų bazei. Tai visiškai skirtingi automobiliai ir privalau labai greitai adaptuotis“, – vertina naują automobilį išbandęs sportininkas.  D. Butvilas Aukštaitijos kelius vertina teigiamai ir ramina visus ralio mėgėjus – kelio danga tvirta, įšalas stiprus, sniegas privažinėtas. „Sąlygos buvo žiemiškesnės negu tikėjomės ir jau sutemus pradėjo snigti. Dėl to sumažėjo matomumas ir apsunkino automobilio testus. Labai tikiuosi, kad ralio metu nesulauksime sniego, ypač naktiniuose greičio ruožuose – to palinkėsiu visiems ir sportininkams, ir žiūrovams. Jeigu oro sąlygos nepakis, visi galėsime džiaugtis gražiu žiemišku raliu“, – linki D. Butvilas, kuriam tai bus jau 8-asis žiemos ralis Utenos apylinkėse.