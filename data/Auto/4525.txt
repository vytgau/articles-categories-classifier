Rugsėjo mėnesį pagal 126-ių piktų Norvegijos automobilių savininkų pateiktą ieškinį iškeltą ir Oslo teisme nagrinėtą bylą pavyko išspręsti abipusiu susitarimu. Norvegų kreipimasis į teismą buvo motyvuotas tam tikromis pretenzijomis įmonei „Tesla Motors“. Jei kalbėtume konkrečiau, vikingų palikuonys pasijuto gerokai nuvilti, paaiškėjus, kad P85D modelio elektromobilis neišvysto 100 km/val. greičio per gamintojo nurodytas 3 sekundes, o realus jo galingumas gerokai mažesnis nei žadėtosios 700 AG. „Tesla Motors“ atstovai, nors ir bendrovės kaltės nepripažino, visgi nutarė nekurstyti skandalo ir pabandyti taikiai rasti abiem pusėms tinkamą sprendimą. Šią žinią agentūrai „Reuters“ perdavė vairuotojų interesams atstovaujančioje teisininkų firmoje „Wikborg Rein“ dirbantis advokatas. Visiems 126-iems po ieškiniu pasirašiusiems automobilių savininkams bus išmokėta 65 tūkst. Norvegijos kronų (maždaug 7200 eurų) dydžio kompensacija. Be to, elektrinių automobilių gamintojas pateikė nepatenkintiems klientams ir kitų pasiūlymų. Vienas iš jų – automobilio programinės įrangos versijos atnaujinimas. Visos pasiekto susitarimo detalės kol kas, deja, neatskleistos.