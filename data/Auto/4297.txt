„Top Gear“ išrinktas finalininkų trejetukas buvo toks: „Alfa Romeo Giulia“, „Volvo S90“ ir „Lexus RC“. Tačiau Gediminas pareikalavo į rinkimus įtraukti ir ryškų „Ford Focus RS“. Mes neprieštaravome ir sėdome už vairų. Gediminas Žilinskas: „Šį kartą gavau neįprastą užduotį – išrinkti puikiausią gražuolę iš mergi…ups, naujausių automobilių! Džiugu, kad ne pirmus metus „Top Gear Lietuva“ žurnalo organizuojami apdovanojimai, šiemet pasipildė nauja nominacija. Esu dėkingas už konkurso organizatoriu pasitikėjimą ir garbę būti gražiausio automobilio nominacijos komisijos vadovu. Kas mane pažįsta, žino, kad po fotografijos mano antroji aistra yra automobiliai, o ypač tie raumeningi, sportiški. Todėl su malonumu ėmiausi šios užduoties. Pirmoji į mano rankas papuolė egzotiškos spalvos „Ford Focus RS“. Šios spalvos neįmanoma nepastebėti bendrame automobilių sraute ar užmiesčio peizažuose. Iš pirmo žvilgsnio automobilis išsiskiria savo griežtomis sportiškomis linijomis , agresyvia „veido“ išraiška, kuri išties labai atspindi automobilio dvasią. Labai sportiškas, aštraus ir klusnaus vairo, piktai riaumojančio variklio automobilis yra vienas iš pajėgiausių savo klasėje. Pirma fotosesija šiai gražuolei vyko rudeniškame užutrakio peizaže. Turiu pripažinti, ji puikiai susitvarkė su pozavimo užduotimis. „Volvo S90“ – visiškai nepanašus į įprastą „Volvo“. Jei nuimtume gamintojo ženklelį, ilgai spėliočiau, kas pagamino šį limuziną. Jis siaubingai fotogeniškas. Švelniai aštrios harmoningos išorės linijos priverčia ši automobilį spindėti it nugludintą deimantą bet kokioje aplinkoje. O vidaus apdailos prabanga ir garso įrangos kokybė pradžiugintų ir labai išlepintą automobilių gerbėją.  Dieną praleidęs su „Alfa Romeo Giulia“ vienareikšmiškai galiu pasakyti – abejingų ši panelė tikrai nepaliks. Tiek dėl išraiškingo dizaino (daug susidomėjusių praeivių žvilgsnių), tiek dėl vairavimo malonumo ir komforto. „Alfa Romeo Giulia“ valdoma lengvai ir klusniai, yra labai dinamiška ir tuo pačiu išlieka labai komfortiška. Išbandytas modelis – „2.2 JTDM AT Super“. Ir kaip jai tinka šita spalva!!! „Giulia Quadrifoglio“ pasilikau desertui. Šis automobilis sukėlė didelę susižavejimo bangą sportinių automobilių entuziastų pasaulyje ir metė rimtą išsūkį legendiniam BMW M3. Mano įspūdžiai – netrukus! „Lexus RC“ – švelnesnė sportinio japonų samurajaus RCF versija, labiau priderinta kasdieniniam važinėjimui mieste kartu išlaikanti sportinę vairavimo nuotaiką. Automobilio išorėje daug aštrių L formos detalių, kurios nugludintomis briaunomis susilieja viena į kitą, sukurdamos vientisą sportinio kupė charakterį. Akivaizdu, kad „RC“ sukurtas šiuolaikiškam miesto žmogui ir yra kaip neatsiejama futuristinės architektūros peizažo dalis.