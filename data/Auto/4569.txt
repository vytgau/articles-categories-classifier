„Kai kas nors nutinka, sakoma, kad vairuotojai nemoka važiuoti“, – miesto maršrutinio autobuso vairuotojas piktinasi, kad problema jau daug metų nesprendžiama,. Jo teigimu, Molainių gatvės atkarpa buvusios „Svainijos“ parduotuvės link per dieną pravažiuoja 59 autobusai ir daug kitų automobilių. Autobusui norint įsukti į šią gatvę dėl sustatytų automobilių tenka važiuoti prieš eismą – tiesiog siauroje gatvėje netelpama. Besipiktinančio vairuotojo žodžiais, baisu, kai kasdien tenka susidurti su tokiomis problemomis. Ypač pavojinga šia gatve važiuoti piko valandomis ar tuomet, kai šioje atkarpoje darbuojasi šiukšles surenkantis automobilis. Tuomet eismas ypač stringa. Neseniai į šią gatvę atvykus kelininkų technikai, vairuotojams buvo sužibusi viltis, kad pagaliau gatvė praplatės, tačiau ji greitai sudužo. Mat minėtoje atkarpoje liejama nauja danga, tačiau šaligatvių borteliai statomi į tas pačias vietas, kaip ir buvo. Panevėžietis piktinasi, kad aplinkui plotai tušti, pievos, greičiausiai nekiltų sunkumų platinant gatvę, tačiau niekas nieko nedaro. Panašių vietų mieste yra ir daugiau. Dar vienas vairuotojų galvos skausmas – Ateities gatvė. Ji ne tik siaura, pilna paliktų automobilių, bet šalia vyksta statybos, kurias baigus automobilių srautas greičiausiai bus dar didesnis. Pasak Panevėžio autobusų parko generalinio direktoriaus Rimanto Petukausko, miesto autobusų vairuotojams yra dvi ypač problemiškos gatvės – Molainių ir Ateities. Jo teigimu, miesto valdžia žino apie šią bėdą, tačiau kažkodėl nieko nesiima. „Ten gatvės bjaurios, važinėja vairuotojai ir kankinasi. Prasilenkti sudėtinga. Ten sunku“, – neslepia R. Petukauskas. Žada platinti bent vieną Panevėžio miesto savivaldybės Miesto infrastruktūros skyriaus vyriausiasis specialistas, šiuo metu vadovaujantis skyriui, Arvydas Šatas teigia, kad šiemet Molainių gatvė tikrai nebus platinama. Tam nebėra nei laiko, nei pinigų. Pasak jo, Savivaldybė apie minėtos atkarpos platinimą svajoja jau kurį laiką, jei bus sąlygos, tai planuojama daryti kitais metais. A. Šato teigimu, kadangi asfaltas labai duobėtas ir atkarpa tapusi sunkiai pravažiuojama, jei leis oro sąlygos, norima sutvarkyti bent asfaltą. Šiam darbui yra pinigų, į kitus metus šių lėšų perkelti negalima. Jei planai keistųsi ir kitais metais pinigų nebūtų gauta, šia gatvės dalimi važiuoti taptų dar sunkiau. Tad ir lygaus asfalto nebūtų, ir gatvė liktų neplatinta. „Gatvė labai apverktinos būklės. Jei netyčia kitiems metams lėšų nebūtų skirta, tai geriau bent žvirblis rankoje nei briedis girioje“, – sako specialistas. A. Šato teigimu, darbus labai riboja lėšos. Jis nemano, kad platinant gatvę būtų bėdų dėl žemės. Reikėtų tvarkyti visą Molainių gatvę, nes autobusai praktiškai niekur neprasilenkia, bet minėta atkarpa ypač sudėtinga. Ar kada nors bus platinama Ateities gatvė, nežinia. Miesto Savivaldybėje apie tai kalbos kol kas nebuvo. „Ateities gatvė – ateityje“, – sakė A. Šatas.