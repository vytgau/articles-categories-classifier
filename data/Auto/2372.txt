Liepą asmeninių automobilių (M1) registravimas ūgtelėjo 7 proc. iki 1771 vnt., o lengvųjų komercinių transporto priemonių (N1) apimtis augo kiek daugiau: +10 proc. iki 282 vnt. Kalbant apie atskiras darbo dienas, pati sėkmingiausia buvo liepos 31 d., kuomet įregistruoti net 174 automobiliai, o prasčiausia buvo liepos 3 d., kuomet įregistruoti 42 automobiliai. Praeitą mėnesį šalies naujų automobilių rinkoje į pirmą vietą išsiveržė „Toyota“ (334 vnt.), antrąją užėmė „Fiat“ (273 vnt.), o trečioje vietoje pasiliko „Volkswagen“ (258 vnt.). Tarp prestižinių markių užtikrintai pirmavo BMW (80 vnt.). Liepą tarp asmeninės paskirties (M1) modelių pirmavo „Fiat 500“ (195 vnt.), „Volkswagen Passat“ (76 vnt.) ir „Toyota Auris“ (58 vnt.). Tarp lengvųjų komercinių automobilių (N1) populiariausias buvo „Toyota Hilux“ (37 vnt.). Tiesa, reikia pastebėti, jog 151 „Fiat 500“ buvo išregistruotas dar iki mėnesio pabaigos. 2017 m. sausį-liepą Lietuvoje iš viso įregistruota 16 tūkst. 448 nauji lengvieji automobiliai, t.y. 17 proc. daugiau nei atitinkamu laikotarpiu praeitais metais (14 tūkst. 81). Liepos mėnesį Lietuvoje debiutavo „Land Rover“ visureigis „Range Rover Velar“, ištaigingas „Lexus“ kupė LC bei ekonomiški „Lada Vesta“ ir „Ford Ka+“ modeliai. Praeitą mėnesį šalyje buvo įregistruoti ir tokie sportiniai automobiliai kaip „Aston Martin DB11“ bei „Audi R8“.