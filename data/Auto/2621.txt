Mažesniųjų (600 cc) motociklų klasėje didesniu atotrūkiu išsiveržęs Gediminas Čeplaitis, antroje vietoje – vėlgi lenkas Karolis Kucharczykas. „Kaimynai iš Lenkijos mūsų varžybose ir treniruotėse dalyvauja jau ne vienerius metus, jie gana stiprūs ir nusiteikę rimtai pakovoti dėl pirmųjų vietų. Jau buvo ne kartą, kad taures išsivežė būtent lenkai. Tačiau lietuviai taip pat labai stiprėja, juoba, kad pasitempti verčia ne tik auganti konkurencija dėl prisijungiančių užsieniečių iš kaimyninių ir tolimesnių šalių, bet ir šiemet dalyvaujantys sportininkų licencijas turintys motociklininkai“, – pažymi čempionatą organizuojančio sporto klubo „Coffee Racers“ prezidentas Adomas Dautartas. Pirmieji penki čempionato „Baltic Rookie Cup powered by Liqui Moly“ etapai vyko Lenkijoje „Tor Poznan“ trasoje, „Nemuno žiede“, Bikerniekų trasoje Latvijoje, „auto24 ring“ trasoje Estijoje ir „Slovakia Ring“ trasoje Slovakijoje. Pastarasis etapas dalyviams buvo pats įspūdingiausias.  „Visų pirma, aukšta trasos kokybė ir patogi infrastruktūra, antra, oras – beveik visą laiką gali būti tikras, kad Slovakijoje, kadangi ji piečiau, bus šilta ir be lietaus, trečia, čia prisijungė ir motociklininkų iš šio regiono: slovakų, austrų, vengrų“, – pasakoja A. Dautartas. Kitas, šeštasis, čempionato etapas vyks šį šeštadienį namuose – „Nemuno žiede“, kur dalyviai antrą kartą kausis dėl Šarūno Plado vardo taurės bei daugiau nei tūkstantį eurų siekiančių prizų. Juos įsteigė Š. Pladas drauge su padangų gamintoju „Dunlop“, lietuviškos motociklinės aprangos gamintojas „Pando Moto“ ir tepalų gamintojas „Liqui Moly“. Varžybose dalyvauja apie 100 motociklininkų iš Lietuvos, Lenkijos, Latvijos, Estijos. Prieš varžybas kaip visuomet vyks visos dienos treniruotės, kuriose gali dalyvauti visi norintieji, iš anksto užsiregistravę.