Atskleidžiama, kad naujasis SUV modelis pasižymės šiam segmentui būdingu erdvumu, o jo stilius bus artimas kupė modeliams. Tai bus didžiausias (kol kas dar tik demonstracinis) „Audi“ asortimento SUV, kurio pagrindu pagamintas serijinis modelis netolimoje ateityje mes iššūkį didiesiems konkurentų visureigiams su galinės dalies link žemėjančiu kupė bruožų turinčiu kėbulu. „Audi“ vyr. dizaineris Markas Lichte pabrėžė, kad didžiausiu iššūkiu tapo sukurti tiek priekyje, tiek gale sėdintiems keleiviams vienodai erdvų saloną. Ypač – kai staiga žemėja stogo linija. Jis pridūrė, kad ateityje šis modelis taps visos Q serijos flagmanu. Q8 koncepcinio modelio aštuonkampės „Singleframe“ stiliaus radiatoriaus grotelės daug platesnės, nei bet kurio šiuo metu gaminamo „Audi“ modelio. Jos suprojektuotos su gana stipriu atsikišimu į priekį ir formuoja šiuo metu madingą trimatį priekinės dalies kontūrą. Daugybė naujojo modelio dizaino elementų itin primena legendinį sportinį kupė „Audi Ur-quattro“. Teisingai parinktos proporcijos leidžia vienodai suteikti dėmesį priekiniams ir galiniams ratams taip, kaip tai būdinga „quattro“ modeliams.