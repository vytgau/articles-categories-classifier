Kaip rašoma pranešime žiniasklaidai, „IronMan“ – viena sunkiausių žmogaus ištvermės lenktynių serijų pasaulyje. „IronMan 70,3“ formato varžybose dalyviams per dieną reikia nuplaukti 1,9 km, sėsti ant dviračio ir minti 90 km, o pabaigai – pusės maratono, 21,2 km bėgimas. 50 geriausiai etape savo amžiaus grupėse pasirodžiusių sportininkų gauna kvietimą į „IronMan 70.3“ finalą, kuris 2018 metų rugsėjo 1-2 dienomis vyks Pietų Afrikos respublikoje, Nelsono Mandelos paplūdimyje. Ten dalyvaus ir I. Gelžinis, kuris sekmadienį Estijoje, Otepos mieste vykusiose „Iron Man“ varžybose iškovojo 68 vietą iš 792 dalyvių ir 7-tą iš 72 savo amžiaus grupėje. Igną puikiai pažįsta automobilių sporto gerbėjai. Kaunietis iškovojo daug pergalių tiek Lietuvos, tiek užsienio trasose. Tačiau pastaruoju metu jis didesnę laiko dalį praleidžia ne automobilyje. Nauja Igno aistra – triatlonas. Jis savo noru laisvalaikį leidžia iki išsekimo plaukiodamas baseine, mindamas dviratį ir bėgdamas. Savo pavyzdžiu jis kitus žmones socialiniuose tinkluose įkvepia rinktis tobulėjimo kelią, siekti aukštų tikslų ir išbandyti savo galimybes.  Kiekvieną savo beprotišką žingsnį socialinėje erdvėje lenktynininkas žymi grotažyme „svajonėsneturisavaitgalių“. Igno svajonė – patekti į „Iron Man 70,3“ triatlono pasaulio čempionatą. Jis ją įgyvendino, tačiau tik sulaukęs atgalinio savo sekėjų paskatinimo, mat varžyboms Estijoje jis nebuvo pasiruošęs – likus savaitei iki varžybų „batonas“ ant dviračio sugriovė visus galutinius pasiruošimo varžyboms planus. „Pirmoji rungtis – 1,9 km plaukimas sekėsi neblogai, distanciją nuplaukiau savo tempu. Tranzito zonoje pavyko greitai persirengti ir sėdau ant dviračio. Juo 90 km atstumą tiesiog praskridau. Nors trasa buvo kalnuota, sąlygas sunkino stiprūs vėjai, ją įveikiau tokiu tempu, kokio gyvenime nesu pasiekęs. Vidutinis greitis siekė 36,5 km/val. Galiausiai – bėgimas. Tai – silpnoji mano vieta. Jau žinojau, kad bus sunku. Pradėjau gana neblogai, tačiau jau po dviejų kilometrų prasidėjo kalnai. Ir visa trasa taip tęsėsi – kyli į kalną, leidiesi žemyn, kyli į kalną ir vėl žemyn. Tie kalnai mane pražudė, bėgau autopilotu, tenorėdamas pasiekti finišą“, – sakė I. Gelžinis. 1,9 kilometro Ignas nuplaukė per 33 min. 44 sek. ir liko 8-as savo kategorijoje, 90 km atstumą dviračiu numynė per 2 val. 28 min ir 37 sek. parodydamas 5-tą greičiausią laiką tarp bendraamžių, o pusmaratonį nubėgo per 1 val. 47 min. ir 10 sek. Nors lenktynininkas prisipažįsta bėgęs lėtai, puikūs rezultatai plaukiant ir minant dviratį galutinėje rikiuotėje jį atvedė iki 7 vietos grupėje ir užtikrino kelialapį į „IronMan 70.3“ pasaulio čempionatą Pietų Afrikos respublikoje. „Mano tikslai finale – parodyti viską, ką galiu. Ten susirinks geriausi iš geriausių, tad apie kokias nors pozicijas negalvoju. Pakliūti į geriausiųjų pasaulyje 50-uką savo amžiaus grupėje būtų daugiau, nei galiu pasvajoti“, – dar didesne motyvacija spindėjo I. Gelžinis.