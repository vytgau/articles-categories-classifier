O ar susimąstėte, jog kadaise taip svajotas ir geistas automobilis gana greitai nuvertėja tiek, jog tampate skolingas daugiau, nei dabar kainuotų jūsų transporto priemonė? Bičiuliai, kalbame apie neigiamą turto vertę. Ar įmanoma to išvengti? Ekspertai tikina, kad taip. Neseniai atliktas išsamus tyrimas apie naujų automobilių pirkėjus. Jo išvados suteikia daug vertingos informacijos, kaip asmenys, įsigiję, kaip paaiškėja, menkos vertės transporto priemonę, sprendžia netikėtai atsiradusios skolos problemą. Nieko keisto, jog dauguma pirkėjų, įsigijusių neigiamos vertės turto, dėl to per daug nesuka galvos. Gyvenimas tęsiasi, įmokos kiek didesnės nei tikėtasi, bet ką padarysi. Nepaisant to, gegužę „DealerRater“ „Automotive News“ užsakymu atliko tyrimą, kurio metu išsiaiškino, kad neigiama turto vertė visgi keičia planus, priklausomai nuo segmento ir norimo prekės ženklo. Iš 88 tūkst. 874 tyrimo dalyvių (tai asmenys, kurie lankėsi pas automobilių pardavėjus dėl konkrečių paslaugų ar norėdami įsigyti transporto priemonę) 46 tūkst. 700 pirko naują automobilį ir dalį sumos padengė atiduodami seniau pirktą transporto priemonę. Kalbant apie šią pirkėjų grupę, net 37 proc. turtas buvo neigiamos vertės. Šis skaičius praktiškai atitinka „Edmunds“ 2017 metų pirmojo ketvirčio tyrimo rezultatą, kuris siekia 33 proc. Kaip „DealerRater“ pirkėjai sprendžia neigiamos turto vertės problemą? 54 proc. renkasi perkelti ją į įmokas naujam automobiliui, o 19 proc. tiesiog pasididina įmokas, norėdami greičiau padengti įsiskolinimą. Iš visų kalbintų respondentų, 21 proc. renkasi kintamas palūkanas, ir tik 6 proc. pirkėjų renkasi kitą automobilį, kurio vertė atsveria įsiskolinimo sumą. Kalbant apie prabangių automobilių pirkėjus, situacija kiek kitokia. Iš tyrime dalyvavusių prabangių automobilių savininkų, įkeisdami naudotą automobilį į naujesnį, neigiamos vertės turto turėjo 30 proc. prabangių automobilių savininkų. 49 proc. tokių pirkėjų ima naują paskolą senai padengti (iš to paties skolintojo), 20 proc. keičia įmokų dydį, o dar 25 proc. imasi kitų veiksmų. Atsižvelgiant į bendrą respondentų kiekį, įsigyti naują automobilį apsisprendžia tik 6 proc. Kokie automobilių prekės ženklai dažniausiai tampa neigiamą vertę turinčiu turtu? Nieko keisto, jog lyderio pozicijas šiame segmente užima kainos ir kokybės pusiausvyra suinteresuoti gamintojai. Pirmauja „Nissan“ su 47 proc. Antroje vietoje atsidūrė „Kia“ pirkėjai su 46 proc., o toliau sąrašą tęsia „Hyundai“ ir „Fiat Chrysler Automobiles“ su 42 proc. „Subaru“ pirkėjai gali džiaugtis mažiausiais neigiamos turto vertės rodmenimis (vos 27 proc.), o štai „Honda“ ir „GMC-Buick“ susiduria su 33 proc. „Ford“ ir „Toyota“ patenka į kategoriją žemiau vidurkio (pateikiami JAV duomenys). Susidūrę su neigiamos turto vertės problema, „Volkswagen“ ir „GMC-Buick“ pirkėjai įrodė dažniausiai besirenkantys skolą perkelti į naujas įmokas – tokį variantą renkasi 62 proc. „Subaru“ perkantieji, kaip atskleidė tyrimas, dažniausiai didina įmokas (tokiu keliu pasuko 26 proc.). Kalbant apie „Vokswagen“, didinti įmokas linkę 13 proc. Nors naujo automobilio pasirinkimas ir buvo rečiausiai pasirenkamas kelias, jis egzistuoja. Mažiausias skaičius priklauso „Subaru“ – 4 proc. „Toyota“ pirkėjai, pelnytai įvardijami kaip finansiškai konservatyviausi visoje grupėje, demonstruoja didžiausią polinkį rinktis ką nors naujo – 8 proc. Savaime suprantama, už šio skaičiaus slepiasi net keli veiksniai. Arba „Toyota“ pirkėjai tiesiog renkasi saugų variantą, arba pardavimuose dirba su klientais susitarti mokantis personalas.