Tuomet jo visų detalių būklę kruopščiai įvertino „Dekra“ specialistai. Visa tai pateikiama išsamioje ataskaitoje. Tad gero skaitymo ir tikimės, kad ši informacija padės lengviau apsispręsti ieškant naudoto automobilio. 100 000 km su 2009 m. „Audi A4 Avant 2.0 TDI“: pavedė transmisija Išsvajotas derinys: „Audi A4 Avant“ su dviejų litrų dyzeliniu motoru ir automatine greičių dėže. Ji bepakopė, bet kaip įrodė šis 100 000 km testas, ne be rūpesčių. „Multitronic“ suderina visus mechaninės greičių dėžės privalumus: dinamiką ir efektyvumą bei automatinės transmisijos aptarnavimo komfortą. Palyginti su mechaninėmis pavarų dėžėmis, ši dažniausiai užtikrina ir mažesnes degalų sąnaudas – tiek teorijos apie „Audi“ inžinierių sukurtą „Multitronic“ transmisiją. Deja, tikrovė dažnai atrodo visiškai kitaip. 2011 metų balandžio 13 dieną vienas vokiškojo „Auto Bild“ fotografas suplanavo fotosesiją. Įranga bagažinėje, raktelis spynelėje, pavarų svirtis ties D padėtimi ir... galima važiuoti. Deja, variklis tiesiog užgeso. Tiesą sakant, ne taip įsivaizdavome „technikos pranašumą“, kurį žadėjo „Audi“ reklama. Kas tai per pranašumas, jei mašina sustoja vidury sankryžos? Prieš aptardami „Multitronic“ transmisiją, pradėkime viską nuo pradžių. Raudonas „Audi A4 Avant 2.0 TDI“ prisijungė prie „Auto Bild“ ilgųjų distancijų bėgikų 2009 metų spalio 22 dieną. Pirmas įspūdis – puikus. Vokiečių universalas šiuolaikiškas, gražus, prikimštas saugumą ir komfortą didinančių priedų. Taigi nieko stebėtino, kad iš pradžių bandytojų lūpos nuolat skleidė vien tik įvairius „oh“ ir „ah“. Atsižvelgiant į gerą papildomą įrangą, užteks pasakyti, kad įsigyto „A4 Avant“ priedai (taip pat ir „automatas“) automobilio vertę padidino vienu trečdaliu. Pirmieji testo kilometrai parodė, kad šis „Audi“ iš tikrųjų vertas savo nemažos kainos. Įrodymai? Visi testo dienoraštyje. Vienas įrašas, nors tai buvo tik keli trumpi epitetai, suformuluotas taip: „vikrus, sportiškai komfortiškas, aukštos kokybės, tikras greitkelių kilometrų rijikas“. Kiti įrašai labai panašūs. Turėjo praeiti nemažai laiko, kol pasirodė pirmieji nedrąsūs kritikos žodžiai: „važiuojant prastos kokybės keliais pradėjo varginti kieta pakaba“. Nepaisant to, bandytas „Audi“ žaibiškai pelnė populiarumą ir tapo mėgstamu ilgų kelionių palydovu. Pavaros sistema, kurią sudaro dviejų litrų 143 AG dyzelinis variklis ir „Multitronic“ transmisija, iš pradžių sužadino visų entuziazmą. Na, beveik visų, nes buvo ir tokių įrašų: „važinėti A4 labai malonu, bet dinamiškai nusiteikę vairuotojai skundžiasi specifine automobilio elgsena, pvz., vientisas garsus triukšmas įsibėgėjant“. Neapsieita be smulkių nusiskundimų dinamika, bet dėl to priekaištavo tik keletas testuotojų, visi kiti buvo patenkinti. „Audi“ inžinieriams kliuvo ir už prastai veikiančią beraktę durelių atidarymo sistemą (ji reagavo tik tada, kai norėjo), ir už tai, kad nebuvo tradicinio alyvos lygio matavimo strypo (jos lygis rodomas prietaisų skydelyje). Nenutylėjome ir apie gana garsiai veikiantį dešiniojo veidrodėlio užlenkimo mechanizmą. Vis dėlto tai smulkmenos – nepaisant jų, „Audi A4“ išliko vis dar labai populiarus. Ypač jį pamėgo vieniši vairuotojai ir (arba) šeimos be vaikų. Deja, kaskart, kai tik galinės sėdynės turėjo tapti kažkuo daugiau, nei tik vieta vežti popierius, visas žavesys dingdavo. „Puikus automobilis, bet pavadinti jį šeimyniniu – sunku. Už 187 cm ūgio vairuotojo vos telpa antros klasės mokinys. Bagažinė greičiau prisipildo bagažu, nei galiu tvarkingai prisegti vaiką diržu“, – šis įrašas nepalieka abejonių, kad „A4 Avant“ per mažas šeimai. Metas grįžti prie „Multitronic“ transmisijos. Pirmieji neigiami požymiai išaiškėjo 2010 metų birželį. Vienas labai gerą klausą turinčių testuotojų pastebėjo, kad greičių dėžė skleidžia kažkokius keistus garsus. Netrukus įsitikinta, kad jis neklydo. Deja, gedimo paieškos kainavo daug laiko ir kantrybės. Iš pradžių, o tiksliau – 2010 metų lapkritį, firminiame servise buvo pakeistas generatoriaus dirželio skriemulys, dantytojo variklio dirželio įtempiklis ir visi skirstomojo dirželio skriemuliai. Jokio rezultato – garsas liko. Vėliau šis „Audi“ pateko į Dėro mieste (Vengrija) esančios gamyklos, kurioje surenkami 2.0 TDI varikliai, specialistų rankas. Be to, prie ieškančiųjų keistų garsų priežasties prisidėjo ir „Multitronic“ ekspertas. Pagaliau pavyko nustatyti, kas skleidžia šį nemalonų garsą. Nepaisant įtarimų, pavarų dėžė čia niekuo dėta. Paaiškėjo, kad visas šis sąmyšis kilo dėl atsilaisvinusios jungties tarp „Multitronic“ transmisijos ir variklio. „Audi“ meistrai pakeitė pavarų dėžę, nepamiršdami garantinių įsipareigojimų. Koks rūpestingumas! Po šio remonto dar kelis kartus variklis buvo užgesęs panašiomis aplinkybėmis, kaip minėjome straipsnio pradžioje. Beje, tokie dalykai „Audi A4“ su „Multitronic“ transmisija nutinka gana dažnai. Kitokių staigmenų nebuvo iki pat testo pabaigos. Ar šis „Audi“ būtų taip pat gerai baigęs ištvermės maratoną, jei firminiame servise nebūtų pakeista pavarų dėžė? To nežinome. Žinome tik tai, kad rūpesčiai dėl „Multitronic“ sistemos turėjo neigiamos įtakos galutiniam vokiško universalo įvertinimui. Rezultatas – 29 vieta, nors visiškai išardžius automobilį nerasta jokių trūkumų. Atvirkščiai, vaizdas labai geras, o taip būna itin retai. Gedimai ir remontai 61 435 km Pakeistos priekinės stabdžių trinkelės. Paslauga atlikta oficialiame „Audi“ servise. Papildomai paprašėme, kad būtų nustatyta iš pavaros sistemos sklindančio keisto garso priežastis (232 Eur). 62 410 km Toliau ieškoma keisto garso priežasties. Servise pakeistas generatoriaus skriemulys, dantytojo dirželio įtempiklis ir visi skirstomojo dirželio skriemuliai. Jokio rezultato. (Pagal garantiją).  62 806 km Pakeista pavarų dėžė. (Pagal garantiją). Testo pabaigoje išmetamųjų dujų sistemos kolektorius pradėjo nemaloniai triukšmauti. Įšilus varikliui nemalonūs ausiai garsai nutildavo. Komentarai išardžius po testo: „Audi A4“ yra brangus, bet tikrai patikimas Paprastai galutinė automobilio išardymo procedūra būna įdomi dėl randamų gedimų ir trūkumų, kurie kartais net stebina. Šį kartą buvo kitaip. Vietoj trūkumų išvydome aukštą kokybę. Norite žinoti, kodėl „Audi“ automobilių gamintojai verčia už savo mašinas mokėti daugiau nei už kitus VW koncerno automobilius? Mums užteko paimti į rankas kai kurias išmontuoto universalo detales. Taupymo požymiai? Jokių. Atrodo, kad reklaminė frazė apie „technikos pranašumą“ labai arti tiesos. Priekinio skydelio plastikas ir po 100 000 km atrodo kaip naujas, sėdynės nė kiek neišsėdėtos, durelės ir bagažinės dangtis nekliba. Jokių drėgmės požymių ant laidų ar elektros jungčių. Jei ne smulkūs trūkumai, galutinio išardymo rezultatas būtų tiesiog idealus. Pagaliau pavyko iš arčiau apžiūrėti „Multitronic“, bet, kaip ir reikėjo tikėtis, nuvažiavus 62 tūkst. 806 km sumontuota nauja greičių dėžė atrodo lyg ką tik iš gamyklos išvažiavusio automobilio. Kas yra „Multitronic“ sistema ir kas joje genda? „Multitronic“ transmisija debiutavo 1999 m. „Audi A6“ (C6) modelyje. Ji veikia taip pat kaip ir kitos CVT tipo transmisijos – pavaros perjungiamos sklandžiai, atsižvelgiant į grandinės, judančios tarp dviejų diskinių krumpliaračių, padėtį. Nuo kitų transmisijų „Multitronic“ skiriasi tuo, kad joje panaudotos grandinės, o ne dirželiai – būtent todėl galima nebijoti didelio sukimo momento. Be to, už transmisijos valdymą atsako sudėtinga elektronika. Beje, perjunginėti pavaras galima ir patiems, pavyzdžiui, prie vairo įmontuotomis svirtelėmis (tiesa, ši funkcija yra papildomos įrangos sąraše). Deja, laikas yra gana grėsmingas „Multitronic“ priešas. Daugelio automobilių valdiklis pradeda streikuoti po 150 tūkst. – 200 tūkst. km, dažnai genda guoliai, išsitampo grandinės. Kadangi transmisijos konstrukcija sudėtinga, ją remontuoti labai brangus malonumas. Išvada „Multitronic“ transmisija genda – tai jau gerai žinomas faktas. Visi (įskaitant ir „Audi“ inžinierius bei mechanikus, kurie savo mašinas pažįsta kaip nuluptas), girdėję įtartinus garsus, buvo tikri, kad sugedo pavarų dėžė. Vėliau paaiškėjo, kad šį kartą sugedo ne pati „Multitronic“ transmisija. Kam tuomet reikėjo ją keisti? Nejau buvo nujaučiama, kad ir ji suges? Visais kitais požiūriais „Audi A4“ universalas ištvermės maratoną įveikė puikiai. Techniniai gamintojo duomenys: Variklis – tipas/cilindrų sk./vožtuvai: turbodyz./L4/16 Darbinis tūris (cm3): 1968 Maks. galia AG esant aps./min.: 143/4200 Maks. sukimo momentas (Nm esant aps./min.): 320/1750 Maks. greitis (km/h): 200 Pavarų dėžė: CVT aut. Stabdžiai priek./gal.: disk.vent./disk. Ilgis/plotis/aukštis (mm): 4703/1826/1436 Padangų dydis: 225/55 R 16 Automobilio svoris/kraulumas (kg): 1700/750 Bagažinės talpa (l): 490/1430 Degalų bako talpa (l): 63