Apsilankė bivuake Ketvirtadienio vakarą 29 metų A. Dovydėnaitė ir 36 metų L. Mockevičius apsilankė Dakaro ralio bivuake San Chuano mieste (Argentina). Pora kelionę planavo būtent taip, kad galėtų aplankyti Dakaro ralio dalyvius iš Lietuvos. Šiais metais iš lietuvių itin sėkmingą pasirodymą tęsia tik Antanas Juknevičius. L. Mockevičius Argentinoje atšventė ir savo gimtadienį. „Jis pirmą kartą šventė gimtadienį, kai oro temperatūra buvo lygiai tokia pati, kiek jam metų. Mes kaip tik tą dieną įvažiavome į San Chuaną, kai tuo metu buvo 36 laipsniai karščio“, – juokėsi Asta. Apsisprendimo laikas Pora iki grandiozinės kelionės gyveno Vilniuje, tačiau vieną dieną atėjo laikas kažką keisti. „Atėjo metas, kai gyvenime reikėjo kažką nuveikti. Žmonės pradeda planuoti vaikus, planuoti vestuves, planuoti nuosavą būstą, o mes ėmėme ir suplanavome kelionę aplink pasaulį. Nusprendėme, kad tokia kelionė gali būti dabar arba daug daug vėliau. Nusprendėme, kad dabar“, – DELFI teigė A. Dovudėnaitė. Vos per pusmetį vilniečiai suplanavo kelionę, metė darbus ir leidosi ieškoti nuotykių. Vejasi vasarą Pora kelionę pradėjo spalio 15-ąją Čilėje. Tuomet po Pietų Ameriką lietuviai keliavo autobusu, o gruodžio 1-ąją laivu atplukdyti ir du BMW motociklai. Būtent dėl pomėgio motociklams Asta ir Linas susipažino. Pora planuodama kelionę taikosi į vasarą ir migruos tarp Šiaurės ir Pietų pusrutulio. „Jeigu Pietų Amerikoje vasara, tai mes čia ir važiuojame. Kai vasara trauksis į Šiaurės pusrutulį, tai mes vyksime į JAV. Planuojame, kad kažkada apie gegužės mėnesį įvažiuosime į JAV. Turiu giminių Kanadoje, tai reikia spėti juos aplankyti. Linas labai nori aplankyti Aliaską, tai mums reikia iki liepos pabaigos ten spėti. Toliau kelsimės vėl į Pietų pusrutulį ir važiuosime į Aziją. Iš Indijos plukdysime motociklus į Keniją ir ten pragyvensime lietuvišką žiemą. Tada 2018 metų pavasarį turėtume parvažiuoti į Lietuvą“, – planais dalijasi Asta. Pasaulio nenustebino Asta ir Linas sako, kad toks jų sprendimas Lietuvoje priimtas kaip gana netikėtas. Tačiau tai pasaulyje nieko nenustebino. „Aš manau, kad mes Lietuvoje esame pakankamai konservatyvūs. Mes sutinkame labai daug keliautojų, kurie keliauja lygiai taip pat. Sutikome jauną porą iš Kanados, kuri jau 13 mėnesių keliauja autostopu. Jie skaičiuoja, kad dar dviem mėnesiams turi pinigų, o tada grįš namo. Labai daug sutinkame olandų, vokiečių. Ta prasme žmonės labai ramiai meta darbus ir keliauja. Randa pajamų bevažiuodami. Mes dar tokių pajamų neradome“, – neslepia Asta. Keliautojai pasakoja, kad taupė nuosavam būstui, tačiau nusprendė, kad kelionės yra geresnė investcija. „Taupėm. Galvojom, kad nuosavam namui, bet tada nusprendėme, kad kelionė yra įdomiau. Daiktais paremia draugai. Supratome, kad Lietuvos mastu mes esame inovatoriai, bet pasaulio mastu tai nieko nenustebinsi. Dar pradžioje mes išdidžiai pranešdavome, kad keliaujame aplink pasaulį, tačiau pastebėjome, kad užsienyje tai nieko nestebina“, – juokiasi Asta. Pirmieji nuotykiai Apsilankė Pietų Amerikoje patvirtins, kad susikalbėti anglų kalba šiame žemyne yra gana keblus reikalas. Tad pora jau pramoko ispaniškai. „Jau galima laužyta kalba susikalbėti ispaniškai. Jau šiokia tokia nauda“, – juokauja Asta. Beje, Brazilijoje keliautojai susidūrė ir su nusikaltėliais. „Juokingai du kartus apvogė. Vieną kartą grasindami pistoletu brazilai atėmė gerą fotoaparatą. Tai buvo labai pikta. Bet mes jį pakeitėme ir viskas gerai. Bet svarbiausia, kad prie mūsų privažiavo motociklininkai, nušoko nuo motociklo, įrėmė ginklą į kaktą ir kažką rėkia. O mes nieko nesuprantame... Tada nuplėšė fotoaparatą nuo kaklo“, – pasakoja Asta. Pora turėjo tik vieną aiškų atskaitos tašką – Dakaro ralį. Dabar keliautojų laikas jau nevaržo – Asta ir Linas planuoja, kad per dieną nuvažiuos po 100-200 km ir pamažu judės tikslo link.