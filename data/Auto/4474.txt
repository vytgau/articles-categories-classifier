Lietuvos kelių policijos tarnyba praneša, kad nuo 2017 m. sausio 1 d. netenka galios Administracinių teisės pažeidimų kodeksas, kuriame buvo nustatytos baudos ir kita administracinė atsakomybė už Kelių eismo taisyklių pažeidimus. Vairuotojų, pėsčiųjų ir kitų eismo dalyvių atsakomybė už Kelių eismo taisyklių pažeidimus bus numatyta nuo Naujųjų metų įsigaliojančiame Administracinių nusižengimų kodekse. Suapvalintos baudos Administracinių nusižengimų kodekse suapvalintos anksčiau iš litų konvertuotos baudos, tačiau jų dydžiai beveik nepakito: dalis jų kiek pakilo, dalis susitraukė. Pavyzdžiui, bauda už transporto priemonės, kuriai neatlikta valstybinė techninė apžiūra, vairavimą, anksčiau buvo nuo 28 iki 43 eurų, o nuo Naujųjų metų bauda sieks 30-40 eurų. Bauda už nustatyto greičio viršijimą daugiau kaip 40, bet ne daugiau kaip 50 kilometrų per valandą, ankščiau buvo nuo 173 iki 231 euro, Administracinių nusižengimų kodekse – nuo 170 iki 230 eurų ir pan. Griežtinama atsakomybė už kai kuriuos Kelių eismo taisyklių pažeidimus Už transporto priemonių valdytojų civilinės atsakomybės privalomuoju draudimu neapdraustų transporto priemonių vairavimą bus skiriama bauda vairuotojams nuo 50 iki 100 eurų (dabar nuo 23 iki 34 eurų). Be to, atsakomybė bus taikoma ir už pareigos transporto priemonių valdytojų civilinės atsakomybės privalomuoju draudimu apdrausti viešajame eisme dalyvaujančias transporto priemones nevykdymą atsakingiems už privalomojo draudimo sutarties sudarymą asmenims (fiziniams asmenims – nuo 60 iki 120 eurų, juridinių asmenų vadovams ar kitiems atsakingiems asmenims – nuo 120 iki 240 eurų). Leistiną greitį viršijus daugiau kaip 30 km/val., teisės vairuoti atėmimas bus privalomai skiriamas ne tik pradedantiesiems vairuotojams, bet ir transporto priemonių, kurių didžiausioji leidžiamoji masė didesnė negu 3,5 t arba kuriose yra daugiau kaip 9 sėdimos vietos, taip pat motociklų vairuotojams. Už greičio viršijimą daugiau kaip 50 km/val. – vairuotojams privalomai bus atimama teisė vairuoti, o bauda sieks 550 eurų. Už Kelių eismo taisyklėse nustatyto draudimo vairuotojams naudotis mobiliojo ryšio priemonėmis nesilaikymą, numatyta bauda nuo 60 iki 90 eurų (iki Naujųjų metų nuo 28 iki 86 eurų). Taip pat griežtesnė atsakomybė numatyta ir už pavojingą vairavimą, lenkimą vietose, kuriose pagal Kelių eismo taisykles draudžiama lenkti, įvažiavimą į priešpriešinio eismo juostą pažeidžiant Kelių eismo taisyklių reikalavimus, vairavimą neteisėtai organizuotose transporto priemonių lenktynėse. Už šiuo administracinius nusižengimus bus skiriama bauda nuo 170 iki 230 eurų ir privalomai atimama teisė vairuoti nuo 3 iki 6 mėnesių. Ilgėja administracinių nuobaudų skyrimo terminas Administracinių nuobaudų skyrimo terminas ilgėja iki 2 metų (buvo iki 1 metų). Taip apsunkinama galimybė išvengti atsakomybės asmenims, kurie vilkina tyrimą, vengia atvykti į policijos ar kitą tyrimą atliekančią įstaigą ir kitais būdais vengia atsakomybės. Neblaiviems vairuotojams – ir baudžiamoji atsakomybė Pagal Administracinių nusižengimų kodeksą atsakomybė neblaiviems vairuotojams bus taikoma atsakomybė tik nustačius ne daugiau negu 1,5 promilės neblaivumą. Asmenims, vairavusiems transporto priemones, arba tiems, kas mokė praktinio vairavimo būdamas apsvaigęs nuo alkoholio, kai jo kraujyje buvo daugiau, negu 1,5 promilės alkoholio, nuo 2017 m. sausio 1 d. bus taikoma baudžiamoji atsakomybė – bauda arba areštas, arba laisvės atėmimas iki 1 metų. Naujajame kodekse griežtinama atsakomybė už vengimą tikrintis neblaivumą ar apsvaigimą. Vengusiems pasitikrinti neblaivumą numatyta bauda nuo 1000 iki 2000 eurų (buvo iki 860 eurų) ir teisės vairuoti atėmimas iki 4 metų. Nebelieka arešto, teisę vairuoti bus galima atimti administraciniu nurodymu Įsigaliojus Administracinių nusižengimų kodeksui, nebelieka dabar taikomos nuobaudos – administracinio arešto. Naujajame kodekse praplėstas administracinio nurodymo taikymas, t. y. galimybė skirti pusę minimalios nuobaudos. Numatyta galimybė surašyti administracinį nurodymą, kai straipsnio sankcijoje už atitinkamą nusižengimą numatytas specialiosios teisės atėmimas. Vairuotojui bus siūloma ne tik susimokėti pusę minimalios baudos, bet ir sutikti su minimaliu už atitinkamą nusižengimą nustatytu teisės atėmimo terminu. Nurodymas bus laikomas įvykdytus sumokėjus pusę minimalios baudos ir grąžinus vairuotojo pažymėjimą. Kelių transporto priemonių vairuotojams, kurie pažeidė Kelių eismo taisykles, kai už nusižengimą numatytas teisės vairuoti atėmimas, nebebus išduodami laikinieji leidimai. Vairuotojas (jei vairavo blaivus) pažymėjimą policijai privalės pristatyti tik įsigaliojus nutarimui atimti teisę vairuoti. Iš neblaivių (apsvaigusių) vairuotojų vairuotojo pažymėjimas bus paimamas nusižengimo vietoje. Dėl teisės vairuoti ir vairuotojo pažymėjimo grąžinimo vairuotojai turės kreiptis ne į policiją, o į VĮ „Regitra“. Sužinoti, kokios baudos nuo 2017 m. sausio 1 d. bus taikomos eismo dalyviams, pažeidusiems Kelių eismo taisyklių reikalavimus, galite internete, elektroninių teisės aktų registre susiradę Lietuvos Respublikos administracinių nusižengimų kodekso galiojančią redakciją. Su naujuoju kodeksu galite susipažinti čia: https://goo.gl/TFpXDY