„Porsche SE“ pernai fiksavo 3,33 mlrd. eurų ikimokestinį pelną, antradienį pranešė „Porsche SE“ vykdomosios valdybos pirmininkas Hansas Dieteris Poetschas. Rodiklis beveik 2,5 karto didesnis nei 2016 metais, kai bendrovė, turinti 52,2 proc. VW balsavimo teisių, uždirbo 1,37 mlrd. eurų ikimokestinio pelno. „Porsche SE“, įsteigta 2007 metais, priklauso dviem garsioms vokiečių šeimoms - Porsche ir Piechams, ir neturi jokio tiesioginio ryšio su automobilių gamintoja „Porsche AG“, kuri yra „Volkswagen“ padalinys. Kaip didžiausio VW akcininko, bendrovės „Porsche SE“ finansiniai rezultatai didžiąja dalimi priklauso nuo VW sėkmės. Didžiausio pasaulyje automobilių gamintojo „Volkswagen“ grynasis pelnas, palyginti su 2016-aisiais, daugiau nei padvigubėjo bei pasiekė 11,4 mlrd. eurų. Tokius rezultatus lėmė pernai sumažėjusi sąskaita už emisijų skandalą - nuo 5,2 mlrd. eurų 2016-aisiais iki 2,8 mlrd. eurų. „Dyzelinis skandalas“ Vokietijos automobilių gamintoją sudrebino 2015 m. rugsėjį. JAV aplinkos apsaugos agentūra (EPA) apkaltino bendrovę tuo, kad dyzeliniais varikliais varomuose automobiliuose įdiegta programinė įranga, leidžianti testavimo metu nuslėpti realius duomenis apie teršalų emisijas. Skandalas įstūmė automobilių gamintoją į giliausią krizę per visą jos istoriją, koncerno akcijų vertė smarkiai nukrito.