Jau labai greitai Filipinų gatvėse nebeliks tradicinės transporto priemonės, kurią filipiniečiai ir į šalį atvykę turistai įpratę vadinti tiesiog džipniais (jeepney). Šis džipo ir autobusiuko hibridas – pigi, populiari ir aplinką teršianti mašina. Šalies valdžia svarsto planus, kaip juos modernizuoti ir pakeisti naujesniais ir mažiau aplinką teršiančiais modeliais. Jau 2020 metais visi 180 tūkst. Filipinų keliais riedančių džipnių (kadaise jie buvo Antrojo pasaulinio karo laikų džipai) bus pakeisti transporto priemonėmis, atitinkančiomis tarptautinius saugumo ir aplinkosaugos reikalavimus. Neseniai Filipinų transporto departamentas pristatė 16 prototipų. Skelbiama, kad jau artimiausiu metu bus pradėti jų bandymai pasirinktuose keliuose. Modernus naujas džipnis gali kainuoti nuo 30 tūkst. iki 38 tūkst., jų įsigijimui valstybė žada lengvatinėmis sąlygomis teikti paskolas. Nemažai tokių, kurie modernizavimo programai nepritaria ir sako, kad ji pridarys rimtų bėdų vargingiausiems, argumentuodami, kad paprastam džipnio vairuotojui, kuris per dieną uždirba 20 dolerių, išmokėti tokią paskolą būtų be galo sudėtinga. „Jeigu iki sausio 1-osios neįpirksi naujo automobilio, nešdinkis lauk. Sakai, kad neturi pinigų? Kalės vaikas. Pirmyn, nešdintis. Kentėk tam savo skurde, stipk badu, man nusispjaut“, - sakė Filipinų prezidentas Rodrigo Duterte. Šiuo metu džipniai – pigiausias miesto transportas Filipinuose.