Tai bus vienkartinis lenktynių savaitgalis, į kurį suvažiuos sportininkai iš visos Europos. Šiais metais Europoje rengiama net dvylika skirtingų nacionalinių ir regioninių TCR klasės čempionatų, todėl kovos tikimasi labai atkaklios. „Toks Europos finalas rengiamas pirmą kartą ir labai norėtųsi jame pamatyti ir mūsų šalies atstovus“, – sako „TCR Baltic“ organizatorius Darius Jonušis. Anot D. Jonušio, šiais metais Baltijos šalyse turėtų startuoti apie 4-5 šios klasės automobilius. Atrodo nedaug, tačiau tai pirmas sezonas visiškai naujai automobilių klasei, todėl natūralu, kad per keletą metų atsiras daugiau sportininkų. „Viena komanda iš Lietuvos dar pernai įsigijo tokį automobilį, kita lietuviška komanda šiuo metu laukia savo pirkinio ir dar bent dvi intensyviai domisi tokio automobilio įsigijimu. Tai tik iš Lietuvos. Jeigu atsirastų bent po vieną TCR automobilį Latvijoje ir Estijoje, pirmam sezonui tai būtų labai geras rezultatas“, – sako D. Jonušis. Šie automobiliai grąžina palyginus nebrangios ir labai konkurencingos tarptautinės automobilių klasės kovas į žiedinių lenktynių trasas visame pasaulyje. Šiuo metu TCR klasės modelius turi paruošę net 10 automobilių gamintojų, dar trys turės juos artimiausiu metu. Visi automobiliai yra daugmaž vienodo pajėgumo, tad čia viską daugiau lemia vairuotojas. Sezono pradžioje, kovo pirmą savaitgalį, visi TCR automobilių gamintojai susirenka į vieną vietą, Italijos „Adria“ lenktynių trasą, kur bus surengti testai, skirti suvienodinti automobilių galimybes. Tokią taktiką naudoja vis daugiau lenktynių organizatorių ir tai pasiteisina. Komandoms, kurios dalyvauja TCR lenktynėse, šiuose testuose dalyvauti draudžiama, juose dalyvauja tik automobilių gamintojai. Europos finalas Italijoje vyks pagal tarptautines „TCR International“ serijos lenktynes, tačiau, priklausomai nuo norinčių skaičiaus, gali būti surengtos ir papildomos atrankinės kvalifikacinės lenktynės. Įdomu tai, kad laimėjęs „European Trophy“ finalą lenktynininkas gaus ne tik taurę, bet ir puikų prizą – naują automobilį. Europinio finalo nugalėtojas gaus tokį automobilį, kokiu lenktyniaus lenktynėse. Tik prizas bus ne lenktyninis, bet gatvėms skirtas tokio paties modelio automobilis. Tarkim, jeigu nugalėtojas laimės finalą vairuodamas „Audi RS3“, tokį pat, tik ne lenktyninį, jis gaus dovanų.