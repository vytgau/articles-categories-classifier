Kaip rašoma pranešime žiniasklaidai, Justą pasirinkęs ir asmeniškai į lenktynes pakvietęs „TCR International“ vadovas Marcello Lotti jam patikėjo itin vertinamą pareigą vairuoti lenktynių rikiuotę vedantį automobilį, naujausią „Honda Civic Type R“. Pastebėjo talentą Kartu tai buvo J. Jonušio debiutas tarptautinių lenktynių aplinkoje. „Labai nustebau, kad iš visų Europos jaunų lenktynininkų, kurie kitais metais galėtų važiuoti žiedinėse lenktynėse, jie nusprendė pristatyti mane. Buvo labai keista girdėti komentatorių, kalbantį apie mano rezultatus kartingo čempionatuose, „Formulės-4“ bandymus ir kita. Labai džiaugiuosi dėl tokio įvertinimo“, – sakė J. Jonušis. TCR, kaip ir kitose FIA organizuojamuose kėbulinių automobilių čempionatuose, galima startuoti tik nuo 16 metų, bet komandos stebi ir perspektyvius 15-mečius, kurie galėtų tapti ateities lenktynių žvaigždėmis. „Manau, TCR lenktynės man yra labai realistinis variantas ateityje. Jos įdomios, nes automobiliai labai panašaus pajėgumo ir dauguma lenktynininkų taip pat jauni. Gerai tai, kad techniniai reikalavimai visur vienodi, ar tai būtų lenktynės Lietuvoje, ar bet kur Europoje“, – tvirtino J. Jonušis. Progresas – per metus Lietuvis šįmet žengė rimtą žingsnį į žiedines lenktynes. Dar pernai jis lenktyniavo CIK-FIA Europos kartingo čempionate vaikams skirtoje „OK Junior“ klasėje, o šįmet startavo suaugusiems skirtoje OK klasėje. Bet netrukus J. Jonušis nėrė į dar daugiau naujovių ir pirmą kartą išbandęs galingiausios KZ2 klasės kartą nusprendė juo startuoti Lietuvos čempionate. Debiutinis sezonas 15-mečiam lenktynininkui buvo itin sėkmingas, jis tapo Lietuvos kartingo vicečempionu. Taip pat J. Jonušis atkreipė „Formulės-4“ komandos „ALM Motorsport“ dėmesį ir Estijos „Auto24ring“ trasoje su bolidu apsuko daugiau nei 100 ratų. Šiose profesionaliose treniruotėse kiekviename rate buvo matuojami telemetrijos duomenys ir nors tai Justui buvo pirmas kartas važiuojant didesniu nei 200 km/val. greičiu, jis stabiliai gerino rato įveikimo laikus ir perprato esmę, kaip veikia bolido aerodinamika. Todėl besibaigiant vasarai J. Jonušis pasiryžo pirmą kartą startuoti žiedinėse lenktynėse. Kartu su vienu geriausių Lietuvos žiedinių lenktynių sportininku Ramūnu Čapkausku ir Audriumi Stasiulevičiumi jis dalyvavo Pernu 1000 km lenktynėse. „Juta-Bauer“ komandai greičio trasoje netrūko, bet jų BMW dukart lūžo reduktorius, o remontai kainavo brangų lenktynių laiką, todėl ekipa užėmė trečiąją vietą savo klasėje. Tačiau tai tik įkvėpė J. Jonušį dalyvauti dar daugiau lenktynių. Jis su R. Čapkausku startavo ir ištvermės lenktynėse Rygoje, kurias ekipai nutraukė automobilio gedimas, o tarp abiejų renginių dar spėjo kartu su kolegomis laimėti „Rimo Grand Race“ kartingo lenktynes. „Mane labai nustebino Justo progresas per šiuos metus. Tikrai nemaniau, kad jau šįmet jis galės sėsti į automobilį. Ir Italijoje visus stebino jo amžius – tik 15 metų. Kartais ir pats sau turiu tai priminti, nes man Justas atrodo jau toks didelis“, – apie sūnų kalbėjo buvęs lenktynininkas Darius Jonušis.