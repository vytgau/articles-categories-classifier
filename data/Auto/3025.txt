JAV teisingumo departamentas teigia, kad „Fiat Chrysler“ atitinkamoms tarnyboms nepranešė apie šios programinės įrangos diegimą į automobilius. Programinė įranga esą leido automobiliams rodyti mažesnius emisijų kiekius bandymų metu nei tada, kai jie buvo naudojami normaliomis vairavimo sąlygomis. Gamintojas kaltinamas įdiegęs tokio pobūdžio programinę įrangą į apie 104 tūkst. „Dodge Ram 1500“ bei „Jeep Grand Cherokee“ automobilių. Visi jie buvo pagaminti 2014, 2015 ir 2016 metais bei parduoti Jungtinių Valstijų rinkoje. Patys „Fiat Chrysler“ kaltę neigia ir tvirtina esantys pasiryžę gintis. Kompanijos atstovas spaudai Ericas Mayne'as pabrėžė, kad gamintojas ypač ginsis prieš kaltinimą, jog „Fiat Chrysler“ tyčia į automobilius diegė programinę įrangą, skirtą apeiti emisijų testus. Teisingumo departamentas „Fiat Chrysler“ į teismą padavė JAV aplinkos apsaugos agentūros (EPA) vardu.