„Šiaulių banko“ analitikai padėjo konkurso „Lietuvos metų automobilis 2018“ komisijai palyginti įvairius automobilius per kainos prizmę – pavyzdžiui, vertinant, kurio modelio arklio galia ar bagažinės litras yra pigiausi. Pabrėžiama, jog čia vertinami konkurse dalyvaujančių automobilių parametrai, tačiau kainos – bazinių modelių, todėl įmanomi nedideli neatitikimai. Pigiausias 1 AG – 77 Eur Galingiausias konkurso dalyvis yra „KIA Stinger“, jo V6 variklis pasiekia 370 arklio galių. Mažiausiai galingą, vos 84 AG variklį, turi taip pat KIA modelis – „Picanto“. Jis dar yra ir pigiausias konkurso dalyvis, bazinė jo kaina nesiekia nė 11 tūkstančių eurų. Tačiau vertinant vienos arklio galios kainą, nei vienas iš šių modelių į lyderius nepretenduoja. Viena „Stinger“ arklio galia kainuoja 124 eurus, o „Picanto“ nežymiai atsilieka – 130 Eur. Geriausias rezultatas šioje srityje – „Opel Insignia“, kurio viena AG tekainuoja 77 eurus. Antras geriausias rezultatas – „KIA Rio“ su 99 eurais, trečias – „Honda Civic“ su 105. Variklių darbinis tūris tarp konkurso dalyvių svyruoja nuo 0,9 iki 3,3 litro. Mažiausią turi „Nissan Micra“, didžiausią – „KIA Stinger“. Tačiau vertinant, kuris variklis yra efektyviausias – iš kurio darbinio tūrio išspausta daugiausia arklio galių – nugali itališkas „Alfa Romeo“. Šio krosoverio 2 l motoras pasiekia 280 AG. Jeigu vertintume, kurio variklio darbinis tūris kainuoja mažiausiai, nugalėtų vėlgi itališkas automobilis – „Fiat Tipo“, kurio 1,6 l dyzelinio variklio kubinis centimetras kainuoja 8,1 euro. Nedaug nuo jo atsilieka svečias iš Pietų Korėjos „KIA Picanto“ su 8,8 Eur už vieną kubinį centimetrą darbinio tūrio. Dauguma 4WD modelių Konkurse iš 34 dalyvių lygiai pusė, septyniolika, turi dyzelinius, kita pusė – benzininius variklius. 7 sukomplektuoti su mechaninėmis pavarų dėžėmis, o 27 – su automatinėmis. Dviejų modelių „automatuose“ – „Jeep Compass“ ir „Mercedes-Benz E400 4Matic“ kupė – yra po 9 pavaras. Devyniolika automobilių turi keturis varančius ratus, penkiolika varomi dviem. O kurių modelių varantieji ratai yra pigiausi? 3483 Eur – tiek kainuoja „vienas varantysis ratas“ „Opel Crossland X“ modelyje. Kitaip sakant, tai – pigiausias konkurso keturiais ratais varomas automobilis. Nedaug atsilieka ir „Suzuki Swift 4x4“, jo „vieno varančio rato“ kaina – 3500 Eur. Vertinant automobilių įsibėgėjimą iki 100 km/val., geriausias kainos ir greičio santykis yra vėlgi iš Korėjos – „KIA Rio“. Tuo tarpu maksimalaus greičio ir kainos santykyje lygių neturi „Ford Fiesta“. Beje, pastarasis modelis nugali ir kitose kaštų varžybose – jo techniniai aptarnavimai iki 100 tūkst. km kainuoja 606 Eur. Degalų sąnaudų ir CO2 emisijos rungtyse nugalėtojas tas pats – „Fiat Tipo“. Panašu, kad itališkas 1,6 l dyzelinis variklis yra ne tik pigus, bet ir labai efektyvus. Pigi bagažinė – nebūtinai maža Vertinant automobilių bagažines, lygių nepaliko septynvietis „Peugeot 5008“ – jo bagažinėje telpa daugiau nei 1000 litrų krovinio, o jos vieno litro kaina tėra vos 19 Eur. Įdomu, kad antroje šio matavimo vietoje taip pat „Peugeot“ automobilis – „308 SW“ bagažo skyriaus talpa yra 610 l, o vienas jos litras kainuoja 26 Eur. Trečias „pigiausias litras“ – „Fiat Tipo“ su 29 Eur/l. Trumpiausias konkurso automobilis yra „KIA Picanto“ (kėbulo ilgis – 3595 mm), o ilgiausias – „BMW 630d xDrive Gran Turismo“ (5091 mm). Tačiau daugiausiai automobilio kėbulo ilgio už kainą gausite įsigiję „Opel Crossland X“. Lengviausias automobilis – vėlgi „KIA Picanto“ (884 kg), o daugiausiai, beveik triskart daugiau, sveria „Mercedes-Benz E400 4Matic Coupe“ – 2360 kg. Tuo tarpu „pigiausia masė“ – 1395 kg sveriantis „Fiat Tipo“ (9 Eur už kilogramą). Konkurso dalyvių kainos skiriasi bene 7 kartus – nuo pigiausio 10990 Eur „KIA Picanto“ iki 72420 Eur „BMW 630d xDrive Gran Turismo“. Šių automobilių mėnesinė lizingo įmoka – nuo 116 Eur („Picanto“) iki 769 Eur (BMW). Norint šiuos automobilius įsigyti lizingu, „į rankas“ uždirbti reikėtų atitinkamai 300 ir 1945 Eur. Žinoma, tai – tik preliminarūs apskaičiavimai nevertinant konkretaus kliento įsipareigojimų ir kitų parametrų. Įdomu, kad pigiausias konkurso automobilis „KIA Picanto“ yra ir lengviausias, trumpiausias bei mažiausiai galingas. Tuo tarpu didžiausias konkurso automobilis, 6 serijos BMW „Gran Turismo“, tuo pačiu yra ir brangiausias modelis. Bendra konkurso automobilių parko vertė – daugiau nei milijonas eurų.