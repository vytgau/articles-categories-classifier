Alytaus miesto savivaldybė visai neseniai gyventojams pateikė galimas tokių stotelių vietas: prie prekybos centro „Rimi“ (Ūdrijos g.), prie Jotvingių g. 5 bei prie Rotušės a. 10 namo, ir pakvietė juos išsakyti savo nuomonę bei teikti pasiūlymus, ar planuojamos vietos būtų patogios ir tinkamos elektromobilių įkrovimo prieigų įrengimui. „Mes gavome Susisiekimo ministro įsakymą ir vadovaudamiesi pateiktomis rekomendacijomis turime nustatyti kelias elektromobilių įkrovimo vietas mieste. Tokį stotelių planą Susisiekimo ministerijai turi pateikti ir kiti šalies miestai. Vėliau bus teikiama paraiška ES finansavimui gauti“, – priežastį, kodėl Alytuje nuspręsta svarstyti elektromobilių įkrovimo aikštelių įrengimo klausimą, įvardijo Alytaus miesto savivaldybės Architektūros, urbanistikos ir žemėtvarkos skyriaus vedėjo pavaduotojas Mindaugas Matažinskas. Pasak jo, šiuo metu sprendžiamas klausimas, kur galėtų atsirasti elektromobilių įkrovimo stotelės, tikslinama, ar jos būtų greito įkrovimo, o stotelių įrengimo konkursas bus skelbiamas vėliau. Kol kas dar nėra aišku, ir kiek tiksliai elektromobilių įkrovimo aikštelių galėtų būti įrengta Alytuje, nes jų skaičius priklauso nuo finansavimo. Susisiekimo ministerija kartu su Lietuvos automobilių kelių direkcija parengė projektą, kuriame numatytas apie 3 mln. eurų finansavimas elektromobilių infrastruktūros plėtrai šalyje. Jeigu iš Europos Sąjungos fondų finansavimas būtų gautas mažesnis, atitinkamai būtų mažinamas ir planuojamų įrengti automobilių įkrovimo stotelių skaičius. Minėtame projekte numatyta, kad elektra varomų transporto priemonių įkrovimo stotelės bus įrengtos šalies miestuose, kurie turi per 25 tūkst. gyventojų ar kurorto statusą, ir yra parengę darnaus judrumo mieste planus, taip pat – magistraliniuose keliuose. VĮ „Regitra“ duomenimis, iš viso Alytaus apskrityje nuo 2014 metų yra užregistruota 19 elektromobilių: keturi elektromobiliai Alytuje, septyni Alytaus rajone, vienas Druskininkuose, šeši Lazdijuose ir vienas Varėnoje. Vilniuje yra registruota apie 250 elektromobilių. Čia įrengtos trys jų įkrovimo stotelės, ateityje planuojama įrengti dar penkias.