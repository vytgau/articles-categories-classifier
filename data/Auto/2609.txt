Idėja gana įdomi ir, jei pagalvosite, protinga. Dažniausiai telefonai tvirtinami vienoje iš dvejų vietų – prie stiklo arba prie ventiliacijos angos. Taigi, blokuojamas arba matomumas, arba į saloną plūstantis oras. Problema ir tame, kad dažnai pigūs prie ventiliacijos angų tvirtinami laikikliai išmaniojo labai tvirtai nelaiko ir jis gali nukristi. Tuo tarpu prie CD grotuvo tvirtinami laikikliai yra net labai patikimi. Apie šiuos laikiklius rašė ir Popularmechanics.com – daiktas išties yra išradingas. Telefonu naudotis vairuojant negalima, tačiau jis gali būti kur nors lengvai pasiekiamas, jei naudotumėte jį muzikai groti ar GPS navigacijai skaityti. Juk CD grotuvai dažniausiai būna lengvai pasiekiamose vietose. Toks laikiklis yra paprasčiausiai įstatomas į CD grotuvą. Keli rankenėlės pasukimai užtikrina, kad jis neiškris. Guminės laikiklio kojelės nesugadins CD grotuvo ir, jei taip nuspręstumėte, po to jį vėl galėsite naudoti. Žinoma, egzistuoja kelios tokių laikiklių rūšys, priklausomai nuo to, kaip prie jų tvirtinamas telefonas. Pirmojoje nuotraukoje matote tradicinį variantą – telefonas laikomas specialiame rėmelyje. O žemiau pateiktoje nuotraukoje matomas magnetinis laikiklis – jis patogesnis tuo požiūriu, kad į jį telefonas gali būti įstatomas per sekundės dalį – jį išlaikys stiprus magnetas.  Abu laikikliai sukiojasi ir gali būti patogiai pakreipti. Svarbu tik įsitikinti, kad jis neuždengia kitų automagnetolos ar informacinės sistemos elementų ir mygtukų. Įprastas telefono laikiklis kainuoja šiek tiek daugiau nei 4 eurus, o tuo tarpu magnetinis laikiklis – apie 4,5 euro.