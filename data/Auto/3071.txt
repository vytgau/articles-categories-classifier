Deja, tikrovė kitokia. Vos prieš keletą mėnesių baigtoje rekonstruoti gatvėje jau frezuojamas pernai paklotas asfaltas, rengiamasi lyginti nelygumus, vyksta kiti darbai. Gyventojai nuogąstauja, kad naujai asfaltuota gatvė dabar lopoma, nebebus lygi, ir svarsto, ar buvo protinga darbus atlikti šaltuoju metų laiku. J. Tilvyčio gatvėje broką taiso Prancūzijos kapitalo įmonė AB „Eurovia Lietuva“, tačiau jos atstovų komentaro „Sekundei“ per dvi dienas taip ir nepavyko gauti. Miestui nekainuos Panevėžio miesto savivaldybės administracijos direktorius Tomas Jukna tvirtina, kad kelininkai dirba pagal garantinį raštą. Jo teigimu, viršutinis asfalto sluoksnis buvo liejamas šaltuoju metų laiku, tad tyrimai parodė, kad porėtumas šiek tiek viršija normas. Pasak direktoriaus, apatinius sluoksnius įmonė suklojo, kol buvo geri orai, o klojant viršutinį, temperatūra jau buvo žema, lijo, krito šlapdriba. „Buvo du variantai – arba pakeičia sluoksnį, kad šis atitiktų reikalavimus, arba moka tam tikrą numatytą išskaitą. Pasirinkome, kad vis dėlto turėtų atkurti asfaltą iki tokio tankio, koks turėtų būti pagal reikalavimus. Jie sutinka atkurti tas vietas“, – administracijos direktorius pabrėžia, kad miestui tai nieko nekainuos. Pasak T. Juknos, dėl buvusių didelių gylių keičiant komunikacijas vietomis pakrito šaligatviai, todėl dabar juos tenka tvarkyti. Kadangi gatvė buvo ženklinama drėgnu oru, įmonė atkurs ir nusitrynusį ženklinimą. „Oro sąlygos buvo tokios, kad trimis savaitėms per anksti užsnigo, o laikas buvo labai įtemptas“, – sako administracijos direktorius. Ydinga tvarka? Pasiteiravus, ar buvo protinga taip skubėti ir darbus baigti kone žiemą, T. Jukna sako, kad Kelių direkcija pinigus skiria vieniems metams. Šiuo atveju užsitęsė pirkimų procedūros. Jas vykdant gauta nemažai skundų, tad viskas užtruko. Be to, tvarkant gatvę buvo rasti žmonių kaulai – tai irgi stabdė remonto darbus. „Įmonė geranoriškai priėmė pastabas. Kitais atvejais būdavo ilgiausi ginčai, kad viskas gerai, ko jūs čia norite. Šiuo atveju jokių problemų ir pasirašė garantinius raštus“, – tvirtino administracijos direktorius. T. Jukna džiaugiasi, kad sutaupius gana nemažą sumą, pavyko įgyvendinti ne vieną, o abu gatvės rekonstrukcijos etapus. Pagal planą sutvarkyti gatvės atkarpą nuo Nemuno gatvės iki žiedinės sankryžos buvo numatyta tik šiemet. Jo manymu, norint, kad nesikartotų tokios situacijos, kai darbus reikia žūtbūt baigti kone žiemą, o pavasarį tenka taisyti broką, reikėtų keisti pačią tvarką. Pinigai gatvėms tvarkyti turėtų būti skiriami ne metams, kaip dabar, bet dvejiems. „Žinai, kiek skirta, įvykdei pirkimus ir rangai liktų pusantrų metų. Aišku, tiems pirkimams būtų galima ruoštis iš anksto, bet kas būtų tada, jei nuperki rangovą, o pinigų negauni? Garantijos, kad gausi tokią sumą, nėra “, – samprotauja T. Jukna. Daugiau miesto naujienų naujienos.lt