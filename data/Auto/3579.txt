Nuo sausio 1 d. įsigaliojus Baudžiamojo kodekso pataisoms, vairuotojams, kuriems nustatomas didesnis nei 1,5 promilės girtumas, gresia baudžiamoji atsakomybė. Pažeidėjas gali sulaukti kelis tūkstančius eurų siekiančios baudos, arešto ar net laisvės atėmimo. Taip pat iki dešimties metų gali būti atimta teisė sėsti prie vairo. Ar itin griežtų sankcijų nusipelnė Panevėžio mieste ir rajone policijos sulaikyti girti vairuotojai, dar sunku pasakyti. Iš 33 pradėtų ikiteisminių tyrimų dėl neblaivių vairuotojų tik viena byla nagrinėjama teisme. Panevėžio apylinkės teisme nuosprendžio laukia Panevėžio rajono gyventojas, kuriam buvo nustatytas daugiau nei 1,5 prom. girtumas. Vėliau teismą turėtų pasiekti ir daugiau panašių bylų, tačiau ne visiems pažeidėjams teks sėdėti teisiamųjų suole kaip nusikaltėliams. Mat daugelis tokių bylų išsprendžiamos supaprastintu būdu. Greičiau ir pigiau Lietuvos generalinės prokuratūros duomenimis, Panevėžio apygardoje nuo metų pradžios pradėti 104 ikiteisminiai tyrimai dėl neblaivių vairuotojų. 37 iš jų jau baigti. Tačiau teismo verdikto laukia tik dvi tokios bylos. „Vienuolika tokio pobūdžio bylų perduotos nagrinėti sutrumpinto proceso tvarka. Tai – baudžiamojo proceso forma, kai nusikalstamos veikos padarymo aplinkybės yra aiškios“, – „Sekundei“ teigė Generalinės prokuratūros Komunikacijos skyriaus vyriausioji specialistė Gintarė Vitkauskaitė-Šatkauskienė. 20 bylų dėl neblaivių vairuotojų buvo baigtos baudžiamaisiais įsakymais – prokurorui pasiūlius ir kaltinamajam neprieštaraujant, teisėjas paskiria baudą. Keturi ikiteisminiai tyrimai nutraukti pagal laidavimą. „Asmuo, padaręs baudžiamąjį nusižengimą, neatsargų arba nesunkų ar apysunkį tyčinį nusikaltimą, teismo gali būti atleistas nuo baudžiamosios atsakomybės, jeigu kaltininką savo atsakomybėn pasiima patikimas laiduotojas“, – aiškino G. Vitkauskaitė-Šatkauskienė. Šiuo atveju kaltinamasis išvengia bet kokios baudos. Atsakomybę už jį tam tikrą laiką prisiima tik laiduotojas. Ir kiti 37 baigtų ikiteisminių tyrimų pažeidėjai išvengs žadėtų griežtų sankcijų, kaip areštas ar laisvės atėmimas. Beveik visi jų, pasak prokuratūros atstovės, atsipirks piniginėmis baudomis. Taigi griežtesnio atpildo, kaip laisvės atėmimas ar areštas, gali sulaukti tik tie, kurių bylos nagrinėjamos teisme. O tokių vos keli. Paklausta, ar tokios išimtys nesuteiks drąsos vairuotojams ir toliau važinėti girtiems, specialistė sakė, kad taip numatyta įstatymo ir supaprastinti sprendimai valstybei kainuoja mažiau bei nagrinėjami greičiau. Analizei – anksti Kaip situaciją keliuose keičia naujoji tvarka, negalėjo pasakyti ir Panevėžio policija. „Dabar dar negalime vertinti, kaip pasikeis situacija keliuose. Ikiteisminiai tyrimai dar neperduoti teismui, nėra teisminės praktikos, neaiškus vairuotojų baudžiamumas. Reikia mažiausiai vienerių metų, kad galėtume analizuoti, kaip veikia nauja tvarka“, – apie pokyčių naudą daug pasakyti negalėjo Panevėžio apskrities vyriausiojo policijos komisariato Komunikacijos skyriaus specialistė Rasa Meištė. Specialistės teigimu, dėl neblaivių vairuotojų pradėti ikiteisminiai tyrimai sudarė 10 proc. visų kitų tyrimų. Iš visų šiais metais mieste ir rajone sustabdytų neblaivių vairuotojų buvo viena moteris ir trys užsieniečiai. Didžiausias nustatytas girtumas prie vairo sėdusiam asmeniui – 3,7 prom. Apie galbūt neblaivius vairuotojus, pasak R. Meištės, dažniausiai praneša asmenys, pastebėję, kad nesaugiai vairuojama. Be to, girti vairuotojai įkliūva per policijos pareigūnų rengiamus reidus. Pradedant ikiteisminį tyrimą, vairuotojas privalo duoti kraujo laboratorijoje blaivumui nustatyti. Trys Panevėžio rajono ir miesto gyventojai to padaryti nesutiko. Faktai Daugiausia ikiteisminių tyrimų dėl vairavimo apsvaigus, kai alkoholio koncentracija vairuotojo organizme viršijo 1,5 promilės, pradėta Kauno apygardoje – 233, Vilniaus – 216, Šiaulių – 106, Klaipėdos – 101. Atkreiptinas dėmesys, kad apygardų prokuratūros yra skirtingo dydžio (teritorija, gyventojų skaičiumi). Panevėžio apygardai priklauso Panevėžio apylinkės prokuratūra su teritoriniais padaliniais Panevėžyje, Biržuose, Rokiškyje, Kupiškyje ir Pasvalyje bei Utenos apylinkės prokuratūra su padaliniais Utenoje, Ignalinoje, Anykščiuose, Molėtuose, Zarasuose ir Visagine. Daugiau miesto naujienų naujienos.lt