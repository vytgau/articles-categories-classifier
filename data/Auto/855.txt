Vos tik finišą pasiekęs A. Juknevičius, kaip visada spinduliavo gera nuotaika. „Neduoda žiniasklaida mums gyventi“, – šyptelėjo Antanas. Paklaustas, kaip vertina dar vieną sudėtingą Dakaro etapą, lenktynininkas toliau juokavo. „Ne toks jis ir sunkus. Mašina sveika, pravažiavome su vėjeliu, viskas tvarkoje“, – juokėsi sportininkas, tačiau greitai surimtėjo. „Turėjome daug klaidžiojimų, laiko prasme, net nežinau, kokias 20 minučių, kaip minimum praradom. Tris taškus arba ne iš tos pusės privažiuodavom, arba rast negalėdavom. Na, bet čia specialiai padaryti tokie spąstai. Gaila, kai palaikai gerą tempą, bet sugaišti laiko ieškodamas paslėptų kontrolės taškų, bet visiem visko būna“, – kalbėjo A. Juknevičius. Pasiteiravus, kas nutiko Vaidoto ir Sauliaus ekipažui, Juknevičius gūžtelėjo pečiais. „Mes nežinome, kas nutiko. Privažiavome prie jų, sustojome, jau norėjome lipti, bet Saulius ir Vaidas sako, važiuokit, niekuo jūs mums nepadėsit. Taip ir nesupratau, kas atsitiko“, – pasakojo geriausiai iš lietuvių 11-ajame etape pasirodęs lenktynininkas. Pasak A. Juknevičiaus, „Agrorodeo“ automobilis neatrodė vizualiai pažeistas. „Stovėjo sveikas, nieko nesimatė, nebuvo jokių pažeidimų. Jie buvo pasikėlę automobilį, tai pirmas įspūdis, kad keičia ratą“, – kalbėjo į pagalbą suskubęs sportininkas. „Pas mus yra ženklų sistema, kai yra sakoma, kad „viskas gerai“ arba „sustokit“, bet Vaidas tiesiog priėjo prie lango ir pasakė,varykit, nieko nepadėsit. Supratau, kad yra kažkoks rimtesnis gedimas“, – pasakojo Antanas. Sportininkas sako, kad labai gaila, jog puikius rezultatus demonstravęs V. Žala susidūrė su rimtomis problemomis. „Patiems įdomu, kas nutiko. Gaila labai, nes geras buvo jų rezultatas. Gedimai – pats skaudžiausias dalykas, koks gali nutikti lenktynininkui“, – atsiduso A. Juknevičius.