Bijo net bandyti važiuoti „Kelias yra baisus. Juo labai dažnai tenka vykti į Kauną. Būklė jo prastėja kasmet. Aišku, kelininkai pataiso pakraščius, bet šiuo metu jo būklė yra labai prasta. Negi lauksime, kol jis visai subyrės? O gal reikia, kad didelė avarija įvyktų, nes norint prasilenkti su priešprieša atvažiuojančiu automobiliu, viena automobilio puse tenka važiuoti žvyro danga, o ten daugybė gilių duobių. Gali ir padanga sprogti, ir sumėtyti gali. Kelias labai pavojingas, baisu juo važiuoti. Ar kas nors bus daroma su šiuo keliu, ar jis bus paliktas visai sugriūti, nes kol kas panašu, kad taip“, – nuogąstavo labai dažnai minėtu keliu važiuojanti kėdainietė Regina Bobinienė. Sumažino greitį Moteris pasakojo, kad šiemet kelyje atsirado greitį ribojantys ženklai, nes, ko gero, baiminamasi dėl žmonių saugumo. O jei reikia prasilenkti su autobusu. Juk šiuo keliu važinėja daug tarpmiestinių, priemiestinių autobusų. Taip pat važinėja daug sunkvežimių. Su jais prasilenkti labai sunku, o važiuojant šiuo ruožu vis viliesi, kad nesutiktum jokios transporto priemonės. Dabar sumažintas ir greitis. Tiesiog važiuoji ir bijai“, – aiškino kėdainietė. Būklė išties prasta Kad kelias nėra pačios geriausios būklės, pripažino ir jį prižiūrinti įmonė Kauno regiono kelių Kėdainių kelių tarnyba. Jos viršininkas paaiškino, jog kelias yra patvarkomas minimaliai, nes šis kelio ruožas turėtų būti remontuojamas. „Mes ten važiuojame, papilame žvyro, palyginame kelkraščius. Lietus ir sunkiasvorės transporto priemonės vėl išmuša duobes. Mes ir vėl važiuojame ir tvarkome. Kelio būklė nėra gera. Jis ir per siauras, ir suskilinėjusi danga. Prastai. Bet, mano žiniomis, yra parengtas šio kelio ruožo atnaujinimo projektas, kelias bus atnaujinamas, rekonstruojamas. Ir tai tūrėtų įvykti neužilgo, o kol prasidės darbai, mes jį tvarkysime, kad žmonės galėtų juo naudotis“, – paaiškino Vaidas Stravinskas, Vį Kauno regiono kelių Kėdainių kelių tarnybos viršininkas.