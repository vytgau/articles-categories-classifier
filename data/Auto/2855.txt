Dializė yra dirbtinis kraujo valymo procesas, pirmą kartą atliktas vokiečių gydytojo Georgo Haaso prieš daugiau nei 90 metų. Dabar pora vokiečių išradėjų prisimena šią istoriją, teikdami, kad dializę galima atlikti ir automobiliui, taip gerokai pailginant tepalų tarnavimo laiką. Šis prietaisas, vadinamas „RobinOne“ gali išvalyti variklio alyvą, todėl ją reikės rečiau keisti. Taip Christianas Wilhelmas ir Christianas Hubmannas, „RobinOne“ išradėjai, siekia trijų pagrindinių tikslų – apsaugoti aplinką, sutaupyti pinigų ir sukurti darbo vietų. Jie savo išradimą pristatė „Indiegogo“ sutelktinio finansavimo platformoje, tikėdamiesi pritraukti investuotojų. Jie teigia, kad „RobinOne“ jau yra išbandytas ir paruoštas masinei gamybai, tačiau ne visi yra įsitikinę išradimo veiksmingumu. „RobinOne“ turi trigubą filtravimo mechanizmą. Kuomet per jį teka panaudota variklio alyva, ji yra išvaloma nuo dulkių, vandens ir metalo dalelių. Taip prailginamas tepalų tarnavimo laikas. Pasak išradėjų, „RobinOne“ padės vairuotojams sutaupyti pinigų ir apsaugos gamtą. Vienas lašas panaudotos variklio alyvos gali užteržti šimtus litrų vandens, todėl sumažinti tepalų keitimų skaičių tikrai nėra prasta idėja.  Tai kodėl žmonės yra tokie skeptiški? Visų pirma, tepalus keičiame ne tik todėl, kad jie yra užteršiami priemaišomis, tokiomis kaip metalo dalelės. Tepalai iš esmės yra sudėvimi, nes juos traiško judančios variklio dalys, veikia aukšta temperatūra. Žmonės pasigenda tyrimų, kurie parodytų, kad „RobinOne“ išvalytas tepalas yra geresnis nei panaudotas ir bent jau prilygintinas naujam. Kitas klausimas yra kaina. Ar tepalų keitimas tikrai yra toks brangus? Kiek kainuos „RobinOne“ prietaisas ir keičiami filtrai? Žmonės abejoja, kad šis įrenginys tikrai padės sutaupyti. Kita vertus, išradėjai ir neteigia, kad tepalų keitimą bus galima pamiršti visiems laikams. „RobinOne“ tik pailgina tepalų tarnavimo laiką – vėliau juos vis tiek reikės keisti. Tačiau, jei nori susilaukti sėkmės, išradėjai turės atlikti tyrimus, kad paaiškėtų, kad dulkių, vandens ir metalo dalelių pašalinimas užtikrina aukštą alyvos kokybę.