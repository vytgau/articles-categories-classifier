Vokietijos transporto ministerija ir Federalinė motorinių transporto priemonių priežiūros tarnyba šiuo metu aiškinasi, ar „Porsche“ į savo automobilius neįdiegė specialių prietaisų, leidžiančių nustatyti, ar jie tiriami dėl degalų sąnaudų bei anglies dvideginio emisijų, patvirtino abiejų agentūrų atstovai. Ši technologija leidžia gamintojams klastoti rezultatus ir taip sudaryti klaidingą įspūdį. Dėl tokios įrangos kilo vadinamasis „Volkswagen“ skandalas. Vokietijos žurnalas „WirtschaftsWoche“ jau anksčiau skelbė, kad neįvardyti asmenys, artimai susiję su „Porsche“, Vokietijos transporto ministerijai pranešė apie galimus duomenų klastojimo atvejus. Remiantis jų suteikta informacija, kai kurie „Porsche“ automobiliai gali atpažinti, ar šiuo metu yra tiriami (tai nustatyti padeda vairo judesiai). Pareigūnai panašių įtarimų lapkritį turėjo dėl kitos „Volkswagen Group“ markės „Audi“ automobilių. „Porsche“ atstovai tvirtina, kad technologija, fiksuojanti vairo judesius, pagerina patirtį vairuojant ir neturi absoliučiai nieko bendro su emisijų tyrimais. Bendrovės atstovas atmeta bet kokius kaltinimus rezultatų klastojimu ir pridūrė, kad automobilių gamintojas bendradarbiauja su pareigūnais atliekant tyrimą.