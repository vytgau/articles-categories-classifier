Iš reguliuojamos sankryžos į žiedinę Šiuo metu pietinė kelio Akademija-1-asis Kauno fortas sankryža yra reguliuojama kelio ženklais, o šiaurinė kelio Kaunas-Zapyškis-Šakiai sankryža – šviesoforu. Atlikus eismo modeliavimo darbus ir nustačius eismo intensyvumą bei pasiskirstymą piko metu, buvo nuspręsta šiaurinę sankryžą rekonstruoti į turbožiedą, o pietinę – į vienos eismo juostos žiedinę sankryžą. Pasak projekto vadovės Jurgitos Kriščiūnienės, priimtas sprendimas atitinka eismo saugumo bei transporto srautų pralaidumo kokybės lygį, o sprendimai buvo priimti nepažeidžiant teritorijų planavimo įstatymo. Projektuotojai teigia atlikę visų galimų variantų skaičiavimus, eismo srautų modeliavimus ir parinko optimaliausią sprendinį susidariusiai situacijai išspręsti. „Pagal parengtą projektą, esant planuojamam eismo intensyvumui, žiedinės sankryžos užtikrintų geriausias eismo laidumo sąlygas ne tik piko metu, bet ir kitu paros laiku – pavyzdžiui vakare arba naktį, kada eismo intensyvumas yra gerokai mažesnis. Taip pat tokio tipo sankryžos užtikrintų didesnę eismo saugą nei įprastos keturšalės sankryžos bei mažesnį važiavimo greitį“, – pasakoja projekto vadovė. Gyventojai turi priešingą nuomonę Susipažinę su numatomu projektu, aplinkinių rajonų gyventojai sukėlė nepasitenkinimo bangą. Pasak Akademijos miestelio gyventojų, tokia sankryžų rekonstrukcija ne tik neišspręs dabartinių eismo problemų, tačiau sukels net gi didesnius nepatogumus važiuojant piko metu. Vieno Pilėnų g. esančio namo pirmininkas Dainius klausia, kodėl yra užmirštamos Varžupio g. rekonstrukcijos? Pasak jo, ten taip pat yra reikalingas projektas, gerinantis eismo sąlygas. „Rajonas plečiasi, statomi nauji gyvenamieji namai, atsikelia naujos šeimos, todėl ateityje automobilių srautas tik didės, tačiau projektuotojai dėmesio į tai neatkreipia“, – sako vyras. Ringaudų seniūnijos iniciatyva, surinkus daugiau nei 100 gyventojų parašų, buvo kreiptasi į kelių direkciją, projekto vykdytojus prašant apsvarstyti ir pakeisti numatytą žiedinės sankryžos statybos projektą. „Bendru raštu kreipiausi į kelių direkciją, susisiekimo ministeriją, tačiau jokių konkrečių atsakymų negavau, tiesiog, kad gauti raštai ir viskas“, – pasakoja Dainius. Gyventojai siūlo alternatyvą – plėsti sankryžą, įrengiant papildomas eismo juostas, taip pat rekonstruoti ties Ringaudais esantį viaduką, įrengiant pakilimą ir nusileidimą. Jų manymu, tik tokie sprendimai galėtų turėti įtakos mažinant milžiniškus eismo srautus. Kelių direkcija ramina Apie susiklosčiusią situaciją DELFI kalbėjosi su LAKD Saugaus eismo ir aplinkos apsaugos sk. vedėju Nemunu Abukausku. – Aplinkiniai gyventojai skundžiasi, kad situaciją žino kur kas geriau nei projektuotojai, o sankryžą rekonstravus į žiedinę, eismo problemos neišsispręs, tačiau dar labiau padidės. Kiek pagrįsti tokie spėliojimai? – Labai geras pastebėjimas, kad gyventojai situaciją žino geriau nei projektuotojai, nes kiekvieną dieną, vakarą ar rytą tiesiogiai dalyvauja eisme tiek važiuodami automobiliais, dviračiais, tiek eidami pėsčiomis. Dėl to, kelių direkcijai planuojant, projektuojant kelių objektus, visais atvejais yra atliekama projekto viešinimo visuomenei procedūra. Dabar būtent ir yra atliekama ši procedūra – buvusio susitikimo metu buvo gautos visuomenės pastabos, šios pastabos nagrinėjamos ir pagal galimybę atsižvelgiama projekto rengimo metu. – Sprendžiant problemą, gyventojai siūlo rekonstruoti ties Ringaudais esantį viaduką, įrengiant pakilimą ir nusileidimą. Ar įmanomas toks variantas? – Būtina paminėti, kad visuomenės iškeltas klausimas yra kompleksinis, kuris yra sprendžiamas etapais, nes vienu metu viso kelio ruožo sutvarkyti tiek finansiškai, tiek statybų organizavimo prasme būtų sudėtinga. Viaduko, esančio magistralinio kelio A5 apie 8,28 km, konstrukcijas panaudoti kaip alternatyvų patekimą į ir iš magistralinio kelio A5, teorinė galimybė yra. Tačiau tai projektas, kurio įgyvendinimas visų pirma prasidėtų nuo žemių visuomenės poreikiams paėmimo procedūros, nes papildomų nuvažiavimų ir įvažiavimų nuo/į magistralinį kelią suformavimui yra būtini papildomi žemių plotai. Tik išpirkus žemes iš žmonių būtų galima pradėti dviejų lygių sankryžos techninio projekto parengimą ir vėliau jį įgyvendinti. Šis variantas Kelių direkcijoje yra svarstomas kaip papildoma alternatyva – atliekami transporto srautų pasiskirstymo, jei tokia sankryža atsirastų, tyrimai, kuriais remiantis bus nustatytos tokio projekto vystymo galimybės ir poreikis. – Žmonės klausia, kodėl projekte yra užmirštama Varžupio gatvė ir jos rekonstrukcija, gerinant transporto srautų praeinamumą? – Varžupio gatvė yra valstybinės reikšmės krašto kelio Nr. 140 Kaunas-Zapyškis-Šakiai 6,90 km, kai tuo tarpu šiuo metu vykdomo žiedinės sankryžos projekto vieta yra 7,47 km. Žiedinės sankryžos projekto apimtis ir buvo sankryžos rekonstravimas, bet ne kelio ruožo rekonstrukcija. Pačios Varžupio gatvės rekonstrukcijos atlikti (jei jos būklė bloga) Kelių direkcija negali, nes ši gatvė priklauso savivaldybei. – Ar aktyvi aplinkinių gyventojų iniciatyva gali turėti įtakos pristabdyti projektą arba ieškoti kitų sprendimo būdų? – Kaip jau minėjau, kiekvieno projekto rengimo metu yra išklausoma ir įvertinama visuomenės nuomonė, ieškoma kompromisinių sprendimo variantų. Tačiau nereikia pamiršti, kad dažnai gyventojų pastebėjimai būna lokalaus požiūrio, sprendžiantys asmenines ar mažų visuomenės grupių susisiekimo problemas. Kelių direkcija situaciją turi vertinti plačiai – visos Lietuvos mastu. Pavyzdžiui sprendžiant dešimties žmonių susisiekimo sąlygų pagerinimą neturėtų būti pabloginamos tūkstančių šiuo kelio ruožu per dieną pravažiuojančiųjų sąlygos. – Pasak gyventojų, bendru raštu buvo kreiptasi į Lietuvos automobilių kelių direkciją su prašymu persvarstyti projektą, tačiau į jų prašymą nebuvo atsižvelgta. Kodėl? – Į Kelių direkciją buvo kreiptasi iš karto po projektuotojų susitikimo su visuomene. Gyventojai kreipimesi nuogąstavo dėl tam tikrų sprendinių tinkamumo ir saugumo. Kelių direkcija kartu su projektuotojais privalo išnagrinėti visuomenės prašymus, išnagrinėti prašomų sprendinių logiškumą, įtaką eismo saugai ir pan., ir priimti reikiamus sprendimus. Tai ir bus padaryta. – Ar ateityje nebus ieškoma kompromiso tarp gyventojų ir projekto užsakovo? – Kelių direkcija valstybinės reikšmės kelius stato, rekonstruoja ir prižiūri tam, kad visuomenė galėtų naudotis patogiais, saugiais keliais, todėl rengiant projektus visuomet atsižvelgiama į visuomenės poreikius.