Vėliau sportininkas persvarą padidino iki 16 sek. o sėkmingai įveikęs paskutinius kilometrus triumfavo Švedijos ralyje ir džiaugėsi pirma pergale sezone. Antroje vietoje finišavo „Citroen“ atstovas Craigas Breenas. Pastarajam tai geriausias rezultatas WRC čempionate. O ant paskutinio apdovanojimų pakylos laiptelio užlipo antrasis „Hyundai“ atstovas Andreasas Mikkelsenas. Ketvirtas Švedijos ralį užbaigė „Toyota“ lenktynininkas Esapekka Lappi. Septynioliktame greičio ruože suomis nusileido tik komandos draugui Ottui Tanakui. O užfiksavęs geriausią rezultatą aštuonioliktame greičio ruože aplenkė Madsą Ostbergą ir ėmė vytis Haydoną Paddoną. Pastarasis paskutiniame greičio ruože padarė klaidą, o tuo pasinaudojęs E. Lappi užfiksavo geriausią rezultatą ir iškovojo papildomus 5 taškus. Dvyliktoje bendroje įskaitos vietoje liko „Toyota“ protežė Takamoto Katsuta, kuris 4,5 sek. aplenkęs Pontusą Tidemandą nugalėjo WRC2 klasėje. Lietuvos atstovai Deividas Jocius ir Donatas Zvicevičius bendroje įskaitoje finišavo užėmę 39-ą poziciją, o savo klasėje lietuviai užėmė 8-ą vietą. Lietuviai Švedijos ralyje dalyvavo pirmą kartą ir jau antrame WRC etape iš eilės pasiekė finišą. Netikėtumų, įvairių incidentų trasoje išvengti lenktynininkams iš Lietuvos nepavyko, bet noras finišuoti ir viską užbaigti iki galo nugalėjo. „Labai džiaugiamės, kad pavyko užbaigti iki galo dar vieną etapą. Šį kartą užteko ir pirmo karto. Buvo daug visko, bet finišo emocija daug stipresnė už buvusias neigiamas emocijas. Dabar labiausiai norisi pailsėti, gerai išsimiegoti ir kibsime į naujus darbus. Ruošimės trečiojo etapo startui“, - po finišo sakė D. Jocius.  Lietuvių „RC4“ klasėje pirmas dvi vietas pasidalino Švedijos sportininkai: Denisas Radstromas ir Emilis Bergkvistas. Trečias šioje klasėje liko vokietis Julius Tannertas. Deividas Jocius savo klasėje užėmė 8-ą vietą, nuo pirmoje vietoje esančio švedo D. Radstromo atsiliko 13 minučių ir 26 sekundėmis. Iš 66 dalyvavusių dalyvių Pasaulio ralio čempionato antrą etapą baigė 58 ekipažai.  Lyderių įskaita: (vieta, lenktynininkas, automobilis, laikas) 1. Thierry Neuville'is Hyundai 2h52:13.1 2. Craigas Breenas Citroen +19.8 3. Andreasas Mikkelsenas Hyundai +28.3 4. Esapekka Lappi Toyota +45.8 5. Haydenas Paddonas Hyundai +54.4 6. Madsas Ostbergas Citroen +1:15.3 7. Jari-Matti Latvala Toyota +2:04.9 8. Teemu Suninenas M-Sport Ford +2:52.2 9. Ottas Tanakas Toyota +3:44.4 10. Elfynas Evansas M-Sport Ford +5:27.4 Bendroji įskaita po dviejų etapų: 1 Thierry Neuville'is Hyundai 41 tšk. 2 Sebastienas Ogier M-Sport Ford 30 3 Jari-Matti Latvala Toyota 23 4 Esapekka Lappi Toyota 23 5 Ottas Tanakas Toyota 21 6 Andreasas Mikkelsenas Hyundai 21 7 Craigas Breenas Citroen 20 8 Krisas Meeke'as Citroen 17 9 Haydenas Paddonas Hyundai 10 10 Elfynas Evansas M-Sport Ford 9. Po dviejų savaičių Pasaulio ralio čempionatas persikels į Ameriką. Kovo 8-11 dienomis trečiasis WRC etapas vyks Meksikoje. Jame pamatysime tą patį lietuvišką „Arctic Energy World rally team“ ekipažą – D. Jocių ir D. Zvicevičių. Beje, D. Jocius ir D. Zvicevičius bus pirmieji lietuviai, kurie dalyvaus už Atlanto vandenyno vyksiančiame trečiame WRC etape – Meksikoje.