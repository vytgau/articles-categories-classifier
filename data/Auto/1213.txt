„Žiemos taurė“ – tai oficialios neklasifikuojamos kartingo varžybos, įtrauktos į 2017-2018 metų Lietuvos kartingo federacijos varžybų kalendorių. Jos rengiamos tam, kad ir žiemą lenktynininkai neprarastų kvalifikacijos, išlaikytų puikią sportinę formą. Be to, „Žiemos taurė“ suteikia puikią galimybę populiarinti atsigaunantį kartingo sportą. Žiemos lenktynėse daug savos specifikos. Čia visuomet važiuojama slidžia trasos danga. Net ir tuomet, kai nėra sniego. Nes šaltas asfaltas trasoje visuomet yra slidus, padangos lenktynių metu neįkaista, „neįgumuoja“ dangos. Tad važiuojama su daug slydimų. Todėl tai yra ir puiki vairavimo technikos mokykla visiems lenktynininkams. Beje, jauniausiųjų sportininkų šių metų „Žiemos taurės“ serijoje turėtų būti daugiau – jiems bus skirti „Micro/Mini“ klasių važiavimai. Kartingo lenktynės – puiki pramoga ir žiūrovams, nes varžybos vyksta kompaktiškose trasose, sportininkų kovą galima stebėti nuolat visoje trasoje. Tad varžybų organizatoriai gruodžio 17-ą dieną, sekmadienį, visus automobilių sporto aistruolius ir ne tik kviečia užsukti į Vilniaus Plytinės kartodromą, kur vyks „Žiemos taurės“ 1-ojo etapo varžybos.