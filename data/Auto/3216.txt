„Supermoto“ sportas yra tarp jaunesnių Lietuvoje ir gana įdomus – tai savotiškas kelių motociklų vairavimo stilių miksas, kai važiuojama krosiniu motociklu, bet ne kroso, o plentinėmis padangomis, dalį trasos sudaro asfaltas, dalį – bekelė, naudojami tramplynai ir kiti motokroso trasos elementai, pavyzdžiui, „bangos“. „Supermoto“ mūsų šalyje yra nepelnytai užmirštas, organizuojamos tik varžybos uždarame pačių sportininkų rate, o norisi šį sportą vystyti iš esmės – pirmiausia sudarant tinkamas sąlygas treniruotis pradedantiesiems mėgėjams ir sportininkams“, – pasakoja „Coffee Racers“ prezidentas Adomas Dautartas. Pasak jo, „Supermoto“ yra geras būdas vairuotojui patirti greitą kaip plento motociklų važiavimą žiedinėje trasoje bei motokroso skrydžius. „Supermoto“ motociklai skiriasi nuo krosinių ar „enduro“ motociklų – jų pakaba labiau pritaikyta važiuoti asfaltu, kitokie ratai, stabdžių diskai ir t.t. „Supermoto Challenge“ bus vienas iš tądien „Nemuno žiede“ vyksiančios „Moto fiestos“ renginių. „Supermoto“ treniruotėms ir lenktynėms „Nemuno žiedo“ vidinėje dalyje bus suformuota speciali 850 metrų ilgio supermoto trasa. „Supermoto“ motociklininkai galės treniruotis visą dieną, o ilsėdamiesi stebėti kitus renginius: plento žiedo motociklininkų „guldymus“ žiedo posūkiuose, „čioperių“ lenktynes ir kt.  „Supermoto“ renginio dalyviai bus suskirstyti į grupes atsižvelgiant į jų pajėgumą ir ratų įveikimo laiką, tad, pasak A. Dautarto, komfortiškai jausis tiek pradedantieji entuziastai, tiek profesionalūs sportininkai. Tiek treniruočių metu, tiek per varžybas bus rūpinamasi dalyvių saugumu – eismą trasoje prižiūrės profesionalūs teisėjai, o prie trasos budės greitosios pagalbos automobilis. Viso renginio metu bus matuojami dalyvių rato įveikimo laikai, todėl kiekvienas norintis galės palyginti savo ir kolegų ratų įveikimo laikus. Dalyvių motociklams nebus keliami jokie specialūs reikalavimai, pakaks turėti techniškai tvarkingą motociklą, tačiau kiekvienas motociklininkas privalės dėvėti motociklininko kostiumą. Po treniruočių vyks trejos varžybos, jose galės dalyvauti ir kautis dėl rėmėjų prizų visi norintieji.