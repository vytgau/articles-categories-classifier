Už pasišalinimą iš eismo įvykio vietos dar visai neseniai grėsė bauda iki 1158 eurų ir teisės vairuoti atėmimas nuo trejų iki penkerių metų. Vis dėlto atrodo, kad griežtos sankcijos pažeidėjų instinkto bėgti iš eismo įvykio vietos, nepažabojo. Štai visai neseniai policijos komisariate už automobilio apgadinimą ir norą pasišalinti iš eismo įvykio vietos teko apsilankyti žinomam aktoriui Regimantui Adomaičiui. Vyriškis dėl to paties pažeidimo jau buvo baustas ir prieš trejus metus. Tada jam grėsė galimybė prarasti vairuotojo pažymėjimą net trejiems metams, bet teismas skyrė švelnesnę bausmę – piniginę baudą ir teisę vairuoti aktoriui apribojo trims mėnesiams. Štai pasišalinus iš eismo įvykio vietos, kai padaryta žala neviršija penkiolikos bazinių bausmių ir nuobaudų dydžių, nuo šiol skiriama 600–850 eurų bauda ir gali būti atimta teisė vairuoti nuo vienerių iki trejų metų. Jei avarijos metu padaryta didesnė žala, skiriama 850–1500 eurų bauda, teisė vairuoti gali būti atimama tam pačiam laikotarpiui. Numatytas bazinis bausmių ir nuobaudų dydis siekia apie 38 eurus, taigi bausmes skirianti žalos suma yra maždaug 564 eurai. Svarbu tai, kad bet kuriuo atveju, pasišalinus iš avarijos vietos, vairuotojo pažymėjimas nebūtinai bus atimamas. Kelių policijos valdybos Nusikalstamų veikų eismo saugumui tyrimo skyriaus viršininkas sako, kad žalos už padarytus eismo įvykius aikštelėse, prie namų, darbo vietų, parduotuvių būna labai nedidelės. „Truputį neteisinga skirti bausmę tolygią asmeniui, kuris pasišalina iš tokio eismo įvykio, kuriame būna sukeltos didelės pasekmės. Buvo tikslas atriboti šias dvi veikas“, – teigia A. Bacevičius. Dabar logikos turėtų būti daugiau, tikina pareigūnai. Faktai rodo, kad apie 80–90 proc. eismo įvykių, iš kurių pasišalinama, įvyksta būtent aikštelėse. Bet jei nesąžiningi vairuotojai bėgo tuomet, kai bausmė buvo labai griežta, ar į savo sąžinę dar labiau nenumos ranka dabar, kai atsakomybė sušvelninta? Teisininkai pastebi, kad naujoji tvarka daugiau veiksmų laisvės suteikė kelių policininkams. Svarstydami visas įvykio aplinkybes, jie atsižvelgia į vairuotojo baustumą, charakteristiką ir sprendžia, ar vairuotojas pabėgo sąmoningai ar netyčia, galutinį sprendimą dėl teisės vairuoti atėmimo nuo šiol priima patys pareigūnai. Vis dėlto bausmės dėl pasišalinimo avarijos sušvelninimas kelia daug klausimų dėl neblaivių vairuotojų atsakomybės. Ar mažesnė bauda ir menka galimybė prarasti vairavimo teises, nepaskatins iš įvykio vietos bėgti neblaivius vairuotojus? Štai pavyzdžiui vairuotojas besiparkuodamas perbraukė gretimos mašinos buferį, padarė žalos už 300 eurų ir iš įvykio vietos pasišalina. Jei pažeidėjas surandamas, pareigūnai tokiam asmeniui pasiūlys administracinį nurodymą sumokėti pusę minimalios baudos, šiuo atveju 300 eurų, ir gali teikti siūlymą atimti teisę vairuoti. Taigi jei šiuo atveju vairuotojas būtų buvęs neblaivus, jis greičiausiai atsipirktų tik 300 eurų bauda. Plačiau žiūrėkite reportaže. 