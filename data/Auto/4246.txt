Trialo elementais pradžioje ir navigacinėmis pinklėmis pabaigoje pagardintas greičio ruožas jaukė rikiuotę – pirmajame dešimtuke rokiruotės vyko bene kiekviename įsikaitiname punkte, o daugybė sportininkų patyrė avarijas. Vienintelė Lietuvos sirgalių viltis – „CRAFT Bearings“ komanda, atstovaujama A. Juknevičiaus ir Dariaus Vaičiulio – nepaisant pavojingo laviravimo tarp sunkvežimių finišavo geriausiųjų 20-uke. „Sunkus greičio ruožas, labai daug mėsmalės – mašinos, sunkvežimiai – viskas vienoje vietoje. Važiavome atkakliai ir pagaliau pasiekėme savo – įlindome į „Top 20“, kur ir turime būti pagal šiandienos greitį, – džiaugėsi A. Juknevičius. – Technika veikė puikiai, visą laiką laikėmės maršruto, nebuvome per daug kažkur nuklydę. Rytoj laukia paskutiniai bekelės elementai ir tuomet jau raliniais keliais keliausime į Buenos Aires.“ Sausio tryliktoji – priešpaskutinė Dakaro ralio diena – varžybų dalyvius pasitiks kopomis. Pirmieji 50 km drieksis San Chuano smėlynais ir kopomis, vėliau maršrutas tęsis klasikinio ralio tipo trasomis. Iš viso dalyviai įveiks 754 km.  