„BMW M Performance“ variklio ir išmetimo sistemos patobulinimai padidins variklio galią ir jėgą išlaikant tuos pačius vidutinio degalų suvartojimo ir anglies dvideginio emisijos rodiklius. Pavyzdžiui, „BMW 540i xDrive Touring“ modelyje panaudotas „M Performance“ paketas padidins variklio galią 15 kW/20 AG iki 265 kW/360 AG, o išvystomą jėgos sukimo momentą – 50 Nm iki 500 Nm. Be to, išaugusią galią papildys dėmesį patraukiantis, sportiškas išmetimo sistemos garsas. „BMW M Performance“ išmetimo sistemos paketą galima užsisakyti ir kaip atskirą įrangą, kuri galės būti komplektuojama su „BMW 540i xDrive Touring“ ir „BMW 530i Touring“ modeliais, taip pat su dyzelinėmis šio universalo versijomis „BMW 530d xDrive Touring“, „BMW 530d Touring“ ir „BMW 520d Touring“. Visuose modeliuose patobulinta išmetimo sistema sustiprina sportiškesnio garso įspūdį bei tampa papildomu stilistiniu elementu – išmetimo sistemos antgaliai, priklausomai nuo variklio charakteristikų, yra apvalios arba trapecijos formos, jie gali būti padengti chromo atspalviu ar anglies pluošto tekstūra.  Šiems BMW 5-osios serijos universalams skirta „BMW M Performance“ sportinių stabdžių sistema toleruoja itin aukštą temperatūrą ir išlaiko savo efektyvumą net kai yra aktyviai naudojama pasirinkus itin dinamišką vairavimo stilių. Raudonos spalvos stabdžių sistemos suportai dar labiau pabrėžia sportišką šių modelių charakterį. Ant automobilių galima montuoti „BMW M Performance“ lengvo lydinio 20 colių skersmens ratlankius su pilku „Orbit Grey“ ar dviejų tonų „Bi-Color“ atspalviu. Dar vienas sportinis priedas BMW naujos 5-osios serijos „Touring“ modeliams – aerodinaminis „M Performance“ paketas, kurį sudaro priekinio buferio apdailos detalės iš anglies pluošto ir galinis dviejų dalių difuzorius. Šis difuzorius gali būti pagamintas iš anglies pluošto ar padengtas kliento pasirinktu atspalviu. Atitinkama spalva galima padengti ir kėbulo slenksčių apdailos kraštus. Papildomi „BMW M Performance“ apdailos paketo elementai – anglies pluošto šoninių veidrodėlių korpusas, juodos spalvos variklio grotelės ir stabdžių ventiliacijos angos, „BMW M Performance“ logotipai ir stilistinės juostelės. Išskirtinę detalę galima rasti ir automobilių viduje – tai sportinis „BMW M Performance“ vairas, kuris yra aptrauktas „Alcantara“ medžiaga, apsiūtas šviesiai pilkomis siūlėmis, o viršuje turi raudoną padėties žymeklį. Modeliuose su 8 laipsnių automatine „Steptronic“ greičių dėže už šio vairo įrengtos ir pavarų perjungimo svirtelės.