Nors „Wikileaks“ tvirtina, kad tokie veiksmai leidžia spėti apie bandymus įvykdyti beveik neišaiškinamas žmogžudystes, jokių įrodymų, kad CŽA turėjo panašių užmačių, nėra. Kad ir kaip būtų, pateikta informacija privertė sunerimti dėl begalės keliais riedančių transporto priemonių saugumo. Kaip rašo carscoops.com, automobilius valdančių sistemų pažeidžiamumo grėsmė atrodo tikrai reali. Vienas ypač profesionalus įsilaužimas į automobilio sistemą buvo užfiksuotas 2015 metais, kai du saugumo sistemų analitikai įsilaužė į 2014 metų laidos „Jeep Cherokee“ ir perėmė vairavimo, taip pat variklio ir stabdžių darbo kontrolę. Dėl tuo metu išaiškėjusio saugumo pažeidžiamumo kompanija „Fiat Chrysler Automobiles“ buvo priversta galutinai atšaukti 1,4 mln. transporto priemonių pardavimą. 2016 metais specialistai iš Vokietijos pademonstravo, kaip pavyksta atrakinti ir užvesti belaidžiais nuotoliniais raktais rakinamas 24 skirtingas transporto priemones. Tereikia nuotoliniu būdu įsilaužti į raktą ir sustiprinti jo signalą. Daugelis naujų transporto priemonių, turinčių prieigą prie interneto, taip pat pasiekiamų „Bluetooth“ ir palydoviniu ryšiu, dabar tapo labiau pažeidžiamos. Kaip rašo „The Washington Post“, jos tampa vis prieinamesnės įvairaus plauko programišiams. Viena iš didžiausių su įsilaužimu į automobilių sistemas susijusių grėsmių – galimybė nuotoliniu būdu sukelti avariją. Laimei, tokia užduotis kol kas įkandama tik ypač įgudusiems programišiams, o daugeliui nuskaltėlių tebėra neįmanoma. Mičigano universiteto transporto tyrimų institute dirbantis mokslo darbuotojas ir programų kūrėjas Samas Lauzonas prasitarė, kad daugelis automobilių gamintojų jau atkreipė dėmesį į būtinybę apsaugoti pagrindines transporto priemonių funkcijas kontroliuojančius kompiuterius. Jie yra griežtai atskiriami nuo visų kitų ne tokių svarbių technologijų, kaip antai pramogoms skirtų sistemų, kurios yra labiausiai tikėtinas programišių taikinys. Užkirsti kelią galimiems įsilaužimams į automobilių sistemą – tikrai ne vairuotojų jėgoms, todėl gamintojai bus priversti nuolat tobulinti apsaugos priemones, kadangi automobiliai tampa vis labiau pažangesni.