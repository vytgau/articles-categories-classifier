„Tokiam sudėtingam išbandymui, koks yra Dakaras, būtina turėti idealiai veikiančią techniką. Čia panašiai kaip aviacijoje – orlaivis gali būti ne naujas, tačiau visi svarbiausi agregatai privalo turėti statusą „kaip naujas“. Mūsų bolidas pagamintas 2013-aisiais ir lenktyniavo penkis sezonus, todėl perardymų sesijos metu teko keisti susidėvėjusias detales ir komponentus naujais. Galime pasidžiaugti, kad, pilnai išardę bolidą iki rėminės konstrukcijos, jokių nemalonių siurprizų mechanikai neaptiko. Radome keletą įtrūkimų kėbule, tačiau tai galima laikyti leistinu nusidėvėjimu“, – konstatavo B. Vanagas. Beje, profesionaliai dirbančios automobilių sporto komandos visus su lenktynine technika susijusius darbus pedantiškai fiksuoja specialiame „borto žurnale“, todėl net keičiantis mašinos savininkams tiksliai žinoma, kurio agregato resursas artėja į pabaigą, o kas turėtų be problemų atlaikyti papildomą distanciją, rašoma komandos pranešime.  „Dabar mūsų automobilyje sumontuota jėgainė yra įveikusi maždaug 4500 km, todėl pakeitėme tik išorinius komponentus – vandens ir tepalo siurblius, dirželius, purkštukus ir žvakes. Tiesiakrumplė 6 laipsnių „Sadev“ pavarų dėžė buvo pilnai perrinkta su įmontuotu sankabos komplektu, todėl ją profilaktiškai planuojame tikrinti Dakaro pusiaukelėje, poilsio dieną. Pakeitėme pusašius, kardanus, perrinkome amortizatorius, vairo mechanizmą keitėme nauju, starterį, sudvejintą generatorių sistemą. Taip pat pedantiškai patikrinta visureigio elektros instaliacija, o degalų tiekimo sistema pakeista į visiškai naują. Vienas svarbesnių darbų – degalų bako homologacijos pratęsimas. Pagal FIA reikalavimus bakas gali būti naudojamas tik penkerius metus, o įsitikinus, kad jis atitinka specialius FT3 reikalavimus – dar dvejus metus. Mechanikai išėmė 500 litrų talpos baką, išsiuntė gamintojams į Jungtinę Karalystę, o po patikros jis įmontuotas atgal“, – vardija B. Vanagas. Svarbu ir tai, kad „General Financing team Pitlane“ turi puikius santykius su „Toyota Gazoo Racing“ komanda, todėl gali naudotis visa jos duomenų baze – tereikia pasitikrinti, kaip B. Vanago vairavimo stiliui tinka japonų siūlomos rekomendacijos. Paprastai visi pilotai šiek tiek koreguoja stabdžių balansą, pakabos nustatymus, pavarų dėžes jungimo kalibravimą, blokiruočių įvaržas, amortizatorių nustatytus, važiuoklės geometriją ir t. t. Visi šie darbai atliekami šių testų metu. „Treniruotei trasą pasigaminome Gariūnų karjere, kur bolidas patyrė sudėtingus 10 valandų išbandymus. Per kiekvieną servisą iš automobilio išvalydavome apie 150 kg smėlio ir purvo. Važiavimo sąlygos buvo tokios, kurioms skaičiuojame didžiausią, 100 litrų 100-ui kilometrų degalų sunaudojimą. Visa treniruotė atitinka pilną Dakaro dieną. Tad, grįžę į bazę, detaliai žinosime testų rezultatus. Šiai akimirkai manome, kad bolidas yra tinkamai paruoštas didžiausiam planetoje automobilių maratono iššūkiui“, – komentavo B. Vanagas. Kaip atrodo „Juoduoju Vanagu III“ vadinamo automobilio testai, žiūrėkite vaizdo medžiagoje.