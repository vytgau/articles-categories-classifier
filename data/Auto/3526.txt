Lygiagrečiai automobilių kūrėjams tobulėja ir padangų gamintojai: tiek vieni, tiek kiti naujus modelius pristato kas 6-8 metus. Tačiau padangose tas naujoves įvertinti yra sudėtingiau. Padangų dizainas iš esmės nesikeičia – kaip buvo prieš 100 metų apvalios, taip ir liko, tačiau jų savybės kinta dideliais tempais. Didieji padangų gamintojai išlaiko tyrimų centrus, kuriuose bandomi naujausi gumos mišiniai, protektoriaus raštai ir tiriamos daugiau nei penkios dešimtys padangų savybių. Ilgalaikio darbo rezultatai vėliau įvertinami nepriklausomuose padangų bandymuose, kurių rezultatus lyginant pamečiui tampa akivaizdu: padangos tampa vis geresnėmis, nes trumpėja stabdymo kelias, mažėja triukšmas automobilio salone, gerėja valdymo savybės ir t.t. Plačiajai visuomenei gamintojai pateikia nemažai informacijos, o dalis jos yra užrašyta ant kiekvienos naujos Europos Sąjungoje parduodamos padangos etiketės: riedėjimo triukšmas, stabdymas ant šlapios kelio dangos ir pasipriešinimas riedėjimui. Padangų sudėtyje – unikalios detalės Elementus, darančius įtaką padangų savybėms, galima suskirstyti į tris dalis: gumos sudėtis, protektoriaus raštas bei karkasas (kordas). Siekdamos tobulinti raštą, dirba didelės mokslininkų komandos, kurios po bandymų gali laipsnio tikslumu nurodyti kiekvieno protektoriaus griovelio statumą, dešimtųjų milimetro dalių tikslumu – griovelio plotį ir įpjovos ilgį. Tai – daugiau fizika, kur viskas pagrįsta matavimais. Esminė padangų karkaso savybė – stiprumas. Padanga pagaminta iš įvairių gumos mišinio sluoksnių, o viduje slepiasi keletas sluoksnių metalinio ir sintetinio kordo, kurio stiprumas ir tankis tiesiogiai daro įtaką padangos patvarumui, atsparumui smūgiams, komfortui bei valdymo savybėms. Chemijos įdomybės prasideda renkant padangų mišinį. Šis mišinys yra itin sudėtingas cheminis junginys, kuriame – kelios dešimtys skirtingų medžiagų, kaip anglis, kaučiukas (arba sintetinis jo pakaitalas), silicio dioksidas (kvarcas) ir t.t. Tai yra kertinės padangų gumos medžiagos, be kurių neapsieina nė vienas gamintojas. Tačiau kiekvienas jų naudoja ir unikalias, eksperimentuojant atrastas medžiagas, kurios suteikia padangoms vieną ar kitą specifinę savybę.  Pavyzdžiui, „Goodyear“ prieš keletą metų atrado, kad sojų aliejaus naudojimas padangų gumoje gali prailginti jos gyvavimo periodą dešimčia procentų, o tuo pačiu – sumažinti naftos produktų naudojimą gamyboje. Prieš dešimtmetį tas pats padangų gamintojas pristatė padangas, kuriose panaudota biomasė. Gaminant sintetinį kaučiuką, iš biomasės gaunamas bioizoprenas leidžia pakeisti įprastą izopreną, gaunamą iš naftos produktų. Dėl tokios technologijos ne tik mažiau teršiama aplinka, bet ir mažinama priklausomybė nuo naftos produktų. Tobulėjimo parametrų – pusšimtis „Didelės investicijos į technologijas būtinos dėl rinkos, kurioje esame. Automobiliai tobulėja, greitėja, saugumo lygis kyla, ekologiniai reikalavimai griežtėja, tad ir padangų gamintojai nestovi vietoje. Be to, turime užtikrinti tinkamą galutinę produkto kainą, tad pastoviai ieškome naujausių medžiagų ir būdų, kaip dar padidinti jų efektyvumą“, – sako „Goodyear“ atstovybės Lietuvoje vadovas Elmantas Latkauskas. Kalbėdamas apie konkrečius parametrus, kuriuose padangos tobulėja labiausiai, specialistas vieno neišskyrė. Pasak E. Latkausko, gamintojai pastarąjį dešimtmetį daugiausia dėmesio skiria tokioms savybėms kaip stabdymo kelio trumpinimas, valdymo savybių gerinimas, ridos didinimas, skleidžiamo triukšmo mažinimas, ekonomiškumo didinimas, pasipriešinimo akvaplanavimui gerinimas, tačiau iš viso tokių parametrų yra bene pusšimtis. Vis tik bendros padangų tendencijos yra panašios į automobilių. Pavyzdžiui, prieš 10 metų, didėjant ratlankių dydžiams ir sunkėjant automobiliams, svarbiausia padangų gamintojams buvo sukurti tokius produktus, kurie leistų tobulinti valdymo savybes ir gerinti stabdymo efektyvumą. Šiandien automobilių ratlankių didėjimas nebėra toks spartus, o bendroji automobilio masė su nauju modeliu dažnai netgi sumažėja, tad ir padangose anksčiau minėtų parametrų tobulėjimo tempas – lėtesnis. Todėl daugiau dėmesio skiriama degalų ekonomijos didinimui bei skleidžiamo triukšmo mažinimui. „Europos Sąjungoje parduodamų padangų etiketėse nurodomi trys parametrai: pasipriešinimas riedėjimui, skleidžiamas triukšmas ir stabdymas ant šlapios kelio dangos. Klientams tai yra naudinga, tačiau reikia nepamiršti, kad čia – tik dalis informacijos. Ja šimtu procentų negalima pasitikėti – prieš renkantis konkretų padangų modelį, verta pažiūrėti jo testų rezultatus nepriklausomuose bandymuose“, – teigia E. Latkauskas. Specialistas pabrėžė, kad ES etiketėse pateikiama informacija kartais manipuliuoja mažai žinomi pigesnių padangų gamintojai, sukurdami produktus, gerai pasirodančius būtent tose trijose kategorijose. Pavyzdžiui, pigi kiniška padanga gali turėtų puikų rezultatą stabdymo ant šlapios kelio dangos teste, tačiau važiuojant per didesnę balą akvaplanuoti ir padaryti automobilį visiškai nevaldomu. „Premium“ padangų gamintojai, pasak E. Latkausko, sau to daryti neleidžia. Tai akivaizdu peržvelgus „Auto Bild“, ADAC, „Auto Zeitung“ ir kitų nepriklausomų testų rezultatus, kuriuose jau ilgus metus dominuoja aukščiausios klasės gamintojai, o mažiau žinomi prekės ženklai pasirodo nebent epizodiškai.