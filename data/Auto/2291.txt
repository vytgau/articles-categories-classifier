Tuomet jo visų detalių būklę kruopščiai įvertino „Dekra“ specialistai. Visa tai pateikiama išsamioje ataskaitoje. Tad gero skaitymo, ir tikimės, kad ši informacija padės lengviau apsispręsti ieškant naudoto automobilio. 100 000 km su 2006 m. „BMW 320i Touring“: nuobodi kasdienybė Šiuo BMW smagu ne tik važiuoti. Gera nuotaika neapleido ir po apsilankymo servise, nes, be planinės techninės priežiūros, „320i Touring“ beveik nepareikalavo papildomų išlaidų. Tai išties tvirtas automobilis. Ir tai džiugina. BMW koncernas savo automobilius parduoda kaip „Premium“ segmento atstovus, t.y. kokybiškus, patikimus ir... brangesnius. Todėl atlikdami ilgalaikį testą ir šįkart bandydami naują „BMW 320i“ universalą jautėme įtampą – kaip jis įveiks 100 000 km ridą? Ar šis universalas pateisins didelius gamintojo kokybės reikalavimus? Pasak vokiečių kolegų, testas buvo atliktas tiesiog žaibiškai. Nė vienas redakcijos bandytas automobilis tokio atstumo dar nebuvo sukoręs taip greit – vos per 20 mėnesių. „Automobilis man tinka – jis lyg pagal užsakymą siūtas kostiumas“, „150 AG visiškai pakanka, kad pajustum važiavimo malonumą ir džiaugsmą“, – tai ištraukos iš ilgalaikio testo dienoraščio. Dauguma vertinimų – teigiami Tai nėra paprastas automobilis. Jaudulį kelia visi BMW. Tą patvirtina ir pačius įvairiausius automobilius bandžiusių kolegų vertinimai: „Variklis ir pavarų dėžė tiesiog žavingai tobuli, lyg viena esybė“; „Variklis teikia daugiau malonumo negu ankstesnis dviejų litrų“. Nėra abejonės, kad naujasis BMW variklis traukia puikiai, tiesa, esant mažiems sūkiams galėtų traukti ir šiek tiek energingiau. Ypač palyginti su konkurentų agregatais. Vis dėlto „iki dugno“ nuspaudus akceleratorių BMW netrukus pasiekia maksimalų 218 km/val. greitį. Tik gaila, kad tam pasiekti šis BMW į degalų baką prašo pilti brangiausią 98 markės benziną. Įspūdingas ir šio automobilio stabdymo kelio ilgis. Važiuojant 100 km/val. greičiu jam visiškai sustoti pakanka vos 36 m. Dar svarbiau yra tai, kad stabdžių sistema taip pat efektyviai veikė ir nuvažiavus 100 000 km. „Trečiuko“ variklis – pavyzdys konkurentams Važiuoti šiuo automobiliu tiesiog puiku. O kaip atrodo jo salonas po 100 000 km distancijos? Universalo talpa ir kraulumas šiems automobiliams tam tikru požiūriu yra ir kančia. Mat jie pasmerkti tapti krovinių vežėjais. Štai ir kolegų iš vokiškojo „Auto Bild“ universalui teko vežioti ne tik pirkinių krepšius, bet ir sunkią matavimo įrangą, naudojamą testams atlikti, talpas su vandeniu, net didžiulius besišeriančius šunis. Ir ką gi – nuostabu, veliūru išmušta bagažinė visas negandas atlaikė stebėtinai lengvai. Apmušalai tvirti ir neteplūs, jokie kraunami daiktai jų nei suplėšė, nei subraižė. Vidutinės talpos 460 l bagažinė atitiko daugumos redakcijos ekspertų poreikius. Tačiau šio automobilio forma vis dėlto svarbesnė už funkcionalumą, nes iš universalo juk tikimasi didesnės talpos. Daugiausiai kritikos bandytam BMW universalui pažėrė komfortą vertinantys kolegos. Jie keiksnojo kietoką sportišką pakabą ir nervingą važiavimą tiesiąja. Kritika paaiškinama labai aštriu vairo mechanizmu. Tai puiki sportinio automobilio savybė, virstanti neabejotinu trūkumu kalbant apie įprastas mašinas – ją sunku išlaikyti važiuojant tiesiai. Universalo kokybė – nepriekaištinga Testuotas automobilis į redakciją atriedėjo nenuogas. Jo vidus buvo stipriai „prifarširuotas“ – pasirinktos net 38 papildomos įrangos sąrašo pozicijos. Prabanga? Vargu. Juk tokie dalykai kaip lietaus jutiklis, automatinė klimato kontrolės sistema ar parkavimo asistentas – labai praktiški ir naudingi mašiną eksploatuojant kasdien. Įveikus numatytą distanciją ir išardžius testuoto automobilio variklį nerasta jokių vertų paminėti mechaninių nusidėvėjimo požymių. Ant kėbulo taip pat beveik nebuvo jokių amžių ar ridą išduodančių ženklų. Nors, tiesą sakant, keliose vietose aptikome mažų rūdžių dėmelių. Užtat salonas po testo išliko tiesiog nepriekaištingos kokybės. Tai ką – viskas puiku? Nelabai. Išardžius katalizatorių pasirodė smarkiai aptirpęs monolitas, kuris bylojo apie gerokai sumažėjusį katalizatoriaus pajėgumą. Kaip tik dėl to ant stendo atliktų bandymų rezultatai parodė, kad gerokai padidėjo angliavandenilio išsiskyrimas. BMW teigia, kad tai vienkartinis atvejis, pasitaikęs dėl nekokybiškų degalų. Gali būti. Nepaisant to, sveikiname „BMW 320i Touring“, puikiai pasirodžiusį ilgalaikiame teste – valio!  Gedimai ir remontai 40 879 km Pakeista dešinės pusės gabarito lemputė (15,93 Eur). 55 026 km Nesandaru – panoraminio stogo rėmo remontas (pagal garantiją). 71 946 km Pakeistos priekinės ir galinės stabdžių trinkelės (281,80 Eur). Komentarai išardžius po testo: taip atrodo nugalėtojai Pasitikėdami savimi ir beveik nepriekaištingai dirba BMW serviso mechanikai, o „320i Touring“ keliamas ant platformos atlikti baigiamosios patikros. Po dviejų dienų paaiškėjo, kad jų pasitikėjimas buvo pagrįstas – techniniu požiūriu „trečiukas“ yra patikimas automobilis. Skaitome baigiamąją „Dekra“ ekspertų išvadą: „Bendras nusidėvėjimas tarp stūmoklio ir cilindrų – 0,15 mm. Stūmoklio ir cilindro masės bei visų cilindrų veikla neperžengė patikimumo ribos“. Keturių cilindrų variklis patyrė smūgį: nuvykus prie bandomojo stendo paaiškėjo, kad į testo pabaigą nebuvo pasiekiama 150 AG. Galinių ratų pajėgumas tesiekė 146,3 AG. Tai patvirtina įsibėgėjimo rezultatai, gauti testo pradžioje ir pabaigoje. Be to, bandomasis automobilis, įsibėgėdamas iki 100 km/val., „netilpo“ į gamintojo nurodytas 9,4 sek. Vis dėlto tai menkas Bavarijoje gaminamo stajerio trūkumas. Kur kas nemalonesni katalizatoriaus gedimai. Įtarimas kilo jau prie bandomojo stendo. Išmetamųjų dujų analizės rezultatai – išmetama gerokai daugiau anglies vandenilio (HC), peržengta leistina ribinė reikšmė. Ištrauka iš galutinio patikrinimo protokolo: „Dažų kokybė – puiku, valdymas – puiku, papildomi agregatai – puiku, pavaros mechanizmas – puiku, sankaba – puiku...“ Erzina tik viena – atplyšusios vairuotojo durelių apačios plastikinės detalės. Tai visų BMW automobilių liga. Vis dėlto į šį automobilį investuoti pinigai nėra išmesti į balą. Ir dar. Tie, kurie nori būti visiškai ramūs ir nesukti galvos dėl galimų nesklandumų, užsisakydami naują automobilį turėtų atsisakyti stiklinio stoglangio. Sena išmintis byloja – ten, kur nieko nėra, niekas negali ir sugesti. Išvada Šio testo rezultatai – vieni geriausių per visą vokiškojo „Auto Bild“ praktiką. Tarp Vokietijoje pagamintų automobilių „BMW 320i Touring“ pirmauja šio žurnalo rengiamuose patikimumo testuose. Ar naudotas, ar naujas – toks „trečiukas“ iš tiesų yra brangus malonumas. Bet, kaip rodo testo rezultatai, tikrai vertas už jį mokamų pinigų. Techniniai gamintojo duomenys Variklis – tipas/cilindrų sk./vožtuvai: benz./L4/16 Darbinis tūris (cm3): 1995 Maks. galia AG esant aps./min.: 150/6200 Maks. sukimo momentas (Nm esant aps./min.): 200/3600 Maks. greitis (km/h): 218 Pavarų dėžė: 6/mech. Stabdžiai – priek./gal.: disk. vent./disk. Ilgis/plotis/aukštis (mm): 4520/1817/1418 Padangų dydis: 205/55 R 16 Automobilio svoris/kraulumas (kg): 1555/415 Bagažinės talpa (l): 460/1385 Degalų bako talpa (l): 63