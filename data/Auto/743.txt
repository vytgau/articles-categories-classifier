Iki šiol Monte Karlo ralyje lietuviai dalyvavo tik tarpukaryje, rašoma pranešime žiniasklaidai. Pirmieji 1931 metais šiose lenktynėse startavę buvo Klemas Martinkus ir Jonas Pyragius, kurie tuomet bendroje įskaitoje užėmė 30-ąją vietą tarp 149 ekipažų. Kitas lietuvis, startavęs šiame ralyje buvo pirmasis Lietuvos karo lakūnas Petras Hiksa. Jis Monte Karle lenktyniavo 1934 ir 1935 metais. Ir štai tik 2017 bei 2018 metais Monte Karlo ralyje vėl skambėjo lietuviškos pavardės bei plevėsavo trispalvė. Pastarieji metai Lietuvos autosporto istorijai bus dar ir reikšmingi dėlto, kad lietuviams D. Jociui ir D. Zvicevičiui pavyko viską užbaigti iki galo. Lietuvai atstovavę sportininkai savo klasėje užėmė aukštą 5-ą vietą, o bendroje įskaitoje buvo klasifikuoti 23-i. „Labai džiaugiamės, kad pavyko darbą užbaigti iki galo. Antras kartas nemelavo. Visgi dramų neišvengėme, – po finišo sakė D. Jocius. – Rytiniame greičio ruože bandžiau atakuoti. Deja, padariau klaidą ir smūgiu į akmenį išmušiau galinį ratą. Savo jėgomis sutvarkėme automobilį ir darėme viską, kad atvažiuotumėme į finišą.“  Nepaisant to, su apgadintu ir lenktynininkų rankomis sutvarkytu automobiliu, „Arctic Energy World rally team“ ekipažas demonstravo greitą tempą. Jie visus greičio ruožus sekmadienį įveikė būdami penkti arba ketvirti savo klasėje, o bendroje įskaitoje – 22-i arba 23-i. Dėl to lietuviai savo iškovotų pozicijų niekam neužleido. O Monte Karlo ralio pergalę džiaugėsi praėjusių metų čempionas, prancūzas Sebastien Ogier. Prancūzas net 58 sekundėmis lenkdamas, sau už nugaros paliko estą Ottą Tanaką, o trečioje vietoje klasifikuotas buvo suomis Jari-Matti Latvala. Po trijų savaičių Pasaulio ralio čempionatas persikels į kitą Europos pusę. Vasario 15-18 dienomis antrasis WRC etapas vyks Švedijoje. Jame pamatysime tą patį lietuvišką „Arctic Energy World rally team“ ekipažą – D. Jocių ir D. Zvicevičių. Šįkart jų automobilis „Peugeot 208 R2“ bus pažymėtas 94 numeriu ir lenktynininkams drauge su konkurentais reikės įveikti per 315 kilometrų sniego ir ledo greičio ruožais.