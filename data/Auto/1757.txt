Nacionalinė greitkelių saugumo administracija nurodė, kad bendras aukų skaičius didėjo 2,6 proc. iki 1,18 žūties 100 mln. nuvažiuotų mylių, rašo autoblog.com. Jungtinėse Valstijose autoįvykių aukų skaičius smarkiai kyla jau antrus metus iš eilės. 2015 metais jis didėjo net 8,4 proc. ir tai buvo aukščiausias metinis žūčių keliuose šuolis nuo 1964 metų. Tačiau visą dešimtmetį iki 2015 metų autoįvykių aukų skaičius nuolat mažėjo – tai lėmė gamintojų įrengtos apsaugos nuo automobilių apsivertimo ir mašinose atsiradęs didesnis kiekis oro pagalvių, savo ataskaitoje pažymėjo agentūra. Gamintojai taip pat diegia priemones, kurios padeda išvengti susidūrimo važiuojant atbulomis ir kitų vairavimo klaidų. Paskutinį kartą eismo įvykių aukų skaičius buvo didesnis tik 2007 metais, kai JAV keliuose žuvo 41259 žmonės. Dviratininkų žūčių skaičius kilo 1,3 proc. ir pasiekė aukščiausią rodiklį nuo 1991 metų, rodo agentūros duomenys. Žūtys, įvykusios dėl vairuotojų neatidumo, mažėjo 2,2 proc. iki 3450 aukų, o žūtys dėl vairuotojų mieguistumo krito 3,5 proc. Laikoma, kad vairuotojas būna neatidus, kai vairuodamas kalba telefonu, rašo žinutes, valgo, geria ar reguliuoja muzikos ar navigacijos sistemą. Tačiau žmonių žūtys dėl vairavimo išgėrus kilo 1,7 proc. ir pasiekė 10497 žmones. Tragiškos avarijos dėl greičio viršijimo augo 4 proc. ir sudarė 10111 žūčių. Agentūra taip pat pažymėjo, kad 2500 žūčių buvo galima išvengti, jei visi žmonės būtų važiavę su prisegtais saugos diržais. Ataskaita rodo, kad vis daugiau tragiškų eismo avarijų sukelia vyresnio amžiaus vairuotojai. Eismo įvykių, į kuriuos pateko 65 ar daugiau metų sulaukę vairuotojai, pernai didėjo 8,2 proc. Ši ataskaita gali suteikti daugiau amunicijos automobilių gamintojams ir technologijų įmonėms, kurios spaudžia JAV Kongresą priimti įstatymus, kurie padėtų autonomiškai važinėjantiems automobiliams greičiau pasirodyti rinkoje. Vienas Senato komitetas praėjusią savaitę kaip tik priėmė vieną tokį įstatymą. Johnas Bozzella, vadovaujantis automobilių pramonės asociacijai „Global Automakers“, kurios nariais yra „Toyota“, „Hyundai“ ir „Honda“, savo pranešime spaudai teigė, kad šios naujienos yra liūdinančios. „Mes esame netoli kvantinio šuolio eismo saugumo srityje, kai įdiegsime pagalbines vairuotojo priemones, turėsime susietus automobilius ir automatines technologijas, kurios padės spręsti ir sušvelnins pagrindines žūčių priežastis, žmogaus klaidas ir pablogėjusios sveikatos pasekmes“, – teigė jis.