Eismo įvykis, kaip teigiama, įvyko lapkričio 30 d. vakare Jaroslavskio gatvėje. Girtas už „Lexus“ vairo sėdėjęs vyriškis, automobiliui atsitrenkus į kitą užsienietišką automobilį, iš įvykio vietos pasišalino. Visgi kelių policijos pareigūnams pavyko jį rasti, tačiau inspektoriui pildant dokumentus vairuotojas vėl pamėgino pabėgti ir pasislėpti medinėje tualeto būdelėje. „Bandymas pabėgti per tualeto angą nenusisekė. Galop vyras buvo ištrauktas virve ir nugabentas į narkologinį dispanserį. Jame buvo atlikta medicininė patikra“, – sakė naujienų agentūrą apie įvykį informavęs asmuo. Vėliau regioninėje vidaus reikalų ministerijos valdyboje buvo oficialiai patvirtinta, kad toks incidentas iš tiesų įvyko. Kaip leidiniui „Komsomolskaja pravda“ pasakojo Rusijos vidaus reikalų ministerijos Užbaikalės krašto valdybos informacijos ir ryšių su visuomene skyriaus vadovė Larisa Ivanova, vairuotojo pažymėjimas už vairavimą neblaiviam iš vairuotojo nebus atimtas, nes jis jau atimtas už anksčiau padarytus prasižengimus. Pranešama, kad sulaikytajam gresia bauda už pabėgimą iš įvykio vietos. Vis dėlto, akivaizdu, kad didžiausią baudą vyras jau gavo bėgdamas. 