Kaip rašoma pranešime žiniasklaidai, pastarasis užbūrė greito važiavimo dar nebandžiusius figūrinio slalomo mėgėjus. Ketverios varžybos per dieną Viena pigiausių automobilių sporto disciplinų – figūrinis slalomas, reikalaujantis bene mažiausių išlaidų dalyvaujantiems, tačiau paklojantis itin svarbius ekstremalaus vairavimo pamatus – vairavimo precizikos, pasitikėjimo savimi ir automobiliu, greičio ir dangos įvertinimo ir kt. Dauguma automobilių mėgėjų būtent čia pradeda sportinę karjerą. Jie varžosi slalome, tačiau ne dažnas drįsta savo gabumus parodyti greituminio slalomo trasoje. „Slalomo akademija“ trečią kartą šiemet į Kačerginės Nemuno žiedo trasą sukvietė visų tipų automobilių sporto mėgėjus. Apie 100 autosporto mėgėjų ir profesionalų varžėsi keturiuose čempionatuose: figūrinio slalomo mėgėjai varžėsi „Slalomo dvikovų“ 6 etape, norintys greičio rungėsi Lietuvos greituminio slalomo čempionato 5 etape arba „Sprinto manijos“ 3 etape, pildėsi savo taškų kraitį finaliniame „Dzūkijos taurės“ 6 etape. Būtent greituminio slalomo naujokai nustebino tiek pačius organizatorius, tiek greituminis slalomas – dalyvius. Atrado save ir automobilius Eidmantas Ivanauskas – naujas veidas automobilių sporte. Mėgėjiškam sportui jis pasiruošė „BMW 328CI“ automobilį, važiavo figūriniuose slalomuose, tačiau niekaip nesugebėjo ten atrasti savęs, jiems netiko ir automobilis. Eilinį kartą važiavęs „Slalomo dvikovų“ etapą iš organizatoriaus Sauliaus Vilčinsko jis gavo pasiūlymą išbandyti pravažiuoti Nemuno žiedo trasoje, kur yra daugiau erdvės ir greičio. Pravažiavo. „Pagaliau suradau, kur mano mašina turi važiuoti. Dabar – vienas malonumas!“ – išlipęs džiaugėsi Eidmantas. Negana to, pirmą kartą važiavęs greituminio slalomo trasoje jis „Sprinto manijos“ 3-iame etape sugebėjo iškovoti 3 vietą P-3000 klasėje. Dar vienas figūrinio slalomo asas – Igoris Charitanovičius. Jis kovoja dėl pergalės šių metų „Slalomo dvikovų“ čempionate, ir nieko labai nenustebindamas su savo „Mitsubishi Colt“ automobiliu nugalėjo tarp priekiu varomų automobilių. Pasibaigus rungtims jis taip pat neatsispyrė pagundai išbandyti jėgas greituminiame slalome. Nors įspūdingų rezultatų pirmą kartą mindamas greičio paminą iki dugno nepasiekė, prižadėjo, kad kitais metais būtinai čia dalyvaus. „Gyvenime tokiais greičiais dar nesu važiavęs. Posūkiuose kinkos dreba. Bet man patiko“, – džiūgavo I. Charitanovičius.  Greita, tačiau saugu Kaip visada, „Slalomo akademijos“ varžybų dalyvius pasitiko sudėliotos saugios, tačiau greitos ir įdomios trasų konfigūracijos. Nors ir buvo klydusių, tačiau svarbiausia – niekas neprisidarė žalos. „Džiugu, kad ir šį kartą varžybos vyko pagal planą, kaip ir norėta. Net keturios varžybos be jokių nemalonių staigmenų“, – sakė organizatorius S. Vilčinskas. Lietuvos greituminio slalomo čempionato rezultatai Lietuvos greituminio slalomo čempionato 5-ame etape absoliučiai geriausią laiką trasoje pademonstravo ir pirmą vietą laisvoje klasėje užėmė „Honda S2000“ automobiliu važiavęs Darius Jakštonis. Už jo staigmeną pateikė pirmą kartą savadarbiu visais ratais varomu „Locost“ automobiliu į varžybas atvykęs Valdas Džiaugys. Trečioje vietoje liko nedaug atsilikęs Justinas Kvaraciejus su „Subaru Impreza“. C-3000+ klasėje greičiausias buvo daugiametis klasės lyderis Vytis Pauliukonis su „Subaru Impreza“. Jam už nugaros klasėje liko lemtingą klaidą padaręs Emilis Bakanauskas su „Mitsubishi Lancer“ ir J. Kvaraciejus su „Subaru Impreza“. C-3000 klasėje niekam vilčių nepaliko slalomo meistras Edvinas Sabalys su „BMW 323“. Jam už nugaros liko du „Blue Arrow Sport“ komandos nariai – Ovidijus Latoža su „BMW 323“ ir Marius Čebatorius su „BMW 328“. C-2000 klasės nugalėtoju tapo kaip vėjas skriejantis ir vilčių nepaliekantis Jonas Skrebūnas su „Honda Civic“. Antrąją vietą klasėje laimėjo Evaldas Guobužas su „Honda Integra“, na o trečiąja vieta džiaugėsi Mindaugas Šimkevičius su „Honda Civic“. Komandinėje įskaitoje ant pakylos pirmu numeriu pažymėto laiptelio lipo gausi „Blue Arrow Sport“ komanda. Šalia stojo šįkart sėkmės pritrūkusi „Juta-Bauer rally team“. „Sprinto manijos“ rezultatai Lietuvos greituminio slalomo pirmenybių, kitaip vadinamų „Sprinto manija“ 3-iame (kuris kartu buvo ir „Dzūkijos taurės“ 6 etapas) finaliniame etape pagrindinius prizus skynė ir naujokai ir veteranai. Absoliučiai geriausią laiką pademonstravo tas pats savadarbiu automobiliu važiavęs naujokas V. Džiaugys, nugalėjęs laisvoje klasėje. Toje pačioje klasėje antrąja ir trečiąja džiaugėsi atitinkamai Tomas Buškevičius su „Honda Integra“ ir Darius Jakštonis su „Honda S2000“. P-3000+ klasėje greičiausias buvo Emilis Bakanauskas, vairavęs „Mitsubishi Lancer“. Jam pavyko aplenkti ir už savęs palikti Olegą Krukovskijį ir Vidą Vasiliauską, važiavusius su „Subaru Impreza“. P-3000 laimėtoju tapo Tadas Petronis su „BMW 323ti“. Antroje vietoje liko įkandin važiavęs, Julius Parnavas su „BMW 323“, trečią vietą užėmė greituminio slalomo naujokas E. Ivanauskas vairavęs „BMW 328ci“. P-2000 pirmosios vietos taure džiaugėsi D. Jakštonis, finišo siekęs su „Honda S2000“, už jo liko E. Guobužas su „Honda Integra“, trečias – Andrius Sinkevičius su „BMW 318ti“. Silpniausioje, tačiau ne lėčiausioje P-1600 klasėje laurus nuskynė Mindaugas Šimkevičius su „Honda Civic“. Jam už nugaros atvažiavo Julius Ašmonas taip pat su „Honda Civic“. Trečiąja vieta džiaugėsi Gintaras Mikalauskas su „Honda CRX“. Komandinėje įskaitoje virė inirtinga kova ir vos 2 taškų persvara prieš „IG Motorsport“ laimėjo Panevėžio automobilių sporto klubas „Greičio svajonė“. „Slalomo dvikovų“ rezultatai „Slalomo dvikovų“ 6-ame etape moterų įskaitoje nugalėjo Jonė Aleksynaitė, aplenkusi Eveliną Drilingienę. Didžiausia staigmena ir šypsena Jonės veide buvo aplenkta ir trečioje vietoje likusi sesė Gabrielė. „Na pagaliau mokinys pranoko mokytoją“, – skaniai juokėsi J. Aleksynaitė. Tarp priekiu varomų automobilių visas įmanomas pergales nuskynė I. Charitanovičius su „Mitsubishi Colt“, finale laimėjęs prieš Mindaugą Rožėną, vairavusį „Honda Civic“. Trečiasis klasėje liko nuostabiai važiavęs, tačiau sėkmės pritrūkęs Žygintas Šitkauskas su mėlynuoju „Peugeot 106“. Geriausiai galu varomą automobilį valdė Dainius Mikolaitis vairavęs „Mazda MX-5“, finale nugalėjęs Gytį Stalerūną su „BMW 318“. Trečioje vietoje liko gražiai važiavęs Tadas Petronis su „BMW 323“. Laisvoje klasėje, kur galima važiuoti be apribojimų, nugalėjo Ž. Šitkauskas su „Peugeot 106“, už savęs palikęs patyrusį slalomo dalyvį Edviną Litvinską su „Mitsubishi Colt“. Trečioje vietoje liko V. Pauliukonis su pabaigoje varžybų „ožiuotis“ pradėjusia „Subaru Impreza“.