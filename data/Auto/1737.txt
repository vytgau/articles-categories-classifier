Skelbiama, kad pirminis „Ferrari“ gaminamo SUV pavadinimo variantas yra FUV. Prieš oficialiai patvirtinant žinią apie gamybos startą, S. Marchionne net kelis mėnesius kartojo, kad to tai jau tikrai nebus. 2016 metų vasarį bendrovės vykdomasis vadovas pareiškė, kad „Ferrari“ pradės gaminti SUV „tik per jo lavoną“. Laimei, jo aukos neprireikė. Nors kol kas niekas nežino, nei kada šis automobilis bus pristatytas, nei kokių specifikacijų tikėtis, vien oficialus patvirtinimas, kad jis bus, nuteikia labai optimistiškai. Italijos automobilių gamintojas nori plėsti savo gaminių asortimentą ir iš dalies pasekti „Porsche“ pavyzdžiu, siūlydamas šeimai skirtų transporto priemonių ne tokiomis didelėmis kainomis. Savaime suprantama, „Ferrari“ gaminys tikrai kainuos brangiau nei „Porsche Cayenne“, bet pigiau nei „Ferrari GTC4 Lusso“ ir bus dvigubai praktiškesnis. Kaip skelbia „Bloomberg“, S. Marchionne nepatikslino, kodėl „Ferrari“ ėmė ir taip greitai pakeitė nuomonę, tačiau galima spėti, kad prie pokyčių prisidėjo konkurentė „Lamborghini“ ir jos planai dėl visureigio „Urus“. Be to, iki 2022 metų „Ferrari“ norėtų dvigubai padidinti savo pelną. Savaime suprantama, gali būti, kad „Ferrari“ vadovas tenorėjo bent iš dalies nukreipti dėmesį nuo kito labai svarbaus įvykio – numanomo „Fiat Chrysler“ (FCA) koncerno ar jo dalies pardavimo. Pirmadienį S. Marchionne taip pat aptarė ir FCA ateities klausimus. Kaip rimtai savo bendrovės pardavimu suinteresuotas vadovas, jis siekia, kad viskas vyktų pagal jo sumanytą planą. Automobilių gamintojas siekia didinti pelningumą ir nuo verslo atskirti kelis nereikalingų sunkumų atnešiančius elementus, tačiau, anot S. Marchionne, „Jeep“ markė ir toliau pasiliks su FCA. Augantis visureigių poreikis ir stiprėjančios „Jeep“ pozicijos pasaulinėje rinkoje šiam prekės ženklui išėjo į naudą, todėl vykdomasis vadovas kategoriškai atmeta galimybę perleisti jį Kinijos bendrovei „Great Wall Motor Co.“, kuri neseniai išreiškė norą perpirkti „Jeep“ iš FCA.