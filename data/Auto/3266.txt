Šis vaizdo įrašas – puikus patvirtinimas, koks pavojingas gali būti netinkamas elgesys kelyje. Vienas vairuotojas saugiai važiuoja tarp kitų automobilių greitkeliu, o kitas staiga išnyra tiesiai prieš jį nė nepatikrinęs situacijos, rašo autoevolution.com. Nors tinkamai važiavęs motociklininkas stabdė kaip tik įmanydamas ir mėgino koreguoti važiavimo trajektoriją, norėdamas išvengti susidūrimo su kitu motociklu, vis tik galiausiai jam nepavyko išvengti smūgio ir jis sudaužė greta važiavusio automobilio veidrodėlį. Remiantis vaikino, paskelbusio šį vaizdo įrašą ir ant galvos turėjusio vaizdo fiksavimo kamerą, pateikiama informacija, netinkamai kelyje elgęsis motociklininkas taip pat sustojo, tačiau atsisakė spręsti situaciją su draudimo įmone žadėdamas susisiekti vėliau ir atsiųsti šiek tiek pinigų patirtiems nuostoliams kompensuoti. Nėra sudėtinga nuspėti, kad vaikinas blefavo ir nė neketino spręsti problemos. Taigi į nemalonią situaciją patekusiam pareigingam motociklininkui teko sumokėti už automobilio veidrodėlį pačiam. Tebūnie tai pamoka visiems, iliustruojanti, kodėl būtina tarp juostų važiuoti labai atsargiai. Šį kartą išvengta sužalojimų vien todėl, kad iš galo išniręs motociklininkas važiavo nedideliu greičiu. Jei greitis būtų didesnis, rimtos avarijos išvengti nebūtų pavykę. Dar svarbu atkreipti dėmesį į kitą neretai pasitaikančią važiavimo tarp juostų klaidą: tarp juostų iš abiejų juostos pusių važiuojantys motociklininkai juda beveik paraleliai. Toks elgesys neįtikėtinai kvailas, nes vienas iš vairuotojų, kurį mėginate aplenkti, gali pamatęs vieną iš jūsų veidrodėlyje instinktyviai nukreipti vairuojamą automobilį priešingą kryptimi, siekdamas jus praleisti. Deja, tokiu atveju jis neišvengs susidūrimo su kitu motociklu. Jei vis dėlto esate priversti važiuoti tarp juostų tokiu būdu, bent jau laikykitės kuo toliau nuo kito motociklo, kad turėtumėte laiko paspausti stabdžius, jei toks scenarijus virstų realybe. Vaizdo įrašą rasite ČIA