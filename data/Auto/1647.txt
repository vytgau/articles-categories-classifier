Vis tik, ekspertų teigimu, automobilio paruošimas žiemai vien padangų pakeitimu apsiriboti neturėtų. Be to, svarbu tinkamai pasirūpinti ir vykdant automobilio techninę priežiūrą susidarančiomis atliekomis – dalis kurių yra priskiriamos pavojingosioms, rašoma pranešime žiniasklaidai. Padangų išmesti negalima Autogamintojų ir importuotojų asociacijos direktorės Ritos Zdanevičienės teigimu, padangas prieš žiemą pasikeičia dauguma vairuotojų, nes to nepadariusiems gresia baudos. Vis tik ne visi automobilių savininkai deramai pasielgia su naudoti jau nebetinkamomis padangomis. Jos dažnai išmetamos, kur papuola, ar deginamos, nors tą daryti griežtai draudžiama. „Senos padangos turėtų būti atiduodamos tvarkyti, o tai padaryti galima pakankamai paprastai. Jas gyventojai gali palikti transporto priemonės priežiūrą vykdančioje ar padangų prekyba užsiimančioje įmonėje, jei iš ten įsigijo padangas arba atgabenti į savivaldybių įrengtas stambių gabaritų atliekų surinkimo aikšteles ar tiesiogiai pristatyti teisę tokias atliekas tvarkyti turintiems tvarkytojams“, – sako R. Zdanevičienė. Naudoti akumuliatoriai – pavojingoji atlieka Atsakingai žiemai besiruošiantys vairuotojai taip pat turėtų pasirūpinti, kad jų automobilio akumuliatorius veiktų patikimai ir termometro stulpeliui kritus žemiau nulio nepavestų. Akumuliatoriaus būklę galima pasitikrinti pas specialistus, o paaiškėjus, kad jo eksploatacijos laikas jau artėja prie pabaigos, reikėtų pasirūpinti nauju. Kaip ir senos padangos, panaudoti akumuliatoriai turėtų būti šalinami tinkamu būdu. „Naudoti automobilių akumuliatoriai yra priskiriami pavojingosioms automobilinėms atliekoms, todėl jiems turi būti skiriamas ypatingas dėmesys. Akumuliatoriuose gausu pavojingų cheminių junginių, rūgščių, elektrolitų, kurie patekę į aplinką kelia grėsmę žmonėms ir gyvajai aplinkai. Kaip ir padangas, akumuliatorius gyventojai gali priduoti jais prekiaujančiose įmonėse ar automobilių servisuose. Be to, pažymėtina, kad gyventojai neturėtų senų akumuliatorių kaupti ar patys ardyti“, – sako R. Zdanevičienė. Anot Autogamintojų ir importuotojų asociacijos vadovės, akumuliatorius taip pat galima priduoti į stambių gabaritų atliekų surinkimo aikšteles ar tokias atliekas tvarkyti teisę turintiems tvarkytojams. Pakeista alyva privalo pasirūpinti servisai Dažnai vairuotojams prieš žiemą tenka keisti ir automobilio alyvą ar kuro filtrus. Šios taip pat pavojingosioms priskiriamos atliekos, R. Zdanevičienės teigimu, turėtų būti atiduodamos perdirbti ir sutvarkyti. Ši atsakomybė pagrinde tenka transporto priemonių techninę priežiūrą vykdančioms įmonėms, kurios minėtas atliekas turi rūšiuoti ir tinkamai saugoti bei perduoti patikimiems tvarkytojams. „Automobilių savininkai iš servisų neturėtų pasiimti pakeistų detalių ar alyvos, nes būtent techninę priežiūrą vykdančios įmonės privalo pasirūpinti jų likimu. Tuo metu savarankiškai alyvą ar kitas detales keičiantys gyventojai turėtų jas pristatyti į stambių gabaritų atliekų surinkimo aikšteles. Reikėtų nepamiršti, kad pavojingosiomis atliekomis yra laikomos ir alyvos pakuotės ar ja suteptos medžiagos skiautės, todėl ir šioms atliekoms galioja tokie pat reikalavimai“, – sako R. Zdanevičienė. Autogamintojų ir importuotojų asociacija šias pavojingąsias atliekas iš gyventojų surenka organizuojamų akcijų metu. Daugiau informacijos apie organizuojamas akcijas ir kaip tinkamai tvarkyti tokias atliekas galima rasti www.agia.lt. Visas pavojingąsias atliekas svarbu atiduoti sutvarkyti Anot R. Zdanevičienės, pavojingosiomis atliekomis taip pat yra laikomi panaudoti automobilių oro filtrai, amortizatoriai, baterijos, todėl, jei jų susidaro automobilį ruošiant žiemai, jos turėtų būti arba paliktos automobilio techninę priežiūrą vykdžiusiai įmonei, arba, jei remonto darbai atliekami savarankiškai – perduotos teisėtiems tvarkytojams ar pristatytos į didelių gabaritų atliekų surinkimo aikšteles. Didelių gabaritų atliekų surinkimo aikštelių sąrašas skelbiamas Aplinkos apsaugos ministerijos interneto puslapyje.