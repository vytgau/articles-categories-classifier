Ne, ne, šis tekstas ne apie Seimo rinkimus ir Ramūno Karbauskio partijos pergalę. Šis tekstas apie įspūdingiausią didžiojo „Audi“ visureigio Q7 versiją „SQ7 TDI“, kurią vieną žvarbią dieną su kolegomis išbandėme autobanuose ir kalnų keliuose netoli Miuncheno, Vokietijoje. Eilinis neeilinis automobilis Iš pirmo žvilgsnio – eilinis „Audi Q7“ (čia, suprantama, darykime išlygą dėl tokių automobilių vadinimo eiliniais). Gamintojų atstovai žurnalistams paaiškina, kad modelis taikosi į tuos pirkėjus, kurie neturi tikslo gatvėse išsiskirti savo išvaizda. Santūresniųjų prioritetas turėtų būti šio SUV įspūdingi „viduriai“. Tad kuo gi įspūdingas šis automobilis? Na, pakalbėkime skaičių kalba. O ji mums teigia štai ką: naujas 4 litrų darbinio tūrio 8 cilindrų dyzelinis variklis su trigubu (!) sekvenciniu oro pripūtimu: dviem tradicinėmis dujinėmis turbinomis bei elektriniu kompresoriumi. Viena turbina veikia varikliui dirbant žemomis ir vidutinėmis apsukomis, o kita – vairuotojui jau ryžtingai minant akceleratorių. Kartu dirbantis elektrinis kompresorius išlygina abiejų turbinų darbo parametrus ir užtikrina vadinamųjų turboduobių panaikinimą. O dabar giliai įkvėpkite: ši sistema generuoja 435 AG galią ir 900 Nm maksimalų sukimo momentą. Negana to, šis įspūdingas traukos parametras pasiekiamas jau prie 1000 apsukų per minutę (Karlai, čia gi elektromobilis!). Žinote, kaip tai atrodė sėdus prie vairo? Išvažiuojame į autobaną, tada akceleratorius – iki dugno, pasuku prie sėdynės spaudžiamą galvą pasakyti kolegai keletą susižavėjimo žodžių, tik spėju grąžinti akis į kelią, o spidometras jau rodo 200 km/val. Na, čia gal berašant kraujagyslėmis vis dar pulsuoja adrenalinas, tačiau iš tikrųjų 2,4 tonos automobilio dinamika yra stulbinanti. Ji – neįtikėtinai didelė ir tuo pačiu bauginančiai rami. „Audi SQ7“ garso izoliacija yra tokio lygio, kad net greitėdamas maksimaliai įspaustu akceleratoriumi iš tiesų pasijungti lyg elektromobilyje: triukšmo – minimumas, o visureigis trukteli visu smagumu pirmyn vos nuspaudus paminą. Vienintelis skirtumas, kad SQ7 galia, atrodo, nesibaigs niekada. Garso paieškose Pasiekti 250 km/val. greitį, kurio viršyti nebeleidžia elektronika, šiam automobiliui tokia nesudėtinga, su tokiu lengvumu ir taip sparčiai sprendžiama užduotis, kad net sunku jį su kažkuo palyginti. Taip, yra sportinių automobilių, kurie iki 100 km/val. įsibėgėja greičiau nei per „Audi SQ7“ deklaruojamas 4,8 sekundės, tačiau visi jie tai daro garsiai šaukdami aplinkiniams varikliu ir spjaudydamiesi dujinėmis seilėmis iš išmetimo vamzdžių. Tuo metu važiuodami naujuoju „Audi SQ7“ netrukus pradėjome ieškoti automobilio nustatymuose, kaip tą garsą vis dėlto įjungti. Radome: iš pradžių atrodo, kad žemo tembro, daug labiau benzininėms jėgainėms būdingas burbėjimas į saloną transliuojamas tik „sintezuotas“ iš garsiakalbių (1920 vatų galingumo „Bang & Olufsen“ garso sistemos 23 garsiakalbių, vardan tikslumo). Bet išlipę įsitikiname, kad tai realus garsas – gera žinia vis dėlto norintiems apie save pranešti aplinkiniam pasauliui arba užsitikrinti galios ir garso simfoniją. Bet dar sugrįžkime prie „Audi SQ7 TDI“ galios sistemos. Gamintojai teigia, kad ji užtikrina itin aukštą jėgainės energinį efektyvumą, pasireiškiantį santykinai žema variklio temperatūra, mažesne aplinkos tarša bei nedidelėmis degalų sąnaudomis. Anot „Audi“, šis monstras gali vidutiniškai šimtui kilometrų išsiversti su 7,4 litro dyzelino. Ir tuo galima patikėti, nes mūsų bandymų metu, kai, reikia pripažinti, nemažai laiko buvo praleista judant greičiau nei 200 km/val., visureigis degino 9,5 litro degalų. Mintyse dvi TDI raidės nusidažė raudonai. Prie gerų ekonomiškumo rezultatų nemenkai prisideda ir tai, kad vairuotojas turi aplinkos sąlygas arba poreikius atitinkančias važiavimo režimo parinktis, tad pasirinkus ekonomiškesnį nustatymą automobilis nesant galios poreikiui įjungia vadinamąją saviriedą. „Audi SQ7“ sumontuota atnaujintos konstrukcijos 8 laipsnių automatinė pavarų dėžė dirba sklandžiai, žaibiškai ir tiksliai reaguodama į vairuotojo pageidavimus akceleratoriumi.  Elektrinis kompresorius naudoja naujo standarto 48 voltų elektros sistemą. Jai srovę tiekia bagažinės zonoje patalpintas papildomas 13 kW galios 48V įtampos ličio jonų akumuliatorius. Elektros konverterio pagalba jis užtikrina srovę kompresorių maitinančiai grandinei, o taip pat suteikia papildomą energijos šaltinį įprastai 12 voltų automobilio elektros sistemai. Monolitas „Audi SQ7“, suprantama, yra varomas visais ratais ir komplektuojamas su centriniu diferencialu „Torsen“. Be to, papildomai už 6 tūkst. 736 eurus galima užsakyti specialų paketą, kuriame bus aktyvus galinės ašies diferencialas, vairuojami galiniai ratai (pasisuka iki 5 laipsnių) bei elektromechaninė stabilizavimo sistema. Šis paketas (kartu su jau sumontuota pneumatine pakaba ir adaptyviais amortizatoriais) sėdint prie vairo keičia supratimą apie visureigio galimybes iš esmės. Jis – pavydėtinai stabilus ir tikslus posūkiuose, bet važiavimo komfortas ir pakabos minkštumas dėl to nė kiek nenukenčia. Be to, visureigis pagirtinai stabilus, o kėbulas nesileidžia į jokias kalbas apie papildomus judesius. Bandžiau įveikti vingius tiek pasirinkęs komfortišką, tiek dinamišką važiavimo režimus – kiekvieną kartą posūkiuose norėjosi greitį tik didinti ir laukti, ar kas nutiks. O nenutiko nieko. „SQ7“ tvarkėsi su staigiais veiksmais vairu pagirtinai šaltakraujiškai: atrodo, kad penkių metrų ilgio modelio galinė dalis yra iškart vairuotojui už nugaros – automobilis juda it monolitas. Komplektuojant SQ7 galima užsakyti ir efektyvesnius keramikinius stabdžių diskus – tokiais buvo praturtinti mūsų bandyti modeliai. Dėl efektyvumo klausimų nekilo – visureigis stabdo nepriekaištingai, tačiau užsimiršti ir netekti sveiko proto prie 2,4 tonos svorio automobilio vairo vis dėlto nereikėtų. Kita detalė – šie stabdžiai papildomai kainuoja 9 tūkst. 623 eurus. Beveik tiek, kiek naujas „Peugeot 208“. Komplektacija – pagal kainą Žodis „įspūdinga“ tinkamas ir peržvelgiant automobilio komplektaciją. Vienintelis dalykas, kuris dažniausiai būna montuojamas tokios klasės modeliuose, o čia natūraliai jo galima pasigesti, tai elektrinis vairo padėties keitimo mechanizmas. O toliau „Audi“ siūlo viską, ką turi. Čia ir patogios daugybe krypčių elektra valdomu mechanizmu reguliuojamos sėdynės, intuityvi multimedijos sistema „MMI Plus“ su patogiu valdymu ir rašto atpažinimu (ši galimybė labai praktiška naudojantis navigacija), 20-22 colių skersmens ratlankiai, matricinės priekinės LED lempos, planšetės galinės sėdynės keleiviams ir daugybė kitų įrangos pasirinkimų. Vairuotojo elektroninių asistentų sąraše: net 24 įrašai. „Audi SQ7 TDI“ kaina prasideda nuo 89 tūkst. 900 eurų. Į ją įtraukta papildomos įrangos už maždaug 10 tūkst. eurų, kurios nėra įprastame „Audi Q7 TDI“. Ją sudaro priekiniai LED žibintai, sportiškai sureguliuota adaptyvi pakaba, trijų stipinų daugiafunkcinis vairaratis su pavarų perjungimo svirtelėmis, padidintos talpos 85 l degalų bakas, odinės elektra valdomos šildomos sėdynės, 20 colių lieti ratlankiai (nuotraukose matote automobilį su 21 colio ratlankiais) ir kėbulo apdailos detalės. Vis dėlto, abejoju, kad šio automobilio trokštantys pirkėjai išsiskirs tik su tokia suma. Jau vien ko vertas iškalbingas faktas, kad mūsų bandytieji du „Audi SQ7 TDI“ modeliai kainavo atitinkamai 147 tūkst. ir 150 tūkst. eurų. Tačiau tokia kaina klientų nebaido – mano žiniomis, Lietuvoje jau užsakyti penki „Audi SQ7“. Tai neturėtų stebinti, mat šiam modeliui pavyko suderinti ypatingą dinamiką ir komfortą, sportiškumą ir netikėtą tokių parametrų automobiliui manevringumą. O čia gi dar SUV, kuris gali būti ir septynvietis šeimos automobilis. Tik, draugiškas patarimas, – nevežiokite jame mažų, ką tik sočiai pamaitintų vaikų. Kas labiausiai patiko: Laukinė ir tuo pačiu rafinuota dinamika. Kas labiausiai nepatiko: Tokiu automobiliu Lietuvos keliuose bus nelengva. Prireiks neeilinės savitvardos.