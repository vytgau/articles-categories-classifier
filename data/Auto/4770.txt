Istorinių lenktynių dvasia Kaip rašoma pranešime žiniasklaidai, seniausias pasaulyje Monte Karlo ralis pirmą kartą surengtas 1911 m. ir nuo to laiko yra neatsiejama ne tik automobilių sporto istorijos, bet ir europinės kultūros dalis. Monako kunigaikštystės automobilių sporto klubo organizuojamas renginys per daugiau kaip šimtą metų tapo vienu didžiausių kasmetinių automobilių sporto renginių pasaulyje. Tačiau nuo 1998 m. organizatoriai grąžina ir pirminę istorinių lenktynių dvasią. Savaitę laiko trunkantis „Monte Carlo Historique“ ralis iš visos Europos ir pasaulio žiemą į Monaką sutraukia šimtus originaliais automobiliais važiuojančių lenktynininkų. „Norime grąžinti Lietuvai skolą, kuriai niekas neatstovavo, kai Monte Karlo ralis buvo pagrindinis besivienijančios pokario Europos automobilių sporto renginys. Greta auksinės ralio epochos legendų, tokių kaip Erikas Carlssonas, Paddy Hopkirkas ar Walteris Roehrlas galėjo būti ir talentingų lietuvių vardai. Šis ralis yra ne tik ir apie žmogaus ir technikos ištvermę, bet ir apie dalinimąsi europinėmis vertybėmis, o tai ypač aktualu ir šiuo metu“, – „Flameris Racing“ komandos vardu kalbėjo lenktynininkas K. Raišys.  Prie starto linijos stos įspaudą istorijoje palikę automobiliai Istoriniame Monte Karlo ralyje gali dalyvauti tik 1955-1980 metų laikotarpiu pagaminti modeliai, kurie tuo metu dalyvavo varžybose. K. Raišio ir V. Černiausko ekipažas lenktyniaus britišku MGB rodsteriu, kuris yra kaip tik pagamintas tais pačiais 1965 m., kai identiškas MGB nugalėjo šio ralio „Grand Touring“ kategorijoje. „Lenktyniaudami klasikiniu britišku rodsteriu taip pat norime parodyti, jog Lietuvoje yra vietos ir dėmesio klasikiniams automobiliams, turime puikių restauratorių meistrų ir automobilių ekspertų“, – sako K. Raišys. Istoriniame ralyje važiuojantys automobiliai turi būti originalūs, tokie, kokiais buvo varžomasi prieš daugiau nei ketvirtį amžiaus. Dėl saugumo juose leidžiama sudėti saugos lankus ir kitą saugumo įrangą, o lenktynių metu taip pat leidžiama naudoti GPS navigaciją. Tarptautinio FIA čempionato dalis „Monte Carlo Historique“ ralis yra tikslaus laiko varžybos, rengiamos pagal Tarptautinės automobilių sporto federacijos sukurtas „FIA Regularity rally“ taisykles. Ralio nugalėtoju skelbiamas tiksliausiai važiavęs ekipažas. Tačiau dėl itin įtempto grafiko ir sudėtingo ralio maršruto į pergalę nusitaikęs ekipažas turės parodyti ne tik itin tikslų laiką, bet ir puikius vairavimo įgūdžius. „Esame pasiruošę ir būti itin tikslūs, kai to reikalaus sąlygos, ir labai greiti, kai reikės greito tempo. Kaip pasakoja šiose lenktynėse dalyvavę ekipažai, sudėtingomis sąlygomis vykstančiame ralyje bus daug progų pademonstruoti vairavimo meistriškumą“, – sako K. Raišys. Daugkartinis Lietuvos ralio čempionas priduria, jog varžybose pasitaikys greičio ruožų, kurių kelio danga bus padengta sniegu. Norint išlaikyti reikalingą tempą tokiuose keliuose teks kaip reikiant paprakaituoti. Dalyviai startuos įvairiuose Europos miestuose Kaip ir XX amžiaus pradžioje, lenktynininkai į Monaką atvyksta iš skirtingų Europos miestų. 2017 metų „Rallye Monte-Carlo Historique“ dalyviai iki oficialus starto sausio 28 d. Monake varžysis koncentracijos važiavimuose, jie prasidės Stokholme, Glazge, Lisabonoje, Barselonoje, Reimse ir Bad Homburge. Kaip tik iš šio pietų Vokietijos kurortinio miestelio sausio 27 d. startuos „Flameris Racing“ komandos ekipažas. Jie daugiau kaip 50 metų senumo MGB rodsteriu turės įveiks beveik du dūkstančius kilometrų kalnuotais ir snieguotais Alpių keliais. Lietuvių ekipažą lydės speciali „Flameris Racing“ techninio palaikymo komanda.