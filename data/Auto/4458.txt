Po pusvalandžio grumtynių purve „Fiat Fullback“, „Nissan Navara“ ir „Toyota Hilux“ vėl buvo laisvėje, o kasdien panašius automobilius savo ūkiuose vairuojantys bandytojai galėjo tęsti geriausio Ūkio automobilio rinkimus. Po sunkios darbo dienos besišildydami arbata ir užkąsdami namine dešra jie pasidalijo įspūdžiais. Romas Majauskas (Kauno rajonas): Labiausiai patiko „Nissan Navara“. Juntamai pagerėjusi interjero kokybė, labai patogi vairuotojo sėdynė, automatinė pavarų dėžė. Ir tai dar ne visi pliusai. Važiuodamas jauti, kad automobilis labai stabilus ir tvirtas. Važiuoklė dirba užtikrintai, jokių pašalinių triukšmų, net ir dardant prastu keliu, iš ten nesklinda. Automobilis tikrai pavykęs, gal tik būtų gaila tokį ūkyje kasdieniniams darbams naudoti. „Fiat Fullback“ vidus paprastesnis, nors tai gali būti ir darbinio automobilio pranašumas. Stabilumas menkesnis, gal dėl kitokios ratų bazės, gal dėl to, kad „Fiat“ lengvesnis. Mechaninė pavarų dėžė, mano akimis, jau atgyvena. Tiek važiuoklės, tiek variklio triukšmo lygis, palyginti su kitais pretendentais, didesnis, šiek tiek trūksta variklio galios. Tačiau visus minusus atperka kaina – bandytas „Fiat Fullback“ daugiau nei trečdaliu pigesnis už konkurentus. „Toyota Hillux“ sužavėjo moderniu prietaisų skydu ir puikiu jų matomumu. Variklio galia galėtų būti ir didesnė, tačiau nevertinčiau to kaip trūkumo. Tuščias automobilis šiek tiek standesnis nei konkurentai, tad tikėtina, kad jį pakrovus valdomumas išliks toks pats geras.  Vytautas Puzaras (Akmenės rajonas): „Toyota Hilux“ pliusai – prabangus salonas, automatinė pavarų dėžė, mažas triukšmo lygis, stipri linginė galinė pakaba. Šios pranašumas – visiškai išnaudojant keliamąją galią, nenusėda galinė automobilio dalis. „Hilux“ pagirtinai valdomas slidžiame žvirkelyje, gerai dirba visos stabilumo sistemos. Didžiausias trūkumas – salone nesaugiai ir nepatogiai išdėstytos įsikibimo kilpos. Jos yra keleivių galvos zonose ir skaudžiai baudžia apie jas užmiršusius. Įvertinant visus pranašumus, automobilio kaina, vis tik, didoka. „Nissan Navara“ reikia pagirti už puikų dizainą, prabangų saloną, automatinę pavarų dėžę, komfortišką važiuoklę. Tuščiu kėbulu jis išlieka stabilus slidžiame duobėtame žvirkelyje. Tačiau įvertinant tuščio automobilio bandymus, visiškai pakrovus kėbulą dėl naudojamų spyruoklių ir amortizatorių jo galinė dalis turėtų daugiau nusėsti žemyn ir todėl sumažėtų automobilio stabilumas. Maža to, „Navara“ kainuoja gana daug. „Fiat Fullback“ – geras, patikimas darbinis arklys paprastu salonu ir mechanine pavarų dėže. Pastarąją vertinčiau kaip trūkumą, tačiau tikrai dar yra likę „mechanikos“ gerbėjų. Kabinoje gan triukšminga, komforto ne per daugiausia, bet tai suprantama. Automobilis sukurtas darbui ir siekiant išlaikyti kuo mažesnę kainą. Beje, „Fiat“ nugabens daugiausia sunkaus krovinio, o ūkyje tai – didelis pranašumas. Virginijus Mykolaitis (Vilkaviškio rajonas): „Fiat Fullback“ – tikras darbinis ūkio automobilis, kuris labiausiai džiugina kaina. „Nissan Navara“ atitiko visus mano lūkesčius, džiaugiausi komfortu, geru pravažumu. „Toyota Hilux“ – puikus automobilis, su juo geriausiai jaučiausi asfaltuotuose keliuose. Gintaras Žiobakas (Kretingos rajonas): „Fiat Fullback“ turbūt labiausiai subalansuotas automobilis, vertinant kainą ir kokybę. Aišku, jis suskaičiuoja visas duobes, tačiau būtų geras darbininkas ūkyje. „Toyota Hilux“ – labai manevringas, puikiai važiuoja žvyrkeliu, jo jaukus salonas. Šį automobilį „pasodinome“ ražienoje, kur problemų turėjo visi nominacijos pretendentai. Dirvos paviršius buvo atitirpęs, o žemiau slėpėsi ledas, tad čia nieko nuostabaus. Tai geras automobilis, kuris tiktų mano ūkyje. „Nissan Navara“ pelnė bene daugiausia mano simpatijų. Gerai atrodo, o ir važiuoja taip, kaip atrodo. Gera garso izoliacija, šauniai laikosi net ant slidaus kelio, automatinė pavarų dėžė dirba be priekaištų. „Nissan“ tiktų net ir ilgesnius atstumas įveikiant su didesne kompanija. Labai patiko, kad blokiruotes galima įjungti net nestojant.