Dar praėjusiais metais Panevėžyje pora sėkmingai įgyvendino šuolio su automobiliu rekordą. Šį sezoną Rūta ir Renaldas sugrįžta papildę savo komandos gretas naujais nariais ir įkvėpti dar beprotiškesnių idėjų. Naujas startas „RR team“ pavadinimu žada daugiau nei tik dalyvavimą raliuose. „Yra sakoma, kad priešingybės traukia, bet mūsų komandai tai negalioja“, – juokiasi pora. Renaldas jau nuo aštuoniolikos metų sukasi automobilių sporte. O štai Rūtai aistrą automobiliams įskiepijo tėvai. Šturmanė pasakoja, jog jau nuo ankstyvos vaikystės kartu su tėvais ir jų draugais kaip žiūrovai dalyvaudavo didžiuosiuose Lietuvos raliuose. Nors būsimosios komandos entuziastai visą laiką sukinėjosi toje pačioje srityje, tačiau anksčiau susitikę nebuvo. Galbūt tik prasilenkę ne kartą. Bendras pomėgis suvienijo ir sukūrė puikų ekipažą, o darni jo veikla – ir visą komandą.  „RR team“ komandos idėja gyvavo jau seniai, tačiau viešai visiems prisistatyti, jog esame ne tik Rūta ir Renaldas vis nebuvo progos. Akivaizdu, jog, kai žinai ir tiki tuo, ką darai, nejučia atsiranda žmonių, kurie užsikrečia idėjomis, palaiko bei padeda ne tik žodžiais, bet ir darbais. Tokiu pačiu principu užaugo ir šio ekipažo gretos. Galų gale viskas tarsi nebetilpo po Renaldo ir Rūtos vardais, taip gimė „RR team“, – sako komandos nariai. Kai kam gali atrodyti, jog ralio sezonui pasibaigus visi vairuotojai ir šturmanai grįžta prie įprastos veiklos, tačiau taip tikrai nėra. Kiekviena pabaiga reiškia naują pradžią. Lygiai tokiomis pačiomis taisyklėmis vadovaujasi Rūta ir Renaldas. „Ralis niekada nesibaigia. Pasibaigus vienoms varžyboms, mes jau galvojame apie kitą ralį, analizuojame ką ir kaip galėtume padaryti geriau. O kadangi bandome įgyvendinti ir daugybę kitų idėjų, komandos darbas verda ne tik ralio trasose, bet ir kiekvieną dieną“, – pasakoja komandos šturmanė. Vien ralio šiai ekipai neužtenka. Kita „RR team“ komandos sritis – rekordai. Jų žadama ir šiais metais. Nors tikslūs planai dar neatskleidžiami, naujų rekordų įgyvendinimo užkulisiais komanda žada pasidalinti „Facebook“ paskyroje. „Jei lauksi idealaus meto, niekada nepajudėsi į priekį. Žengti pirmą žingsnį reikia krislelio beprotybės. Todėl visada linkime kitiems – dažniau pabūkime bepročiais ir pakovokime dėl savo tikslų ir svajonių“, – pabrėžia komandos nariai.