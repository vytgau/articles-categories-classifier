Kaip rašoma pranešime žiniasklaidai, automobiliai nuo pat pradžių buvo kuriami Europoje – pradedant nuo išvaizdos ir baigiant jų konstrukcija bei važiavimo savybėmis. Trečios kartos „Ceed“ modelyje bus itin gausu inovacijų ir naujų technologijų, jis turės naujos kartos variklius, pasižymės atletiška išvaizda ir bus labiau pritaikytas tikram vairavimo entuziastui. Naujos kartos „Kia Ceed“ buvo kuriamas koncerno dizaino centre Frankfurte, Vokietijoje. Kūrėjai įkvėpimo sėmėsi iš išskirtinio „Kia“ modelio – „Stinger“, todėl galima tikėtis išties išskirtinio stiliaus sprendimų. Automobilio pakaba buvo kuriama tik Europoje, inžinieriai, ją kalibruodami, naudojosi išskirtinai tik Europos keliais, nes „Ceed“ buvo konstruojamas atsižvelgiant tik į šio kontinento vairuotojų skonį. Važiavimo ir valdymo savybės, palyginus su pirmtaku, bus patobulintos azartiškesnio vairavimo link, žadama pranešime. Patobulintas ir naujojo modelio pavadinimas. Senosios kartos automobilių pavadinimas buvo rašomas taip: „cee’d“. Naujasis gi, evoliucionavo ir tapo „Ceed“. Anot kūrėjų, jos pavadinimas nuo šiol turi pirmąsias šių žodžių raides: Community of Europe with European Design (Europos visuomenė ir europietiškas dizainas). Naujos kartos „Kia Ceed“ prekyba Europoje prasidės šių metų antrąjį ketvirtį.