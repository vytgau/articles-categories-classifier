Labai gerą, net 93 proc. įvertinimą, naujasis „LEAF“ gavo už suaugusiųjų apsaugą. Visų smūgių metu viduje sėdinčius keleivius automobilis apsaugojo puikiai. Ekspertai turėjo tik vieną priekaištą. Smūgio į kliūtį visa priekine dalimi metu, vairuotojui užfiksuoti rimti dubens sužalojimai, kurie kilo dėl sumažėjusios saugos diržo jėgos. Gerą, 86 proc. rezultatą „LEAF“ pademonstravo vertinant vaikų apsaugą. Ekspertai pažymėjo, kad į automobilį be didelių problemų gali būti sumontuotos visų tipų vaikiškos kėdutės, kurios tinkamos šiam modeliui. Komentuodami sužalojimus, kuriuos gali patirti vaikai, ekspertai pažymėjo, kad 10 metų vaiką imituojančiam manekenui buvo užfiksuotos per didelės kaklo perkrovos, atliekant priekinio smūgio į deformuojamą barjerą testą. Vis daugiau dėmesio autonominės saugumo sistemoms Neblogai naujasis elektromobilis įvertintas ir už pėsčiųjų apsaugą. Šio testo metu jam skirtas 71 proc. įvertinimas. „Euro NCAP“ pažymėjo, kad susidūrimo su pėsčiuoju metu „LEAF“ puikiai apsaugojo kojas ir pilvą. Jau standartinėje įrangoje šis automobilis turi autonominę stabdymo sistemą, kuri pastebi pėsčiuosiu ir dviratininkus. Tačiau, vertinant atskirus scenarijus, ji įvertinta vidutiniškai arba gerai. Toks pats, 71 proc. įvertinimas, suteiktas ir už elektronines saugumo sistemas. Be jau minėtų autonominės stabdymo sistemos galimybių pažinti pėsčiuosius ir dviratininkus, ji taip pat kelyje reaguoja ir į kitus automobilius. Atliekant šiuos testus, sistema parodė gerus rezultatus. Antrosios kartos „LEAF“, standartinėje įrangoje turi ir sistemą, kuri praneša apie nukrypimą nuo važiavimo linijos. Tiesa, kaip pažymėjo ekspertai, šią sistemą reikia aktyvuoti pačiam vairuotojui, nes pradėjus važiuoti ji automatiškai neįsijungia. Šis automobilis taip turi vaizdo kamerą, kuri atpažįsta kelio ženklus ir, aptikus greičio ribojimą, apie tai perspėją vairuotoją, kuris savarankiškai gali nustatyti greičio ribotuvą. Kaip „LEAF“ trūkumą ekspertai įvardijo netiksliai veikiančią sistemą, kuri turi perspėti apie galinėje sėdynėje sėdinčius, bet saugos diržais neprisisegusius keleivius.