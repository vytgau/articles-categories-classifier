Pardavimai dvylikos mėnesių ekvivalentu sudarė 16,73 mln. vienetų ir buvo gerokai mažesni negu metais anksčiau, kuomet sudarė 17,8 mln. vienetų. „General Motors“ – didžiausios JAV automobilių gamintojos – pardavimai liepą, palyginti su tuo pat mėnesiu pernai, krito 15 proc. iki 226,107 tūkst. vienetų. „Ford Motor“ pardavimai sumažėjo 7,4 proc. iki 199,318 tūkst. vienetų, o „Fiat Chrysler Automobiles“ – 10 proc. iki 161,477 tūkst. vienetų. Visų trijų įmonių rezultatai buvo prastesni negu prognozuota ekspertų. Automobilių gamintojai toliau mažina pardavimus lizingo paslaugų teikėjams ir automobilių nuomos įmonėms, nes automobilius šioms įmonėms paprastai tenka parduoti su didelėmis nuolaidomis. Analizės įmonės „J.D.Power“ duomenimis, per septynis šių metų mėnesius automobilių pardavimai šios rūšies pirkėjams sumažėjo 7,8 procento. Tuo tarpu automobilių pardavimai mažmeniniams klientams per įgaliotųjų pardavėjų centrus sausio–liepos mėnesiais sumenko mažiau nei 1 procentu. Japonijos automobilių gamintojos „Toyota Motor“ pardavimai JAV liepą padidėjo 3,6 proc. iki 222,057 tūkst. vienetų. „Honda Motor“ ir „Nissan Motor“ automobilių pardavimai JAV rinkoje praėjusį mėnesį sumažėjo atitinkamai 1,2 ir 3,2 procento. Pietų Korėjos „Hyundai“ ir „Kia“ pardavimai JAV liepą sumažėjo 18 proc., o vokiškų markių „Volkswagen“ ir „Audi“ paklausa smuko 2,6 procento.