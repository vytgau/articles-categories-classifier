Tačiau nuostaba sumažėja pamačius, už kokį automobilį tokia suma prašoma interneto aukcione ebay.com. Paspaudus ant nuotraukos pradeda tankiau plakti širdis: Jungtinėse Amerikos Valstijose parduodamas vos 446 mylias (apie 720 km) nuvažiavęs itin retas „Jaguar XJ220“. Ir, anot skelbimo autoriaus, jo būklė – ideali. 1992-1994 metais gamintas ir tais laikais superautomobilio ikona vadintas modelis buvo išleistas tik 271 egzempliorių tiražu, todėl kiekvienas išlikęs iki šių dienų įgijo itin aukštą vertę. „Jaguar XJ220“ savo laiku buvo beveik nepranokstamas. 3.5 litro darbinio tūrio V6 variklis su dviem turbokompresoriais leido jam generuoti 550 AG galią ir net 644 Nm maksimalų sukimo momentą. Nuo 0 iki 96 km/val. Jis galėjo pagreitėti vos per 3,6 sek. – šis skaičius įspūdingas ir šiandien. Maksimalus automobilio greitis siekė 340 km/val.