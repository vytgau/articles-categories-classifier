Didžiausiu proveržiu, lyginant su ankstesniu modeliu, matyt, galima pavadinti gerokai didesnį maksimalų atstumą, kurį pavyks nuvažiuoti su visiškai įkrautu akumuliatoriumi, rašo autoevolution.com. Galima prisiminti, kad dabartinio automobilio įkrovos pakanka 250 kilometrų įveikti, be to, tokie duomenys patvirtinti tik NEDC testais, o Jungtinėse Valstijose, kuriose laurus skina „Tesla“, buvo nustatytas dar trumpesnis – 172 kilometrų realus be papildomo įkrovimo nuvažiuojamas atstumas. Kaip tikina Kazuo Yajima, „Nissan“ elektromobilių ir hibridinių elektra varomų transporto priemonių technologijų skyriaus vadovas, naujojo automobilio įkrovos turėtų pakakti 345–400 kilometrų. Tokios prognozės skamba pagrįstai, tik reikia nepamiršti, kad kilometražas apskaičiuotas pagal Japonijoje galiojantį JC08 bandymų ciklą, o ši sistema, kaip bebūtų, yra dar atlaidesnė už Europoje taikomą NEDC. Kad būtų lengviau susigaudyti, reikia turėti omeny, kad pagal japonišką kilometražo įvertinimo sistemą nustatytas dabartinio „Nissan LEAF“ nuvažiuojamas atstumas yra 280 kilometrų, pagal NEDC – 250, o pagal EPA (amerikietišką) – tik 172. Atliekant paprastus matematinius veiksmus ir manant, kad duomenys ir toliau skirsis, galima spėti, kad būsimu LEAF be papildomos įkrovos pagal EPA testus pavyks nuvažiuoti tik 250 kilometrų, o tai yra daug mažiau nei 383, kuriuos gali įveikti „Chevrolet Bolt“, ir net 321 kilometru mažiau nei bus pasiūlyta su „Tesla Model 3“ pasirodymu. Vienintelis nenuginčijamas būsimo LEAF privalumas, ko gero, bus susijęs su didesniais gabaritais. Dėl šios priežasties jis, tikėtina, pasirodys daug vertingesnė transporto priemonė nei dabar siūlomas nedidukas hečbekas. Vis dėlto, nors naujasis modelis bus šiek tiek didesnis (todėl ir patogesnis) už „Chevy Bolt“, su kilometražu susiję minusai gali sužlugdyti konkurencinį jo pranašumą, nes elektromobiliais susiviliojantys pirkėjai vis daugiau dėmesio skiria galimybei leistis į ilgas keliones. Kol kas apie naujojo LEAF sėkmę tiksliai ką nors pasakyti sunku. Kaip skelbiama „Nikkei Automotive“ ir hybridcars.com, K. Yajima yra užsiminęs ir apie 550 kilometrų gebantį įveikti elektromobilį, kurio pasirodymo galima tikėtis 2020 metais. Kokios nors papildomas informacijos apie šį modelį, deja, nepateikiama. Žinoma tik tiek, kad dydžiu jis neturėtų skirtis nuo dabartinio LEAF. Naujasis LEAF, kaip pavyko sužinoti, jau testuojamas. Rinkai jis turėtų būti pristatytas dar šiemet, o jo prekyba, tikimasi, prasidės pačioje metų pabaigoje.