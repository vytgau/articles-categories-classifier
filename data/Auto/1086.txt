Atlikti tyrimai, kuriuose buvo naudojama akių judesių stebėjimo įranga, parodė, kad pradedantieji vairuotojai nepakankamai stebi eismo aplinką. Jų žvilgsnis arba chaotiškai bėgioja per stebėjimo lauką, arba jie stabteli gerokai ilgiau prie objektų, kurie nesusiję su vairavimo situacija, taip gaištamas laikas nereikšmingiems dalykams ir nepastebima kritinių eismo aplinkybių. „Pavojingiausia situacija yra tada, kai nepatyręs vairuotojas ima galvoti, kad jis puikiai vairuoja ir papildomas atsargumas nebereikalingas. Mokantis vairuoti, psichologai rekomenduoja svarbius dalykus sau kartoti garsiai arba mintyse, pavyzdžiui, „į galinį veidrodėlį, į dešinįjį veidrodėlį, į kairįjį veidrodėlį, per petį“, – sako Vytauto Didžiojo universiteto Psichologijos katedros docentė dr. Laura Šeibokaitė. Nemažai pavojų tyko vingiuotose ir kalvotose vietovėse. Čia reikalingas ypatingas vairuotojų atidumas, nes automobilio greitį važiuojant kelio vingiu riboja išcentrinė jėga ir padangų sukibimas su kelio danga. Kuo didesnė išcentrinė jėga veikia automobilį, tuo didesnė tikimybė, kad dings padangų sankiba su kelio danga ir dėl to automobilis gali nukrypti nuo pasirinktos važiavimo trajektorijos bei kelio vingyje nuslysti nuo kelio. „Važiuojant vingiuotu keliu ypatingai svarbu pasirinkti tinkamą greitį ir pavarą prieš kelio vingį, ir nepamiršti, kad priešais jus atvažiuojantis automobilis gali įvažiuoti į jūsų eismo juostą, todėl ir automobilio padėtis kelio vingyje turi būti kiek įmanoma arčiau dešiniojo važiuojamosios dalies krašto“, – sako „Regitros“ generalinio direktoriaus pavaduotojas Saulius Šuminas. Važiavimas tiesiu keliu – lengvesnis? Specialistų teigimu, nieko panašaus, nes vairuotojai susiduria su ne ką mažiau iššūkių. Kaip ir daugelyje situacijų, čia itin svarbus pasirinktas greitis. Jis turi būti toks, kad nekeltumėte pavojaus kitiems eismo dalyviams, galėtumėte laiku sustoti ar pasukti į šoną. Be to, svarbu išlaikyti ir saugų atstumą iki priekyje važiuojančios transporto priemonės. Reikėtų vadovautis vadinamąja dviejų sekundžių taisykle. Pagal šią taisyklę atstumas iki priešais važiuojančios transporto priemonės yra lygus atstumui, kuris tam tikru greičiu nuvažiuojamas per dvi sekundes. „Važiavimas tiesiu keliu nereiškia, jog galima labiau atsipalaiduoti ir skirti mažiau dėmesio vairavimui. Eisme situacija keičiasi greitai, todėl labai svarbu būti pasiruošus bet kokiems netikėtumams, juk pakankamai monotoniškas važiavimas tiesiu keliu gali sumažinti jūsų dėmesį bei gebėjimus greitai ir laiku sureaguoti į pasikeitusią situaciją“, – teigia S. Šuminas. Važiuojant visada reikia įdėmiai stebėti situaciją priekyje, šone ir gale. Prieš mažinant greitį ar stabdant automobilį, būtina pažiūrėti į galinio vaizdo veidrodėlį, o prireikus ir į šoninius veidrodėlius. Vairuotojas turi stebėti kitus eismo dalyvius ir reaguoti į jų elgesį taip, kad būtų užtikrintas kiek įmanoma saugesnis eismas ir sklandesnis transporto srautas. Kiekvieną antradienį „Regitros“ „Youtube“ bei „Facebook“ paskyrose pasirodo po vieną vaizdo klipą apie pageidaujamą vairuotojų elgesį prie vairo. Tai tarsi nuotolinės vairavimo pamokos ne tik pradedantiesiems, tačiau ir ilgą vairavimo patirtį turintiems vairuotojams. 