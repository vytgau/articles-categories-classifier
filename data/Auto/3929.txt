Šį planą Savivaldybės tarybos Miesto ūkio ir aplinkosaugos komiteto nariams pristatė Transporto skyriaus vedėjas Rimantas Mockus. Pasak jo, darbo grupė pasiūlė keturias prioritetines vietas, kur turėtų atsirasti dvivietės elektromobilių įkrovimo stotelės, bei dar keturias vietas, kuriose būtų galima krauti po vieną elektromobilį. R. Mockus pažymėjo, kad buvo gautas susisiekimo ministro raštas, kuriame nurodyta parengti elektromobilių įkrovos stotelių planą. Šiam projektui tikimasi gauti finansavimą – keturioms prieigoms įrengti galima gauti 125 tūkst. eurų paramą, Savivaldybei reikėtų pridėti mažiau nei 20 tūkst. eurų. „Jeigu pritars Taryba, bus rengiama paraiška ir teikiami dokumentai gauti finansavimą. Šiuo metu jau yra keliolika įrengtų vietų: bus Savivaldybės teritorijoje, yra piliavietėje, „Park and Ride“ aikštelėje bei dvi privačios įkrovimo prieigos prie „Studlendo“ bei prekybos centro „Arena“, – vardino R. Mockus. Vis dėlto jis pripažino, kad kol kas klaipėdiečiai neskuba persėsti į elektromobilius – jų uostamiestyje važinėja 14. Tačiau tikimasi, kad įrengus daugiau įkrovimo aikštelių susidomėjimas elektra varomomis transporto priemonėmis padidės. Prioritetinėmis vietomis, kur būtų įrengiama po dvi įkrovimo vietas, laikomos automobilių stovėjimo aikštelės prie Naujojo turgaus, Vingio gatvės gale (šalia Jūrininkų pr.), Melnragėje ir prie autobusų stoties. Po vieną įkrovimo vietą turėtų atsirasti stovėjimo aikštelėse šalia J. Janonio ir Herkaus Manto gatvių sankryžos, prie Klaipėdos valstybinio muzikinio teatro, „Kultūros fabriko“ bei „Švyturio“ arenos. Skaičiuojama, kad pritarus tokiam planui gali prireikti papildomų lėšų – apie 18 tūkst. eurų, tačiau šią sumą numatoma padengti iš rinkliavos už stovėjimą. Miesto ūkio ir aplinkosaugos komitetas planui pritarė, tad dar bus laukiama Tarybos sprendimo.