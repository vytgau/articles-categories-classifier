„BGS“ savo vilkikais, kurių parką iki metų pabaigos planuojama praplėsti iki 100, klientams Lietuvoje ir Centrinėje bei Rytų Europoje gabena aviacinį kurą, biodyzeliną, taip pat tiekia benziną ir dyzeliną į daugiau nei 70 „Neste Lietuva“ degalinių visoje šalyje. Kaip teigia pavojingus krovinius gabenančios įmonės vadovas, alkoblokai tokio tipo logistikos srityje tiesiog būtini, o „BGS“ vilikuose jau veikia ir kitos papildomos saugumo priemonės. „Visoje Rytų Europoje neblaivių vilkikų vairuotojų problema vis dar opi ir ieškoma būdų ją galutinai eliminuoti. Mes suvokiame, kad gabenant tokius krovinius kaip degalai, rizika ir atsakomybė yra kur kas didesnė, todėl siekiame užtikrinti, jog vilkikų vairuotojai visuomet būtų blaivūs ir maksimaliai susikoncentravę“, – teigia „BGS“ direktorius Gytis Gumuliauskas. „Be alkoblokų mūsų vilkikuose jau sumontuotos vaizdo kameros, elektroninės cisternų plombavimo sistemos, taip pat planšetiniai kompiuteriai, skirti apdoroti kelionės duomenis“, – priduria jis. Mariaus Anusausko, bendrovės „Alkotesteris“ vadovo teigimu, svarbiausias alkoblokų privalumas yra tai, kad neblaivus vairuotojas negali užvesti variklio, o vairuotojų blaivumas tikrinamas prieš užvedant variklį ne tik išvažiuojant pro bendrovės vartus, bet visos kelionės metu. „BGS“ transporto priemonėse įrengti „Dräger Interlock 7000“ alkoblokai gali paprašyti vairuotojo pasitikrinti blaivumą bet kuriuo atsitiktinai parinktu laiku, o bendrovės vadovams suteikiama informacija apie visus nepavykusius neblaivaus vairuotojo mėginimus užvesti transporto priemonės variklį, bandymus atjungti, sugadinti ar kitaip paveikti alkotesterį“, – pasakoja M. Anusauskas. Kelionės metu vairuotojai bus tikrinami 3-5 kartus. Jei tokio testo rezultatas neigiamas, automobilis pradės skleisti garsinius bei šviesos signalus, taip atkreipdamas aplinkinių ir policijos pareigūnų dėmesį.