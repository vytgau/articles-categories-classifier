„Kas trečias dviratininkas Vilniuje dviračiu keliauja kasdien, o šylantis oras vis daugiau vilniečių ragina į miestą išriedėti dvirate transporto priemone. Todėl labai svarbu, kad ne tik dviračių takai būtų geros kokybės, bet ir eismas sostinėje būtų saugus visiems jo dalyviams – nuo pėsčiojo iki dviratininko“, – sako Vilniaus meras Remigijus Šimašius. Anot SĮ „Susisiekimo paslaugos“ direktorės Modestos Gusarovienės, nuo balandžio mėnesio bus įgyvendinamas pilotinis dviračių srautų ties Gedimino pr. – Šventaragio g. – T. Vrublevskio g. sankryža stebėjimo projektas. Jo metu bus išbandoma specializuota vaizdo stebėjimo sistema, o projektas truks apie kelis mėnesius. „Šviesoforais reguliuojama sankryža prie Katedros pasirinkta neatsitiktinai – centrinė Vilniaus dalis į save sutraukia didžiulius eismo dalyvių srautus, ir čia jie visi susilieja. Mūsų tikslas yra išbandyti naują vaizdo stebėjimo sistemą, kuri skirta skirtingų eismo dalyvių grupių fiksavimui, atpažinimui ir skaičiavimui. Tikimasi, kad įranga galės atskirti ir apskaičiuoti įvairių rūšių transporto (automobilių, maršrutinio transporto, aptarnaujančio krovininio transporto ir kt.), dviračių bei pėsčiųjų srautus, ir duomenų pagrindu galėsime užtikrinti didesnį eismo dalyvių saugumą“, – teigia M. Gusarovienė. Bandomoji vaizdo stebėjimo įranga Gedimino pr. – Šventaragio g. – T. Vrublevskio g. sankryžoje įrengta kovo 20–21 d. Projekto iniciatoriai, bendradarbiaudami su įrangos gamintojais, dar vykdys šios stebėjimo sistemos programavimo, konfigūravimo ir derinimo darbus. Tikimasi, kad pilotinis projektas sėkmingai prasidės balandžio 1 d. Vilniuje iki 2018 m. planuojama pradėti tiesti apie 50 km naujų dviračių takų. Apie pusė jų – ES lėšomis rengiami projektai takams T. Narbuto g., Žirmūnų trikampyje (Minties, Tuskulėnų, Žirmūnų g.), Giedraičių – Fino g., Neries Senvagėje (Ozo – Upės g. jungtis per Linkmenų g.), Vilnios ir Neries upių pakrantėse. Šiemet taip pat planuojama parengti projektus palei Ukmergės, Žalgirio, Rinktinės, Algirdo, Geležinkelio gatves, taip pat kitose pagal mieste patvirtintą specialųjį dviračių planą trūkstamose jungtyse.