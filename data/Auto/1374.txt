Tiek ralio nugalėtojo, tiek Portugalijos ralio čempiono titulu galėjo džiaugtis Carloso Vieiros ir Jorge Carvalho ekipažas su „Mitsubishi Lancer Evo X“ automobiliu. Dėl vykusios „FIA European Rally Trophy“ įskaitos didelės atskirties ar atotrūkio tarp sportininkų nebuvo viso ralio metu, ir ralio nugalėtojui ant kulnų visą laiką mynė Turkijos sportininkai Yagizas Avci ir Bahadiras Gucenmezas su „Škoda Fabia R5“. Jie už savęs paliko svečių iš Čekijos Vojtecho Stajfo ir Markétos Skácelovos ekipažą su dar viena „Škoda Fabia R5“. Iš viso startui šiame ralyje ruošėsi 37 ekipažai iš Portugalijos, Turkijos, Čekijos, Gruzijos, Airijos, Danijos ir vienintelis ekipažas iš Lietuvos, „Casino do Algarve“ ralyje startavęs „PT Racing“ komandos „Peugeot“. Pirmasis ir vienintelis komandos automobilio išbandymas prieš ralį buvo oficialaus ralio testinio greičio ruožo metu, kuomet komanda turėjo galimybę ne tik susipažinti su technika, bet ir visa jį aptarnavusia komanda. Kaip teigė komandos pilotas J. Pipiras, jeigu ne sankabos gedimas, „išlindęs“ likus keturiems greičio ruožams iki finišo, rezultatas būtų kur kas geresnis. „Ralis tikrai patiko, tai – asfaltinis ralis, reikalaujantis ne tik atidumo, bet ir kitaip sudaromos stenogramos. Šį savaitgalį buvo daug pirmų kartų: tokia danga, toks reljefas ir dar visai nauja ir nemėginta technika. Realiai, visiškai viskas kitaip, nei raliuose prieš tai. Bet tikrai patiko. Gera atmosfera, draugiški dalyviai, kurie dalijasi patarimais, padeda. Gaila, kad paskutinius keturis greičio ruožus teko važiuoti su „buksuojančia“ sankaba – tad teko važiuoti vien tam, kad pasiektume finišą. Ralio metu buvome užkilę į kur kas aukštesnę poziciją, bet vien dėl gedimo pastarųjų praradome labai daug.  O ir ralis ne toks, kuris atleistų klaidas: važiuodamas apie tai negalvoji, tačiau susipažinimo su trasa metu, važiuodamas pagalvoji, kad nuslydęs į apačią ristumeisi tikrai ilgai ir didelis klausimas, ar dar apsimokėtų gelbėti techniką nugarmėjus“, – įspūdžiais apie ralį dalijosi J.Pipiras. „Iš tikrųjų, tiek ralis, tiek reljefas su visais įspūdingais tarpekliais, puiki ralio atmosfera – tikrai viskas patiko. Gera sezono pabaiga“, – sakė Lietuvos vardą „Casino do Algarve“ garsinusio ekipažo pilotas. Pirmoji vieta „FIA European Rally Trophy“ įskaitoje „ERT3“, kurioje dalyvauja J. Pipiro ir A. Paliukėno ekipažas, teko Portugalijos sportininkams Pedro Antunesui ir Paulo Leonesui, lenktyniavusiems su „Peugot 208 R2“ automobiliu: jie iškovojo pirmąją vietą ir „Junior“ klasėje. Antroji „ERT3“ įskaitos vieta teko Carsteno Janseno ir Michaelio Fasterholdto ekipažui iš Danijos su „Renault Clio“ automobiliu. Nuo šios ekipos lietuvaičiai atsiliko 1 minutę ir 24 sekundes.