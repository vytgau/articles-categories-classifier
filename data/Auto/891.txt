Vaidotui Žalai ir Sauliui Jurgelėnui šiemet Dakare talkina trijų mechanikų komanda – Edvardas Lucevičius, Romas Žalnierukynas ir Egidijus Janavičius. Šie trys vyrai ne tik komanda Dakare, bet ir įkūrė simbolinį klubą „Dakar Warriors“. Vyrai neslepia daug dėmesio skiriantys treniruotėms, o tai itin praverčia Dakare. Išties, pakelti vieną 44 kg sveriantį „Toyota Hilux Overdrive“ ratą jėgos reikia. „Fizinė jėga Dakare visuomet gelbsti. Tikrai jaučiasi „crossfit“ treniruočių rezultatas. Tai funkcinės treniruotės, kurios atliekamos su savo svoriu arba svarmenimis“, – DELFI teigė R. Žalnierukynas.  Pradėjęs sportuoti mechanikas į treniruotes pasikvietė E. Lucevičių. „Tiesiog drauge sportuoti yra smagiau. Be to yra ir bendras tikslas – Dakaras. Nuo to dar įdomiau. Sportas yra mano hobis, o artėjant Dakarui treniruočių kiekį dar labiau padidinu, skiriam tam dar daugiau dėmesio“, – sako R. Žalnierukynas. Svarmenų „Agrorodeo“ mechanikai atsivežė į Pietų Ameriką. Tiesa, jie skirti kitiems reikalams, tačiau reikalui esant puikiai praverčia kaip sporto įrankiai.