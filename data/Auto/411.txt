Domėtis pradėjo prieš kelerius metus „Dėl savo techninių savybių elektromobilis ilgą laiką buvo laikomas miesto automobiliu, tačiau dabar elektra varomas automobilis tikrai neberiboja žmogaus judėjimo laisvės. Tokią žinutę „Porsche“ perduoda ir Ženevos automobilių parodoje. Tai yra nuotykiams ir įvairiausiems keliams skirtas automobilis. Koncepcinis „Mission E Cross Turismo“ yra tik vizija, tačiau jame jau panaudoti ir greitu metu serijinėje gamyboje būsiantys elementai – tokie, kaip indukcinis baterijos įkrovimas ar kai kurių funkcijų valdymas žvilgsniu“, – sako Vilniaus „Porsche“ centro direktorė Rasa Klimavičiūtė. Ženevos automobilių parodoje pristatytas koncepcinis modelis yra jau antras elektrinės „Porsche“ šeimos narys. 2015-aisiais Ženevoje buvo pademonstruotas „Porsche Mission E“, kuris jau kitąmet bus pirmasis „Porsche“ elektromobilis, gaminamas serijiniu būdu. Skaičiuojama, kad iš pradžių Vokietijos Cufenhauzeno mieste esančioje gamykloje per metus bus pagaminama 20 tūkst. šio modelio elektromobilių. Kaip teigia R. Klimavičiūtė, Vilniaus „Porsche“ centras pirmųjų užklausų dėl galimybės įsigyti elektromobilius sulaukė iš karto, kai buvo pristatyta „Mission E“ automobilio koncepcija. Šio ženklo gerbėjai supranta, koks istoriškai svarbus yra pirmojo elektromobilio pasirodymas „Porsche“ automobilių gamoje, tad ir „Mission E“ gerbėjų bei norinčių jį įsigyti ratas nuolat auga“, – sako centro atstovė. Pasak jos, Lietuvoje jau formuojama būsimųjų „Mission E“ pirkėjų eilė. Elektrinis atletas su neregėtomis technologijomis Iš kurios pusės bepažvelgtum į antradienį Ženevoje pristatytą „Mission E Cross Turismo“, akivaizdu: tai yra grynakraujis „Porsche“, o jo priekinė dalis turi nemažai panašumų į sportinio automobilio ikoną 911. Koncepcinio modelio siluetas pabrėžia sportiškumą – žemėjanti stogo linija, kurią dizaineriai vadina „flyline“, primena „Panamera Sport Turismo“ modelį. 4,85 m ilgio ir 1,99 m pločio „Porsche“ montuojami adaptyvūs amortizatoriai, kuriuos reguliuojant galima prošvaisą padidinti 50 mm. Koncepcinio modelio šoną puošia 20 colių skersmens ratlankiai, ant kurių užmontuotos 275/40 R20 išmatavimų padangos. „Mission E Cross Turismo“ yra ne tik praktiškas, bet ir labai greitas automobilis. Jame sumontuoti du elektriniai varikliai, kurių bendra galia yra didesnė nei 600 AG. Jie leidžia „Porsche“ modeliui iki 100 km/val. įsibėgėti per 3,5 sek. ir pasiekti 200 km/val. greitį per mažiau nei 12 sek. Tokie įspūdingi skaičiai pasiekiami ant asfalto, tačiau CUV elgesys ant bet kurios kitos dangos yra ne prastesnis: sparčiausią įmanomą įsibėgėjimą užtikrina „Porsche Torque Vectoring“ sistema, automatiškai paskirstanti sukimo momentą daugiausia sukibimo turintiems ratams. Bendra elektrinės sistemos įtampa – 800 V, o viena įkrova elektromobilis galės įveikti daugiau nei 500 km. Naudojant greitojo įkrovimo sistemą, bateriją 400 km atstumui įveikti galima papildyti per 15 min. Savo laiką branginančių sportinių automobilių savininkams toks trumpas įkrovimo laikas bus itin aktualaus. Puikias valdymo savybes užtikrina keturi vairuojami „Mission E Cross Turismo“ ratai. Su šia sistema automobilis yra manevringesnis miesto sąlygomis ir stabilesnis dideliu greičiu keičiant eismo juostas greitkelyje. „Mission E Cross Turismo“ demonstruoja, kaip turėtų atrodyti tikras „Turismo“, praturtintas CUV modelio savybėmis. Tai – automobilis, tinkamas ilgoms išvykoms, kasdieninėms kelionėms ir laisvalaikio pasivažinėjimams, užpildantis universalaus kompaniono rolę tiek mieste, tiek užmiestyje. Ir visa tai – be jokių kompromisų sportiškumui. Keturias duris ir tiek pat sėdimų vietų turinčio „Porsche“ modelio aukštis – 1,42 m. Visos sėdynės jame reguliuojamos individualiai, o galinių atlošas gali būti nulenktas norint sutalpinti didesnius krovinius, kaip slides. Bagažinėje taip pat gausu įvairių krovinių tvirtinimo elementų. Koncepcinio modelio interjero išskirtinis bruožas – inovatyvūs ekranai bei unikali prietaisų valdymo koncepcija. Visa pagrindinė važiavimo informacija yra išdėliota taip, kad vairuotojui netektų nukreipti akių nuo kelio norint ją pamatyti – pavyzdžiui, greitis ir kiti duomenys atvaizduojami projekciniame ekrane ant priekinio stiklo. Išskirtinę patirtį ir patogumą vairuotojui suteikia unikali žvilgsnio sekimo sistema. Galinio vaizdo veidrodyje įmontuota kamera seka vairuotojo žvilgsnį ir šiam krypstant į kažkurį iš prietaisų, jo duomenys perkeliami į pagrindinį planą, o kiti – sumažinami ir lieka fone. Naujojo automobilio keleivis priešais save taip pat mato didžiulį ekraną. Su žvilgsnio sekimo sistema bei lietimui jautriomis technologijomis keleivis gali valdyti garso sistemą, navigaciją, oro kondicionavimą ir kitus parametrus.