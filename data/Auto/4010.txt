Į tokį svarbų saugaus elgesio gatvėje reikalavimą turėtų atkreipti dėmesį ir visos šalies moksleiviai. Tad mažieji raseiniškiai ir girkalniečiai kviečia kuo aktyviau palaikyti jų iniciatyvą. Ratuotieji jau apsiprato su mintimi, kad vairuoti priglaudus mobilųjį prie ausies – rimtas nusižengimas. Tuo tarpu pėstiesiems lyg ir įprasta slinkti perėja, kalbant telefonu, rašant žinutes ar linguojant iš ausinukų sklindančios muzikos ritmu. „Taip neturėtų būti. Nuo šiol patys to nedarysime bei sieksime, kad ir kiti nuo to atprastų“, – pasiryžo Raseinių ir Girkalnio pradinukai. Tai nuspręsti mokinukus paakino apsilankymas Raseinių techninės apžiūros stotyje. Joje surengta akcija šalyje tęsiamas pradinukams skirtas saugaus elgesio renginių ciklas „Būk saugus eismo dalyvis“. Jį inicijavo Lietuvos techninės apžiūros įmonių asociacija „Transeksta“ kartu su Vilniaus apskrities Kelių policija. „Būk saugus eismo dalyvis“. Kalbėjimas perėjoje mobiliuoju telefonu, žinučių rašymas ar muzikos klausymas ausinuku nesuteikia didesnio dėmesingumo. Kaip pavojinga gatvėje būti išsiblaškusiems, mažieji įsitikino patys.  Raseinių ir Girkalnio pradinukams naudinga buvo išvysti, kokį atstumą nurieda automobilis, vairuotojui net ir staigiai nuspaudus stabdžius. Tą mokinukai akivaizdžiai išvydo patys, stebėdami Raseinių techninės apžiūros stoties aikštelėje surengtą praktinį bandymą „Kur sustos automobilis?“ Įsibėgėjusio iki 50 km/val. automobilio vairuotojas prie menamos perėjos staigiai stabdo, tarsi išvydęs netikėtai išbėgusį pėstįjį. Net ir šiuolaikiškai tobulas bei techniškai tvarkingas automobilis, deja, nesustoja it įbestas, o iš inercijos nurieda ar nučiuožia tam tikrą atstumą. Jį atspėti – užduotis pradinukams. Numanomą automobilio sustojimo vietą ženklinančių vaikų nuomonės labai išsiskyrė. Kai kurie eksperimento dalyviai pernelyg optimistiškai vertino technikos galimybes. Tačiau buvo ir tokių, kurie beveik atspėjo vietą, kur sustos staigiai stabdomas automobilis. Po automobilio stabdymo bandymų policijos pareigūnų talkininkas „Amsius“ pradinukus palydėjo į Raseinių techninės apžiūros centrą. Jo atstovai mažiesiems papasakojo ir parodė, kaip, kokiais tikslais bei prietaisais tikrinami stabdžiai, žibintai, išmetamosios dujos ir kiti transporto priemonių techninės būklės parametrai. „Susitikimas su mažaisiaisiais raseiniškiais ir girkalniečiais įsimins čia užgimusia jų iniciatyva netoleruoti pėsčiųjų perėjoje pokalbių mobiliaisiais, žinučių rašymo ir ėjimo su ausinukais. Jei nepakantumas tokiems kelių eismo taisyklių pažeidimams įsivyraus visos šalies mąstu – tai bus šio krašto pradinukų nuopelnas“, – teigia Vilniaus apskrities kelių policijos komisarė Aistė Dijokaitė. Jos vedamoje saugaus eismo pamokoje mažieji raseiniškiai ir girkalniečiai dar sykį paantrino, koks turėtų būti tvarkingas dviratis, kokių spalvų atšvaitai privalomi jo priekyje ir gale bei kokios yra jaunojo dviratininko pareigos. Pradinukai pažadėjo važinėti tik su tvarkingu dviračiu, kuris su atšvaitais, žibintais, visada užsidėjus šalmą, užsivilkus liemenę. „Pradinukams tai – kur kas daugiau nei žaidimas, laisvalaikio praleidimo priemonė. Taip pratinami mažieji išaugs tvarkingais, techniką prižiūrinčiais vairuotojais, kuriems saugus elgesys – savaime suprantamas dalykas“, – pastebi LRT TV laidos „Keliai, mašinos, žmonės“ vedėjas Valdas Juozas Vilūnas. Saugaus eismo akcijoje jaunieji raseiniškiai ir girkalniečiai daug pamatė, išgirdo ir sužinojo. „Nuo šiol Raseiniuose išvysti mūsų mažuosius kraštiečius pėsčiųjų perėjoje kalbant mobiliuoju, rašant žinutes ar žengiant su ausinukais būtų tikra retenybė. Tuo galima neabejoti“, – pradinukų ryžtingu nusiteikimu laikytis kelių eismo taisyklių nedvejoja Stanislovas Daukšas, vadovaujantis Tauragės techninės apžiūros centrui, kurio padaliniu yra Raseinių techninės patikros stotis. Joje daug metų triūsiantis garsus šalyje istorinės technikos restauratorius ir puoselėtojas Arvidas Milius išreiškė viltį, kad nei darbo metu pro erdvius stoties langus, nei laisvalaikiu nepamatys vaikų, nusižengiančių saugaus elgesio taisyklėms. „Griežtas „Ne“ – mobiliesiems telefonams ir ausinukams pėsčiųjų perėjoje“ – vienbalsiai jam užgarantavo Raseinių ir Girkalnio pradinukai. Optimištiškai nuteikiantis mažųjų šio krašto mokinukų ryžtas, tikėtina, sulauks ir visos šalies bendraamžių palaikymo.