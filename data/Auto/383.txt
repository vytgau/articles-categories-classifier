Kaip rašoma pranešime žiniasklaidai, transporto priemonės vairuotojas tamsoje ar neapšviestu keliu einantį žmogų dažniausiai pastebės tik transporto priemonei visai priartėjus, iki pėsčiojo likus vos 50 m važiuodamas su įjungtomis artimosiomis žibintų šviesomis. Tinkamai atšvaitą nešiojantį pėsčiąjį vairuotojas pastebės iš 150 metrų, įjungęs trumpąsias žibintų šviesas (net iš 400 m, įjungus ilgąsias žibintų šviesas). Tokiu atveju vairuotojui greičiausiai pakaks sulėtinti greitį ir saugiai prasilenkti su pėsčiuoju. „Tamsiuoju paros metu vairuotojams ypač sunku pastebėti pėsčiuosius. Todėl siekdami savo saugumo privalome išmokti kelyje elgtis saugiai ir teisingai nešioti atšvaitą. Tik tinkamai naudojamas atšvaitas sumažina nereikalingų traumų ir sužeidimų riziką“, – sako Lietuvos transporto saugos administracijos Transporto veiklos priežiūros departamento direktorius Justas Petrauskas. Ką privalo žinoti pėstieji? Pasak J. Petrausko, atšvaitą prie drabužių pėstieji turėtų prisitvirtinti taip, kad šis būtų matomas iš visų pusių. Eidamas važiuojamąja kelio dalimi ar kelkraščiu, pėsčiasis visuomet turėtų eiti kairiąja kelio puse (prieš eismą). Jeigu atšvaitas išblukęs ar pažeistas, jį reikėtų pakeisti nauju. „Atšvaitas-juostelė turėtų būti tvirtinamas prie rūbo rankovės (truputį aukščiau rankos riešo) ar ant kojos blauzdos dešinėje pusėje. Ant vaikų drabužių atšvaitą reikėtų tvirtinti suaugusio žmogaus kelių lygyje“, – akcentuoja J. Petrauskas. Eksperto teigimu, galimas ir prie kuprinės, rankinės ar viršutinių rūbų kišenės kabinamas atšvaitas, tik jį reikėtų tvirtinti taip, kad šis švytuotų žmogaus kelių aukštyje. Būtina atminti, kad atšvaitas kabinamas dešinėje pusėje, automobilio žibintų aukštyje. Patartina papildomai pasikabinti ir atšvaitą kairėje kūno pusėje. „Dėvint šviesą atspindinčią liemenę tamsiu paros metu, žymiai geriau jus matys kiti eismo dalyviai. Liemenė turi būti ne tik ryškios spalvos (oranžinės, geltonos ar kt.), tačiau ties juosmeniu ant jos turi būti du ar daugiau horizontalių šviesą atspindinčių elementų“, – pėstiesiems primena pašnekovas. Ką privalo žinoti dviratininkai? Dviračio gale turi būti raudonas šviesos atšvaitas arba raudonos šviesos žibintas. Iš abiejų dviračio šonų prie ratų stipinų turi būti oranžiniai šviesos atšvaitai. Važiuodamas važiuojamąja dalimi, dviratininkas privalo dėvėti šviesą atspindinčią liemenę arba dviračio priekyje turi degti baltos šviesos žibintas, o gale – raudonos šviesos žibintas. Jei dviratininkas važiuoja tamsiu paros metu, tuomet privalo ne tik degti žibintai dviračio priekyje ir gale, bet ir privaloma dėvėti liemenę.