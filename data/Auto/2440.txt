Iki Rokiškyje įvyksiančio ralio likus dviem savaitėms komanda laiko veltui neleidžia – po trumpų atostogų Renaldas ir Rūta vėl stačia galva neria į automobilių sporto kasdienybę. Ekipažas nusprendė artėjantį savaitgalį gerai pasitreniruoti ir užsiregistravo į ralio sprinto varžybas „Around 7 lakes“, įvyksiančias Zarasuose. „Vienos dienos formatas, trumpi greičio ruožai. Tai yra pats tas gerai pasitreniruoti. Zarasuose to ir sieksime. Rokiškyje laukia panaši situacija, kaip ir Žemaitijos ralyje. Ten mums greičio ruožai buvo nežinomi, Rokiškyje jie nežinomi bus taip pat. Naujos vietovės – tai ypatingai įdomi ir smagi patirtis mūsų ekipažui“, – teigė šturmanė R. Krikščiūnaitė. Komandos pilotas R. Šeinauskas pasakoja, kad ekipa jau įprato jokių darbų nepalikti paskutinei nakčiai ir raliui ruoštis iš anksto. Beje, pasitempti ir planuoti pasiruošimą varžyboms verčia konkurentai, kurių ekipažas Rokiškyje tikisi sulaukti kur kas daugiau nei sezono pradžioje. „Nepaisant to, kad Žemaitijos ralyje savo klasėje laimėjome visus greičio ruožus, o pirmąjį net ir su nuleista padanga, tačiau toliau ruošiame ir tobuliname savo techniką. Mes žinome, kad ir mūsų konkurentai nesnaudžia. Nujaučiame, kad kova „BMW Cup“ klasėje bus kur kas didesnė, o ekipažų skaičius – gausesnis. Kadangi automobilį tobulinome, geriausia jį testuoti sportiniu režimu. Tai ir darysime Zarasuose“, – pasakojo R. Šeinauskas. 