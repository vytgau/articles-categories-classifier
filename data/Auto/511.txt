„Model S“ pardavimai Europoje pranoko prabangiuosius Vokietijos gamintojų sedanus, įskaitant „Mercedes“ S klasės ir BMW 7 serijos automobilius, rašo europe.autonews.com. Iki šiol „Model S“ Vokietijos konkurentus aukštesnėje sedanų kategorijoje buvo pralenkęs tik Jungtinėse Valstijose, bet dar niekada – Europoje. „Tai pavojaus signalas tokiems tradiciniams automobilių gamintojams kaip „Mercedes“. Jis rodo, kad tokie mažesni, bet apsukresni ženklai kaip „Tesla“ gali įveikti juos jų pačių namuose“, – sakė analitikas Felipe Munozas iš rinkos tyrimų bendrovės „JATO Dynamics“. Europos automobilių gamintojams reikia greičiau imtis elektrifikacijos, nes klientai vis labiau ir labiau domisi tokiais automobiliais, ir panašu, kad tradicinė pramonė „nepristatys jų laiku“, pažymėjo F. Munozas. „Model S“ pardavimai Europoje praėjusiais metais šoktelėjo 30 proc. iki 16 tūkst. 132 automobilių, rodo JATO duomenys. „Mercedes“ S klasės pardavimai augo 3 proc. iki 13 tūkst. 359 automobilių, o BMW 7 serijos pardavimai smuko 13 proc. iki 11 tūkst. 735 automobilių. Jungtinėse Valstijose „Model S“ pardavimai pernai augo 3 proc. iki 28 tūkst. 800 automobilių ir aplenkė artimiausius varžovus: „Cadillac XTS“, kurių rodikliai smuko 27 proc. iki 16 tūkst. 275 automobilių, ir S klasę, kurios pardavimai taip pat mažėjo 16 proc. iki 15 tūkst. 888 automobilių, rodo „Automotive News Data Center“ duomenys. „Tesla“ su savo „Model X“ aktyviai konkuruoja Europos prabangių miesto visureigių rinkoje. Pernai šiame regione „Tesla“ pardavė 12 tūkst. šių automobilių – maždaug tiek pat, kiek buvo parduota „Porsche Cayenne“, ir beveik 2 tūkst. daugiau, negu buvo parduota „BMW X6“.