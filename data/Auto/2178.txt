Trečios kartos „Porsche Cayenne“ kūrimo darbai prasidėjo dar 2014 metais, kuomet inžinieriai suprojektavo pirmuosius naujojo modelio komponentus, ir tęsėsi iki dabar. Ilgalaikiai testai, kurių metu tikrinama automobilių ištvermė, ieškoma balanso ir siekiama viską išbaigti iki menkiausių smulkmenų, nėra naujiena. Tačiau „Porsche“ iškėlė kartelę aukščiau visų, nes naujajam „Cayenne“ teko būti pačiose ekstremaliausiose situacijose. Per visą testavimų laikotarpį trečios kartos „Cayenne“ bandomieji modeliai įveikė 4,4 milijono kilometrų – tai dešimt kelionių iš Žemės į Mėnulį. Naujasis „Cayenne“ buvo bandomas praktiškai visame pasaulyje. Dalis bekelės testų vyko „Porsche“ bandymų poligone Veisache. Taip pat buvo atliekami ir kasdienio važiavimo bandymai tiek miestuose, tiek užmiesčio keliuose. Tokių testų metu vos per kelis mėnesius vienas „Cayenne“ visureigis įveikdavo daugiau nei 240 tūkst. kilometrų. Kadangi „Porsche“ yra sportinių automobiliu gamintojas, „Cayenne“ išimtys nedaromos ir jis taip pat turi būti greitas bei puikiai valdomas, todėl automobilis buvo mėginamas Hokenhaimo lenktynių trasoje ir Niurburgringe. Taip pat Italijoje, Nardo trasoje, buvo atliekami didelio greičio bandymai.  Kadangi naujasis „Cayenne“ turi būti kaip galima universalesnis ir atsparesnis įvairiems aplinkos veiksniams, kaip, pavyzdžiui, karščiui, kuris gali siekti ir 50 laipsnių, bandomieji modeliai buvo išsiųsti į Dubajų. Elektronika ir įvairūs davikliai turi būti atsparūs dulkėms, todėl JAV esantis Mirties slėnis buvo pasirinktas išmėginti būtent tai. 45 laipsnių šaltis, sniegas ir ledas taip pat negali būti kliūtis naujajam „Cayenne“, todėl patikrinti atsparumą tokioms sąlygoms, buvo pasirinkta Aliaska. Užterštas ir drėgnas oras, dažni sustojimai ir pajudėjimai iš vietos – Kinijos didmiesčių kasdienybė ir juose „Cayenne“ taip pat buvo mėginami. Be viso to, bandomieji modeliai buvo išsiųsti į Švediją ir Suomiją, Ispaniją, Pietų Afriką, Japoniją ir Naująją Zelandiją.  Pirmos kartos „Cayenne“ modelis pasirodė 2002 metais, antroji karta debiutavo 2010-aisiais. Per visą gamybos laikotarpį visame pasaulyje buvo parduota daugiau nei 760 tūkst. „Cayenne“ automobilių.