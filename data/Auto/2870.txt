Legendinis modelis grįžta po beveik 20 metų Klasikinių ir naujų dizaino elementų dermė, aukščiausios kokybės medžiagos, naujausios technologijos, anot gamintojų, bus sujungta į naują 8 serijos BMW modelį, kuris jau dabar nukelia į ateitį ir demonstruoja, kokio lygio bus ateityje pasirodysiantys šio gamintojo automobiliai. Jo vizija pristatyta legendiniame automobilių grožio konkurse „Concorso d’Eleganza Villa d’Este“. „Paskutiniai BMW 8 modeliai nuo konvejerio nuriedėjo 1999-iais metais. Kadangi tai ypatingas automobilis ne tik gamintojui, bet ir viso pasaulio BMW automobilių gerbėjams, darbas kuriant naująjį 8 serijos modelį turėjo būti atliekamas nepriekaištingai. Žvelgiant į studijinę versiją, kurios bruožai bus išlaikyti ir serijiniame modelyje, akivaizdu, kad antrosios kartos 8 serija taps dar viena ikona BMW modelių gamoje“, – sako „Modus Group“ atstovas, BMW prekės ženklo Lietuvoje vadovas Martynas Daujotas. Naujas konceptualus dizainas verčia kitą puslapį šio legendinio modelio istorijoje. Šis 8 serijos BMW gali pasigirti itin progresyviu dizainu. Žemas kėbulas kartu su prailgintu variklio dangčiu atkartoja ankstesniojo 8 serijos modelio siluetą, tačiau didelės firminės BMW radiatoriaus grotelės ir siauri bei aštrūs žibintai pabrėžia automobilio dinamiką.  21 colio lengvojo lydinio ratlankiai, ant kurių sumontuotos žemo profilio padangos, pabrėžia sportišką modelio prigimtį. Priekyje ir gale esančios didelės oro paėmimo angos primena, kad tai ne tik solidus ir prabangus, bet ir greitas bei sportiškas kupė. O kas laukia minimalistinio dizaino interjere? Pavyzdžiui, plono profilio sėdynės pagamintos iš anglies pluošto ir apvilktos pačios aukščiausios kokybės oda. Durų apdailos elementai buvo kuriami taip, kad susilietų kartu su priekine konsole, taip suteikiant vientisumo pojūtį. Tai, kaip vairuotojas sėdi ir jaučiasi 8 serijos BMW, derinama su tuo, ką jis mato ir liečia. Todėl sportišką vairuotojo poziciją supa aukščiausios kokybės Merino „Dark Brown“ ir „Fjord White“ odos deriniai. Rankomis šlifuotas aliuminis ir anglies pluoštas – dar vienas abejonių nekeliantis gamintojų pasirinkimas interjere. Jeigu to nepakanka, BMW pasistengė, kad kai kurie elementai būtų tikri meno kūriniai. Todėl „iDrive“ sistemos valdymo ir bėgių perjungimo svirtys pagamintos iš „Swarovski“ krištolo ir dūminio kvarco. Dėmesys – ir M serijai Ir tai dar ne visos geros žinios, susijusios su 8 serijos BMW modeliu. Prieš beveik trisdešimt metų pristačius pirmąjį 8 serijos modelį, gamintojas turėjo planų sukurti ir galingąjį M8, tačiau tuomet jo gamyba nebuvo palaiminta. Dabar viskas atvirkščiai, paraleliai standartiniam modeliui, yra kuriamas ir galingiausias šeimos narys – M8. Pagal visas M divizijos tradicijas, jų kuriamas modelis pasižymės dar efektyvesniais stabdžiais, sportine išmetimo sistema, didesnėmis ir agresyvesnėmis oro paėmimo angomis ir, žinoma, pačiu galingiausiu varikliu. Lyg to dar būtų maža, BMW garsiai kalba ir apie sugrįžimą į legendines 24 valandų Le Mano lenktynes. Šiai progai visu pajėgumu yra kuriamas „BMW M8 GTE“ lenktyninis bolidas.