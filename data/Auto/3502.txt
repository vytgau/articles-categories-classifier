Policija šioje situacijoje nieko blogo neįžvelgia. Pasipiktino Skaitytoja papasakojo savo istoriją. „Vilniuje, Šeškinės gatvėje, prekybos centro aikštelėje palieku nakčiai savo automobilį, perku mėnesio bilietą, nes kiemuose nebėra vietos kur jį palikti. Kelis kartus esu atėjusi prie savo automobilio vykti į darbą ir radusi prisiparkavusius įvairių mokomųjų vairavimo mokyklų automobilius. Kartą instruktoriaus paklausiau, kodėl jie mokosi parkavimo prie mano automobilio, kai tuo metu aikštelė yra pustuštė, ne piko metas, kai sunku rasti vietą palikti mašiną. Instruktorius labai agresyviai kalbėjo, kad jis turi teisę parkuotis kur nori“, – rašo DELFI skaitytoja. Ji pripažįsta, kad jokia žala jos automobiliui nebuvo padaryta. Moteris sako, kad nėra patenkinta, kad jos automobilis tapo bandomuoju triušiu. „Aš esu priversta laikyti savo automobilį prekybos centro aikštelėje, moku už tai mėnesio bilietą ir man asmeniškai labai nemalonu, kad mano automobilis naudojamas mokomaisiais tikslais, nes vairavimo studentams lengviau pajusti parkavimosi manevrus prie realios mašinos, o ne tarp kuoliukų. Be to, dienos metu, kai aikštelė yra apytuštė ir vietos palikti savo automobilį yra iki valios“, – piktinasi skaitytoja. Bėdos nemato Pareigūnai moteriai padėti negali – mokomieji automobiliai šioje situacijoje jokių taisyklių nepažeidžia. Priešingai, tokia praktika netgi skatinama. „Tai normalu: negalima mokytis vairuoti tik greitkeliuose, magistralėse, nes ten gali kilti pavojus. Nėra draudžiama mokytis vairuoti prekybos centrų aikštelėse. Žinoma, pradžioje mokymai vyksta uždarose aikštelėse. Dabar vyksta pakankamai daug diskusijų, kad būsimieji vairuotojai per mažai mokomi realiomis sąlygomis. Prekybos centrų aikštelės būna ir kelių aukštų, kur reikia pakilti, susiorientuoti ir nusileisti“, – sako Kauno kelių policijos vadovas Danas Česnauskas. Pareigūnas pastebi, kad būsimieji vairuotojai mokosi ne tik stovėjimo aikštelėse, bet ir kitose vietose, kurios yra kur kas pavojingesnės. „Vairuotojus moko vairuoti ne tik šalia kitų automobilių. Juk moko vairuoti gatvėse, kur yra nereguliuojamos pėsčiųjų perėjos, kur vaikšto žmonės. Jei užsuka į prekybos centrą ir valandą laiko treniruojasi, tai gal sveiku protu nėra normalu, tačiau jei vieną kitą kartą pabando, tai nėra blogai“, – sako D. Česnauskas.