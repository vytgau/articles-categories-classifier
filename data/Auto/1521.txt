Aš šioms konstantoms ramia širdimi galiu priskirti žemiau aprašytą automobilį – šviežiausias kontaktas su „718 Cayman“ modeliu dar kartą patvirtino taisyklę: „Porsche“ pažįsta savo klientus ir labai gerai žino, ką jiems pasiūlyti. Tad dar vienas šios vokiečių markės automobilis gali drąsiai vadintis traukos centru. Vairuotojo traukos centru. Mažai sveriantis dvivietis sportinis automobilis su viduryje žemai montuojamu opoziciniu varikliu, pagal vairuotojo charakterį reguliuojama pakaba ir kompaktiški parametrai – šie ingredientai kartu iškepa tokį važiavimo malonumų pyragą, į kurį rankos tiesiasi savaime. Traukia. Transformacija „Porsche Cayman“ pasirodė 2005 metais, kaip antrosios kartos kabrioleto „Boxster“ (leisto nuo 1997 m.) rodsterio versija ir abu automobiliai iš esmės iki šių dienų dalijasi didžiąją dalį tų pačių technologijų. „718 Boxster“ ir „718 Cayman“ – skaičius pavadinimuose mažieji „Porsche“ bolidai su viduryje montuojamu varikliu gavo nuo praėjusių metų, kai pasirodė atnaujintos versijos. Skaičių 718 „Porsche“ pasirinko neatsitiktinai – jis žymi savo laiku itin novatorišku laikytą 1957-ųjų lenktyninį automobilį, laimėjusį ne vienerias varžybas. Toks žingsnis taip pat pažymėjo „Porsche“ perėjimą mažuosiuose modeliuose nuo šešių cilindrų variklių prie keturcilindrių „Boxer“ tipo su turbinomis. Nors prisiekę „Porsche“ fanai dėl šio sprendimo kraipė galvomis ir liejo abejones internete, tačiau gamintojai (nebe pirmą kartą) nesunkiai rado raminančių žodžių: „Porsche“ naudojami keturių cilindrų motorai turi ilgą ir garbingą istoriją, kurios metraščiuose daugybė pergalių lenktynių trasose, pasiektų būtent automobilių su tokiais varikliais. Taigi, naujasis „718 Cayman“ modelis bazinėje versijoje turi dviejų litrų turbininį variklį, kuris generuoja 300 AG galią ir 380 Nm maksimalų sukimo momentą. „718 Cayman S“ komplektuojamas su 2,5 litro jėgaine, kurios maksimalūs parametrai – atitinkamai 350 AG bei 420 Nm. Varikliai derinami su mechanine 6 laipsnių pavarų dėže arba 7 laipsnių dviejų sankabų PDK „automatu“. Su šia pavarų dėže ir už papildomą įrangą pasirenkamu paketu „Sport Chrono Package“ paprasta „718 Cayman“ versija nuo 0 iki 100 km/val. įsibėgėja per 4,7 sek., o „S“ variantas – vos per 4,2 sek. Maksimalus automobilio greitis yra atitinkamai 275 ir 285 km/val. Visa tai – 1355 kg su mechanine pavarų dėže sveriančiame automobilyje (modeliai su automatine PDK transmisija 30 kg sunkesni). Tad keliuose – tik gaudyk vėją ir nepamiršk laikytis taisyklių. Bandytas „718 Cayman S“ vidutiniškai šimtui kilometrų pasitenkindavo, sakyčiau, protingais 12 litrų benzino, tačiau, suprantama, kad tokio tipo automobiliuose, tai – ganėtinai individualus pasiekimas. Traukos centras Perėjimas prie mažesnio darbinio tūrio turbininių variklių tapo bendra „Porsche“ tendencija, neaplenkusia ir kitų modelių, bet tuo pačiu buvo ir nemenkas gamintojų galvos skausmas – o kaip reaguos grynakraujai klientai? Tačiau praleidus dieną prie „718 Cayman“ vairo neatrodo, kad inžinierius ar pardavėjus dėl to turėtų kankinti nemigos priepuoliai. Mažiausiam „Porsche“ modeliui galios pakanka ir ilgesnėse tiesiosiose, trumpos „automato“ pavaros parenkamos tiksliai ir greitai akceleracijai, o didžiausi jo siūlomi džiaugsmai ateina sulyg kiekvienu suktesniu posūkiu. Ir kuo jis suktesnis, tuo smagiau fizikos dėsnių klastą „perkanda“ automobilis. Dabartinės kartos modelyje inžinieriai atnaujino „aštriai“ veikiantį vairo mechanizmą, modernizavo amortizatorius ir sumontavo kietesnes spyruokles bei padidino svyravimus malšinančius stabilizatorius. Kaip ir kituose „Porsche“ modeliuose, už papildomą mokestį galima užsisakyti aktyviąją pakabą su jos valdymo sistema PASM. Šis modelis tarptautinėje žiniasklaidoje jau gavo skambų titulą, kaip vieno geriausiai valdomų sportinių automobilių už bet kokią kainą, dėl didelį stabilumą užtikrinančio žemo variklio pozicionavimo (o dar ir vidury kėbulo) ir puikių dinaminių savybių. Pridėkime galinius varančiuosius ratus, už papildomą mokestį sumontuotos aktyviosios pakabos galimybes ir reikia pripažinti, kad ginčytis su titulų teikėjais neapsiverčia liežuvis – posūkiuose „718 Cayman“ elgiasi nepriekaištingai. Automobilis lyg lokomotyvas geležinkelio bėgiais važiuoja tiksliai ten, kur krypsta vairuotojo akys, ir nesvarbu su kuo reikia dorotis – ar dideliu greičiu, ar įspūdingais kelio linkiais, bet „718 Cayman“ it roplys tvirtais nagais prikibęs prie asfalto. Palyginimas su garvežiu iš tikrųjų nėra geras – kiekvieną manevrą automobilis atlieka palydint elegantiškam lengvumui, akimirkomis tiesiog skatina spustelėti stipriau. Be to, modelis su sumontuotu „Sport Chrono Package“ paketu ir reguliuojama pakaba leidžia automobilio charakterio skalėje rinktis nuo vieno kraštutinumo iki kito – nuo visiškai sportiškai agresyvaus krokodilo, skaičiuojančio greito rato įveikimo sekundes, iki ramiam pasivažinėjimui miesto gatvėse nelaužant stuburo tinkamos išvaizdžios transporto priemonės. Kartu su siūlomu akimirkomis brutaliu vairavimo malonumu „718 Cayman“ neatsisako ir komforto ar prisitaikymo kasdienybei – toks derinys paliko bene didžiausią įspūdį. Tiesa, šis modelis į praktiškumo pergales tikrai negali pretenduoti – dvivietis, nors ir turi dvi bagažines, tačiau kiekviena jų talpina tik po krepšį. Bet labai nustebčiau, jeigu potencialiam tokio automobilio pirkėjui tai pasirodytų netikėtas akibrokštas. Tradicijos Interjeras – puikiai atpažįstamas „Porsche“ tradicionalistams su trijų apskritimų prietaisų skydeliu: griežtas, nepretenduojantis į ekscentriškus dizaino minties šuolius, su ergonomika smarkiai nesipykstantis, jeigu jūsų neerzina nemenkas kiekis mygtukų. Valdikliai pasiekiami patogiai, o sportinės sėdynės tiek vairuotoją, tiek keleivį laiko nepriekaištingai. „Porsche“ multimedijos sistema moderniųjų technologijų gykams įspūdžio greičiausiai nepaliks dėl taip pat kiek senamadiškos išvaizdos ir 7 colių įstrižainės pagrindinio ekrano, bet daugiau priekaištų jai rasti tikrai būtų sunkoka. O ilgamečiai melomanai turės progą nupūsti dulkes nuo sukauptos muzikos kolekcijos – automobilyje montuojamas kompaktinių diskų ir DVD valdymo įrenginys su standžiuoju disku ir dviem SD kortelių skaitytuvais. Be to, reikia nepamiršti tikrosios „Porsche“ automobilių paskirties – džiuginti vairuotoją vairavimu. O jeigu vairavimo malonumai be paskutinių mados klyksmų komforto pasaulyje neįsisavinami, tai „718 Cayman“ kažkokių ypatingų kompromisų ir neieško: salone – vien kokybiškos medžiagos, papildomos įrangos sąraše – šiuolaikiški elektroniniai pagalbininkai ir įvairūs komforto atributai, o taip pat pirkėjams leidžiama dėliotis daug individualiai pasirenkamų interjero detalių. Tad, apibendrinant, automobilis gerai iliustruoja patikrintą tiesą – „Porsche“ pažįsta savo klientus ir supranta, ką jiems pasiūlyti. Ir net jei tai trečdaliu už flagmaną 911 pigesnis automobilis, smagumo – ne ką mažiau. Bazinio „Porsche Cayman“ su 6 laipsnių mechanine pavarų dėže kaina nurodoma 53 tūkst. 361 Eur, o „Cayman S“ versija su mechanine transmisija startuoja nuo 66 tūkst. 66 Eur. Šviežiausia naujiena – rinkoje pasirodžiusi dar sportiškesnė ir komfortiškesnė „Cayman GTS“ modifikacija kainuoja nuo 81 tūkst. 598 Eur.  Kas labiausiai patiko: Visapusiškai vairavimo malonumams skirtas automobilis. Kas labiausiai nepatiko: Užrašas „Instructor“ ant galinio stiklo. Ne, niekas nesekė iš paskos, bet jausmas – įpareigojantis. O jeigu rimčiau, „Porsche“ atstovai Lietuvoje siūlo vairavimo įgūdžių tobulinimo sesijas, kurių metu kartu su žinomu lenktynininku Robertu Kupčiku būtent šiuo automobiliu galima atrasti savo traukos centrą. Papildomos pastabos: 1. Automobilio ilgis – 4379 mm, plotis – 1801 mm, aukštis – 1295 mm. Ratų bazė – 2475 mm. 2. Įdomybė 1: 2009 metais „Porsche“ padavė į teismą populiarios guminės avalynės gamintoją „Crocs“, kuris taip pat išleido sandalus pavadinimu „Cayman“. Byla laimėjo automobilių gamintojas, uždraudęs „guminukams“ naudoti šį vardą. 3. Įdomybė 2: Užsakytą automobilį galima pačiam atsiimti gamykloje Vokietijoje. Priklausomai nuo to, ar dar norėsite vietoje gauti dinamiško vairavimo kursus, ši paslauga gali kainuoti nuo 1004 iki 1312 Eur.