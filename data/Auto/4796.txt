Žiema neretai parengia vairuotojams įvairiausių iššūkių, todėl svarbu, kad automobilis veiktų nepriekaištingai ir būtų tinkamai parengtas. Jei norite išvengti gedimų ir jaustis ramiai bei užtikrintai vairuodami sningant ar apledėjusiais keliais, būtina patikrinti tam tikrus automobilio mechanizmus. Atminkite, kad geriau skirti šiokią tokią sumą remontui dabar, nei rizikuoti patirti daug didesnes išlaidas vėliau, kai gedimas dėl nepalankių šalto oro sąlygų bus daug rimtesnis arba, dar blogiau, jei įvyktų avarija. Tad jei norite išvengti su pablogėjusiomis oro sąlygomis susijusių nepatogumų, vadovaudamiesi toliau pateiktasis patarimais pasirūpinkite tinkama automobilio priežiūra. Ką svarbiausia patikrinti Artėjant žiemai būtina atlikti bent įprastą, elementarią transporto priemonės apžiūrą. Patikrinkite automobilio tepalų, aušinimo skysčio lygį, padangų slėgį ir žibintus. Jei autoservise lankėtės senokai, artėjant žiemai būtų neprošal ten nuvykti: tada galėsite būti ramūs, kad temperatūrai nukritus žemiau nulio jūsų automobilis veiks be jokių sutrikimų. Dabar tikrai verta suskubti patikrinti automobilio mechanines ir elektrines sistemas, nes pablogėjus oro sąlygoms ir sutrikus jų veikimui gali kilti rimtų bėdų. Patikrinkite ir visų kitų transporto priemonės sistemų funkcijas. Patikėkite, geriau tą padaryti dabar, nei vėliau, svilinant speigui, suvokti, kad sugedo, pavyzdžiu, užpakalinio stiklo šildytuvas. Patikrinkite antifrizą Jei automobilio aušinimo sistemoje nebus pakankamai antifrizo, termometro stulpeliui nukritus žemiau nulio gali kilti rimtų problemų. Visų prima pasidomėkite automobilio techninėmis charakteristikomis ir išsiaiškinkite, kokio tipo antifrizą turite naudoti. Dėl patikros galite kreiptis į bet kurį vietinį automobilių techninės priežiūros centrą. Apžiūrėkite visą aušinimo sistemą ir įsitikinkite, kad niekur neįtrūkęs radiatorius, aušinimo skysčio žarnelės ir vandens siurblys. Pasirūpinkite automobilio akumuliatoriumi Šaltis gali pakenkti ir automobilio akumuliatoriui, ypač jei važiuoti tenka ne kasdien. Jei pastebite, kad nukritus temperatūrai automobilį sunku užvesti, tikėtina, kad senka akumuliatoriaus energija. Tad jei kyla abejonių dėl akumuliatoriaus būklės, pasirūpinkite, kad jis būtų patikrintas vietiniame techninės priežiūros centre. Kartais nutinka, kad akumuliatorius išsikrauna, nes automobilis keletą dienų būna nenaudojamas arba energija eikvojama veikiant signalizacijai, todėl galbūt verta įsigyti nešiojamąjį akumuliatoriaus įkroviklį. Nepamirškite, kad kilus bet kokiai abejonei geriau drąsiai kreiptis į automobilių elektronikos specialistą, nei laukti blogiausio. Tegul kelias būna tinkamai apšviestas Įsitikinkite, kad apšvietimo sistema veikia nepriekaištingai. Jei žinote, kad automobilio žibintai subraižyti arba nepakankamai apšviečia kelią, skirkite lėšų kokybiškai įbrėžimų šalinimo priemonei. Be to, visada pravartu turėti atsarginių lempučių. Jei automobilis gana senas, galbūt lemputes reikia pakeisti galingesnėmis, kad pagerėtų matomumas. Tik nepamirškite, kad turite naudoti tik automobilio charakteristikas atitinkančias lemputes. Patikrinkite stabdžius Traškesys, cypimas, trūkčiojimas, per lengvai nuspaudžiamas pedalas ir akivaizdus stabdymo kelio pailgėjimas rodo, kad automobilio stabdžių sistemai tikrai reikia skirti dėmesio. Apledėjusiame arba apsnigtame kelyje stabdymo kelias ir taip gerokai pailgėja, o susidėvėję arba sugedę stabdžiai tik dar labiau jį padidins. Štai kodėl į stabdžius negalima numoti ranka. Skirkite dėmesio padangoms Padangų būklė ir kokybė turi nenuginčijamą įtaką vairavimo žiemos sąlygomis stabilumui bei saugumui. Jei protektorius gana nusidėvėjęs, šoninė sienelės pažeistos, padangos netinkamai pripūstos arba tiesiog nekokybiškos, automobilį gali būti sunku suvaldyti slidžiame kelyje. Padangas būtina atidžiai patikrinti, o nustačius kokių nors pažeidimų, pakeisti jas naujomis. Jei įmanoma, reikia įsigyti kuo aukštesnės kokybės padangas. Pasirūpinkite matomumu Vienas iš didžiausių žiemą tykančių pavojų – prastas matomumas. Pakeiskite susidėvėjusius stiklo valytuvus, prisipilkite žiemai skirto stiklo ploviklio, be to, visada turėkite po ranka švarių šluosčių, kuriomis, prireikus, galėtumėte nuvalyti stiklą ir veidrodžius. Automobilyje patartina turėti stiklo valymo priemonės atsargų, nes jai pasibaigus langai labai greitai apsineša druskas ir purvu. Apžiūrėkite, ar nesubraižytas ir neįskilęs lango stiklas, ir žinokite, kad veikiami šalčio šie defektai gali padidėti. Sutepkite gumas, spynas, fiksatorius ir vyrius Labai nukritus oro temperatūrai gali prišalti durų gumos (sandarikliai) nuo oro ir drėgmės, todėl duris teks atidarinėti per jėgą, o taip darant galima sugadinti sandariklius. Sandariklių jokiu būdu netepkite vazelinu, nes jis kenkia gumai. Verčiau įsigykite specialią gumos priežiūros priemonę. Automobilį verta apeiti ir su silikono tepalu: juo reikia patepti vyrius, spynas ir sujungimo vietas. Atlikus šią procedūrą automobilio detalėms nebus baisūs jokie šalčiai. Nenaudokite preparato WD-40, nes tai nėra tinkama sutepimo priemonė. Sukomplektuokite būtinųjų priemonių rinkinį Paruošę automobilį žiemai, skirkite laiko ir pasirūpinkite nelaimės atveju reikalingomis priemonėmis. Pasirūpinkite, kad automobilyje būtų atsarginių lempučių, užvedimo laidai, žibintuvėlis, patikima vilktis, ryški liemenė su atšvaitais, šiltų drabužių, telefono įkroviklis, dar, pavyzdžiui, šokolado ir būtinai vandens. Tokie daiktai gali praversti net įstrigus kamštyje. Jei vietovėje, kurioje gyvenate, gana dažnos sniego pūgos, galbūt verta į automobilį įsidėti ir kokių nors medinių lentelių ar kastuvą, taip pat seną kilimėlį – tokios priemonės pasitarnaus automobiliui įklimpus pusnyje. Jei turite, būtinai pasiimkite ir įvairių įrankių bei atsarginių dalių, pavyzdžiui, aušinimo skysčio butelį, tepalo ir papildomą diržą. Pasirūpinkite automobilio dažų ir metalo apdailos apsauga Druskos mišinys, kuriuo keliai barstomi, kad neapledėtų, sukelia koroziją, todėl artėjant žiemai pašalinkite visas pastebėtas rūdžių dėmes, tinkamai apsaugokite vietas, kuriose atsilupę dažai, jei įmanoma, automobilį nuvaškuokite. Apatinę automobilio dalį taip pat reikėtų reguliariai nuplauti aukšto slėgio srove, padedančia pašalinti druskos ir įvairių koroziją skatinančių tirpalų nuosėdas.