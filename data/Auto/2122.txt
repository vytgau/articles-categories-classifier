Susisiekimo ministerija, siekdama užtikrinti visų eismo dalyvių saugumą, parengė dviračių transporto priemonių vairuotojų atmintinę. Šioje atmintinėje dviratės transporto priemonės suskirstytos į paprastą dviratį, elektrinį dviratį ir mopedą, priklausomai nuo maksimaliai išvystomo greičio ir galios. Atmintinėje pateikiama informacija, kokie dokumentai yra privalomi ir kur konkrečiai transporto priemonei leidžiama važiuoti. Lietuvos didmiesčių ir kurortinių miestų gatvėse vis dažniau pasirodo įvairių elektrinių transporto priemonių, kurios pagal savo technines charakteristikas priskiriamos ne elektriniams dviračiams, o mopedams, nes šių transporto priemonių didžiausias projektinis greitis gali viršyti 25 kilometrus per valandą, o didžiausia naudingoji galia – siekti daugiau kaip 1kW. Susisiekimo ministerija pranešime žiniasklaidai akcentuoja, kad tiek parduotuvėse įsigytos, tiek nuomos punktuose nuomojamos transporto priemonės, kurios laikytinos mopedais, dalyvaudamos viešajame eisme turi būti įregistruotos, apdraustos, turėti techninę apžiūrą, o šių transporto priemonių vairuotojai privalo turėti vairuotojo pažymėjimą su atitinkama vairavimo kategorija (AM arba bet kuria kita motorinių transporto priemonių vairavimo kategorija). Transporto priemonė, kurios projektinis greitis neviršija 25 kilometrų per valandą ir kurios galia yra ne didesnė nei 1 kW, yra vadinama motoriniu dviračiu ir naudojama tokiomis pat eismo sąlygomis kaip ir dviračiai. Tokia transporto priemone, kaip ir dviračiais, galima važiuoti dviračių takais ir dviračių juostomis. Ne mažiau svarbu laikytis ir tinkamos eismo kultūros – pėstieji neturėtų vaikščioti tais takais, kuriais gali važiuoti tik dviračiai, o dviračių vairuotojai, važiuodami bendru taku arba šaligatviu, privalo duoti kelią pėstiesiems, neturi jiems trukdyti ar kelti pavojaus, o pro pat pėsčiąjį dviratininkas turi važiuoti pėsčiojo judėjimo greičiu (3-7 km per valandą), paliekant tokį tarpą iš šono, kad eismas būtų saugus. Susisiekimo ministerija primena, kad važiuojant keliu tamsiuoju paros metu arba esant blogam matomumui, dviračio priekyje turi degti baltos šviesos žibintas, dviračio gale – raudonos šviesos žibintas, o dviračio vairuotojas privalo dėvėti šviesą atspindinčią liemenę arba būti prie drabužių kitiems eismo dalyviams matomoje vietoje prisisegęs šviesą atspindinčius atšvaitus. Dviračio naudotojai (keleiviai) iki 18 metų, važiuodami (vežami) keliu, privalo būti užsidėję ir užsisegę dviratininko šalmą. Kitiems, vyresniems kaip 18 metų asmenims, dviračiu važiuojantiems keliu, rekomenduojama būti užsidėjus ir užsisegus dviratininko šalmą.