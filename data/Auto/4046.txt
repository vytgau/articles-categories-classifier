Sausį asmeninių automobilių (M1) paklausa išaugo 17 proc. iki 1829 vnt., o lengvųjų komercinių transporto priemonių (N1) registravimas padidėjo 4 proc. iki 232 vnt. Kalbant apie atskiras darbo dienas, pati sėkmingiausia buvo sausio 3 d., kuomet įregistruotas net 201 automobilis. Prasčiausia diena buvo sausio 16 d., kuomet įregistruoti 29 automobiliai. Praeitą mėnesį Lietuvos naujų automobilių rinkoje į lyderio poziciją išsiveržė „Toyota“ markė (344 vnt.), antrąją vietą užėmė „Volkswagen“ (278 vnt.), o trečioje liko „Fiat“ (236 vnt.). Tarp prestižinių markių šįkart pirmavo BMW (65 vnt.). Sausį tarp asmeninės paskirties (M1) modelių pirmavo „Fiat 500“ (186 vnt.), „Toyota RAV4“ (82 vnt.) ir „Volkswagen Tiguan“ (80 vnt.). Tarp lengvųjų komercinių automobilių (N1) populiariausias buvo „Renault Master“ (28 vnt.). Tiesa, reikia pastebėti, jog beveik visi „Fiat 500“ (184 vnt.) buvo išregistruoti dar iki mėnesio pabaigos. Sausį Lietuvoje debiutavo visureigis „Cadillac XT5“, pakeitęs SRX modelį. Tuo tarpu žiniasklaidos jau išgarsintas visureigis „Cadillac Escalade“, aprūpintas benzininiu 6,2 l V8 varikliu, nebuvo pats taršiausias (CO2 emisija – 302 g/km) registruotas, kadangi šiuo požiūriu jį kiek pranoko „Bentley Continental GT Speed“.