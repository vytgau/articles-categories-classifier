„Gulintis policininkas“ yra dirbtinis kelio nelygumas, prievartinio transporto priemonės greičio mažinimo elementas. Jo veikimas pagrįstas tuo, kad įveikiant tokią kliūtį dideliu greičiu, automobilio pakabai tenka didelė apkrova ir vairuotojas, vengdamas gresiančio jos remonto ir nemalonių smūgių, būna priverstas mažinti greitį. Tačiau „gulintys policininkai“ problemas kelia ir tvarkingiems vairuotojams, juk juos reikia pervažiuoti vėžlio greičiu. Be to, važiuodamas per dirbtinį iškilumą, automobilis pametėjamas viršun, o tai gali baigtis avarija. „Actibump“ idėja gan paprasta. Sistema kelio dangoje prie „gulinčio policininko“ įtaisytais jutikliais stebi transporto priemonių greitį. Jei automobilio greitis viršija nustatytą ribą, lygiai su kelio paviršiumi gulinti metalo plokštė nusileidžia į 6 cm gylį. Taip automobilio ratai pataiko į dirbtinę duobę, automobilio pakaba gerokai sukrečiama, o netvarkingas vairuotojas pagalvoja, kiek jam kainuos būsimas remontas. „Edeva“ specialistai tvirtina, kad jų sistema saugesnė už įprastus „gulinčius policininkus“ ir tvarkingai važiuojančių vairuotojų neverčia stabdyti ir vėl bėgėtis, taip be reikalo deginant kurą ir teršiant orą. „Actibump“ sistema jau įdiegta kai kuriuose Švedijos miestuose: Linšiopinge, Upsaloje, Malmėje, Vesterose ir ant garsiojo Eresūno tilto, o jau visai greitai bus įrengta ir Helsinborge. Vietiniai vairuotojai naujieną tinkamai įvertino: kompanijos „Edeva“ duomenimis, tuose ruožuose greičio viršijimo atvejų sumažėjo 95 proc.