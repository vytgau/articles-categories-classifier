Pagal naująjį planą, „Ford“ šiuo laikotarpiu į naujos kartos automobilius investuos 11 mlrd. dolerių. Palyginimui, ankstesniame plane buvo numatyta daugiau nei per pusę mažesnė, 4,5 mlrd. dolerių siekianti investicija. „Ford“ vadovai teigia, kad iš 40 planuojamų naujų modelių, 16 bus visiškai varomi elektra, o likę 24 - hibridiniai automobiliai. „Mes šiam planui esame visiškai įsipareigoję - savo populiariausius ir garsiausius automobilius elektrifikuosime. Jei norime, kad elektrifikacija būtų sėkminga, turime tai daryti su automobiliais, kurie jau yra populiarūs“, - reporteriams teigė „Ford“ atstovai. Konkurentai „General Motors“, „Toyota“ ir „Volkswagen“ jau anksčiau paskelbė apie ambicingus planus plečiant savo elektrinių bei hibridinių automobilių pasiūlą. Didieji gamintojai pastaruoju metu Kinijoje yra spaudžiami pereiti prie švaresnių technologijų, be to, spaudimą jie patiria ir iš toliausiai elektromobilių srityje pažengusios kompanijos „Tesla“.