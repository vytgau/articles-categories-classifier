Tuomet jo visų detalių būklę kruopščiai įvertino „Dekra“ specialistai. Visa tai pateikiama išsamioje ataskaitoje. Tad gero skaitymo, ir tikimės, kad ši informacija padės lengviau apsispręsti ieškant naudoto automobilio. 100 000 km su 2008 m. „Renault Laguna III 2.0 dCI“: „Renault“ vilties spindulėlis Ankstesnė „Laguna“ karta sugadino „Renault“ automobilių vardą. Pažiūrėkime, ar šis modelis sugebės grąžinti reputaciją. 2008 metų kovo pradžia. Nauju maratono dalyviu ruošiamės keliauti į Ženevos automobilių parodą. „O Dieve, kodėl „Laguna“?“ – taip į būsimą kelionę reagavo kai kurie mūsų kolegos iš vokiškojo „Auto Bild“. Taip reiškiamas nepasitikėjimas turi pagrindą. Už savo prastą reputaciją „Laguna“ gali būti „dėkinga“ antrajai kartai, kuri neišsiskyrė ypatingu patvarumu. Priešingai: mūsų atliktas „Laguna II 1.9 dCi“ ilgalaikis testas tik patvirtino taisyklę, kad visi šio modelio pirkėjai turi rūpesčių. Įveikus 60 000 km, mūsų praėjusios kartos herojė dideliu greičiu važiuodama greitkeliu staiga pradėjo dūmyti it senas garvežys. Sugedo turbokompresorius ir tarpinio oro aušinimo sistema (interkuleris). „Renault“ automobilių gamintojai prisipažino turį bėdų dėl šio modelio kokybės, bet mes, kaip ir dauguma kitų pirkėjų, jau susidarėme ne kokią nuomonę apie šį prancūzų modelį. Taigi, ar dabar reikalai pagerėjo? Pagyvensime – pamatysime. Vos atvykus naujam modeliui, redakcijoje kilo diskusija apie naujojo „Laguna“ dizainą. Vieni teigė, kad mašina graži ir išsiskiria tarp konkurentų, jai būdingas lengvumas, kurio trūksta, pvz., „Passat“ modeliui. Kiti apgailestavo, kad madingai stilizuotas galas riboja bagažo pervežimo galimybes. Sunku su tuo nesutikti: „Laguna“ universalas nėra sukurtas vežti didelį bagažą. Maksimali 1600 l bagažinės erdvė gerai atrodo, deja, tik paveikslėlyje... Norite įdėti du dviračius? Jums gerokai trukdo siauroka bagažinės anga. Iš automobilio, gaminamo „Tour de France“ dviračių lenktynių gimtinėje, tikėjomės šiek tiek daugiau. Privalumas – atskirai atidaromas galinis langas ir daug įvairių dėtuvių. „Bagažinės dangčio amortizatoriai neatlaiko durelių svorio, pradėjo klibėti priekinės kairės ašies svirtis“, – toks įrašas atsirado žurnale, nuvažiavus 25 896 km. Abu gedimai buvo pašalinti pagal garantiją, bet tokios bėdos, kai tokia maža rida – negi ir vėl prasideda košmaras? Laimė, tai buvo tik bloga pradžia. Likusius kilometrus mūsų „Laguna“ įveikė ramiai, nesuteikdama mums jokio pagrindo nerimauti. Penkiolika bandytojų, daug vaikų, šunų ir tonos įrangos, kartais net priekaba – prancūzų automobiliui tikrai nebuvo lengva šiame ištvermės maratone. Daugiausia pagyrimų „Laguna“ sulaukė ilgesnėse kelionėse. „Patogi sėdėjimo padėtis prie vairo, daug vietos gale ir paprastas valdymas“, – byloja vieno kolegos įrašas dienoraštyje. „Viduje viskas palieka gerą įspūdį. Puikiai veikia beraktė automobilio atrakinimo sistema“, – automobilį giria kitas bandytojas. Norite nulenkti galinių sėdynių atlošus? Tereikia paspausti vieną mygtuką ir prieš akis matyti idealiai plokščios grindys. Iš pirmo žvilgsnio salonas atrodo gerai ir šiuolaikiškai. Prietaisų skydelis gražus ir patvarus, viskas veikia be priekaištų. Nuvažiavus 100 000 km nesimatė beveik jokių salono nusidėvėjimo požymių. Deja, pažvelgus atidžiau, šen bei ten buvo matyti šiokių tokių trūkumų, pvz., prastai surinktas plastikas. Šoninėse bagažinės sienelėse esančių dėtuvių dangteliai atrodė tokie seni, tarsi bandomas „Renault“ universalas jau būtų nuvažiavęs kelis šimtus tūkstančių kilometrų nepaprastai sunkiomis sąlygomis. Daugiausia kritikos žodžių skirta važiuoklei. Dauguma testuotojų sakė, kad ji per kieta. Kelio nelygumai, deja, jaučiami mašinos viduje. Dyzelinis 173 AG variklis dirba tyliai ir taupiai. Daugeliui patiko didelis sukimo momentas, todėl nereikėjo dažnai perjunginėti pavarų. Deja, išardę automobilį po 100 000 km testo, pastebėjome per didelį kai kurių mūsų taip išgirto variklio detalių nusidėvėjimą. Labiausiai susidėvėjo švaistiklių įdėklai ir skirstomieji vėlenėliai. Tai dar nereiškia, kad variklis skaičiuoja paskutinius kilometrus, tačiau tokį vaizdą automobiliuose, pravažiavusiuose vos 100 000 km, matome labai retai. Dar labiau nustebino įtrūkusi variklio galvutė. Varikliui įkaitus metalas išsiplečia ir nedideli įtrūkimai užsispaudžia, o variklio kompresija išlieka nepakitusi. Specialistai sako, kad tokiu varikliu be papildomo remonto galima nuvažiuoti dar bent 100 000 km. Susumavus rezultatus, trečios kartos „Laguna“ universalas mūsų ilgalaikių testų lentelėje atsidūrė gana aukštoje 23 vietoje. Tai neblogas rezultatas, turint omenyje, kad „Ford Mondeo“ pasirodė kur kas blogiau – 40 vieta. Gedimai ir remontai 25 896 km Pakeista priekinės kairės ašies svirtis. Elementas pakeistas pagal garantiją. 57 117 km Pakeistos priekinės ir galinės stabdžių trinkelės (90,94 Eur). 82 143 km Pakeistas variklio dangčio laikymo rankenėlės tvirtinimas (pagal garantiją). 99 450 km Pakeistas sugedęs išmetamųjų dujų temperatūros daviklis (pagal garantiją). Komentarai išardžius po testo: išardžius paaiškėjo silpnoji dyzelinio variklio pusė Tiesa, maksimali galia pasirodė 3 AG mažesnė (169,9 vietoj 173) nei deklaravo gamintojas, bet šis skirtumas telpa matavimo paklaidos ribose. Net degalų sąnaudos (testuojant vidutiniškai 8,7 l/100 km) ir beveik nulinis „apetitas“ variklio alyvai (įpilti vos du litrai per 100 000 km) nedavė pagrindo įtarti, kad kažkas negerai. Išardę variklį nustebome: stipriai susidėvėję įdėklai, visiškai subraižyti abiejų skirstomųjų velenų guoliai, suskilusi cilindrų galvutė (visų keturių cilindrų). Tiesa, dėl aukštos temperatūros tarpeliai gana greitai užsitraukia, bet vis tiek tai nėra normalu. „Dekra“ ekspertas įsitikinęs, kad tokios būklės mūsų „Laguna“ variklis galėtų įveikti dar mažiausiai 100 000 km. Tačiau sutinka, kad įdėklus reikia keisti nedelsiant. Įdomu tai, jog „Renault“ atstovai teigia, kad jų pačių gamykloje atliktas ilgalaikis testas rodė panašų nusidėvėjimą – prancūzai mano, kad tai normalu ir neturi jokios įtakos variklio darbui. Vis dėlto nuo 2009 metų 2.0 dCi variklyje naudojami sustiprinti įdėklai. Kyla klausimas kodėl? Laimė, nepaisant variklio bėdų, visa kita išardžius automobilį nekėlė jokių rūpesčių. Didelės plastiko apsaugos puikiai sulaikė visus nešvarumus, kurie galėtų patekti į variklio skyrių. Švarūs ir – labai svarbu – visiškai be rūdžių beveik visi kėbulo elementai. Korozijos nebuvo net išmetamųjų dujų sistemoje, kuri atrodė taip, tarsi mašina ką tik išvažiavo iš gamyklos. Transmisija? Nė ant vieno pavarų dėžės krumpliaračio nematyti nusidėvėjimo požymių. Tą patį galime pasakyti apie sinchronizatorius. Mūsų ištvermės maratonas nepaliko beveik jokių žymių ant elektros kontaktų. Prietaisų skydelis irgi nedavė pagrindo skųstis – trukdė tik kažkur centrinėje konsolėje girdimas barškesys. Ne per geriausiai užsidaro ir bagažinės šoninėse sienelėse esančių dėtuvių dangteliai. „Renault' automobilių gamintojas pabrėžia, kad nuolat tobulina savo transporto priemonių kokybę, ir tokių netikslumų naujuose modeliuose turėtų būti išvengta.  Išvada Dar prieš kelerius metus priekaištai „Renault“ automobiliams dėl kokybės trūkumų buvo įprastas dalykas. Gamintojas kai kurias klaidas pripažino, kai kurių ne, tačiau svarbiausia – žadėjo stipriai pagerinti kokybę. Matome, kad tai nebuvo tušti žodžiai. Mūsų bandytas „Laguna 2.0 dCi“ išlaikė vadinamąjį brandos egzaminą ir gavo penkis su minusu. Automobilis pasirodė labai gerai, tik šiek tiek nemalonų jausmą paliko variklio būklė... Galutinis įvertinimas 5– Techniniai gamintojo duomenys Variklis – tipas/cilindrų sk./vožtuvai: turbodyz./L4/16 Darbinis tūris (cm3): 1995 Maks. galia AG esant aps./min.: 173/4000 Maks. sukimo momentas (Nm esant aps./min.): 380/2000 Maks. greitis (km/h): 215 Pavarų dėžė: 6 mech. Stabdžiai – priek./gal.: disk. vent./disk. Ilgis/plotis/aukštis (mm): 4803/1811/1445 Padangų dydis: 215/50 R 17 Automobilio svoris/kraulumas (kg): 1580/483 Bagažinės talpa (l): 508/1593 Degalų bako talpa (l): 66