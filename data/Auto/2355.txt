Kaip rašoma pranešime žiniasklaidai, būtent varžybos Zarasuose tapo puikia treniruote gausiam būriui būsimų „Samsonas Rally Rokiškis“ dalyvių. Pasinaudoti proga padaryti gerą treniruotę suskubo ir „RR Team“ – Renaldo Šeinausko ir Rūtos Krikščiūnaitės komanda. Ekipažas į lenktynes išvyko tiesiai iš atostogų ir nusiteikęs tik lengvai pramankštinti raumenis, tačiau kaip visuomet varžybose duetas pasidavė azartui ir įsitraukė į kovą dėl pozicijų. „Zarasuose pavyko pasiekti gerą rezulatatą. Iškovojome trečiąją vietą 2wd+ klasėje, kurioje lenktyniavome su gerokai galingesniais automobiliais. Absoliučioje įskaitoje finišavome ketvirtoje vietoje. Treniruotė buvo gana sunki dėl sudėtingos kelio dangos – didelių provėžų ir minkšto kelio. Nors finišavome laimingi, tačiau greitai iš mechanikų sužinojome, kad automobiliui reikia nemažai remonto, nes treniruotė buvo per stipri. Atlikti remonto darbus turime kelias dienas, iki „Samsonas Rally Rokiškis“ varžybų“, – sakė komandos pilotas R. Šeinauskas. Komanda tikina, kad toks intensyvus varžybų grafikas neleidžia nė akimirkai atsipūsti. Be to, „RR Team“ aptarnauja ir kelis kitus ralio automobilius, todėl pluša iš peties, mat visi prie starto turi stoti maksimaliai pasiruošę.  „Labai džiaugiamės turėdami stiprią komandą. Kiekvienas mūsų ekipos narys savaip prisideda prie komandos gyvavimo su nepaprastai dideliu entuziazmu. Šis ralis – tai naujos varžybos Lietuvos čempionate, kurių greičio ruožai niekam nežinomi. Lauksime jūsų palaikymo Rokiškyje“, – kalbėjo komandos šturmanė R. Krikščiūnaitė. Komanda tikina, kad Rokiškyje laukia kova ne tik viena ašimi varomų automobilių klasėje, bet ir specialioje „BMW Cup“ įskaitoje. Šiuo metu čia registruoti keturi ekipažai, tačiau klasė pamažu plečiasi, nes vien „RR Team“ garaže yra kuriami du nauji, šios įskaitos reikalavimus atitinkantys sportiniai automobiliai. Be to, po dvi savaites trukusio ralio varžybų maratono komandos lenktynininkas R. Šeinauskas laiko ilsėtis vėl neturės, kadangi vyks į Vengriją, kur atstovaus Lietuvai pasaulio aviamodeliavimo varžybose.