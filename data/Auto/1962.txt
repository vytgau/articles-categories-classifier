SVX versija nuotykių entuziastams siūlo visiškai naują lygmenį – sportišką visureigį, visai nebijantį bekelės. Jis bus siūlomas tik su „Jaguar Land Rover“ 5 litrų darbinio tūrio kompresoriniu V8 benzininiu varikliu, generuojančiu 525 AG ir 625 Nm sukimo momentą. Pastarasis veiks išvien su aštuonių laipsnių automatine pavarų ir dviejų laipsnių perdavimo dėže. Patobulinta automobilio važiuoklė padidins automobilio pravažumo galimybes. Hidraulinė stabilumo užtikrinimo sistema (Hydraulic Active Roll Control), lengvojo aliuminio kėbulo architektūra bei visų ratų pneumatinė pakabos sistema, padangos su agresyviu protektoriaus raštu bei nauja „Terrain Response 2“ prisitaikymo prie kelio tipo sistema pagerina automobilio valdymą bekele. Kitos „Discovery“ dinaminės sistemos – įkalnės bei nuokalnės kontrolė, elektroninė traukos kontrolė (ETC), dinaminio stabilumo kontrolė (DSC), reljefo kontrolė (ATPC) bei kintamasis vairo stiprintuvo valdymas (EPAS) – padės įveikti kelio nesklandumus.  Frankfurto parodoje demonstruojamas modelis išsiskiria atlasine pilka „Tectonic Grey“ kėbulo spalva. Salone – unikalių spalvų akcentų deriniai su logotipo raidės „X“ atvaizdais ant sėdynių apmušalų. Transformaciją užbaigia juodos spalvos šoninės ventiliacijos angos su „V8“ ženklu, tokios pat spalvos grotelės, juodi stogo bagažinės skersiniai ir stogo įrenginys su dviem papildomomis lempomis matomumui pagerinti. „Discovery SVX“ bus pirmasis rankomis SVO techniniame centre surinktas „Land Rover“, kurio gamyba bus pradėta 2018-aisiais metais.