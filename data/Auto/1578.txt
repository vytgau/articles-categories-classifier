Bet per kelerius metus situacija gali pasikeisti, rašo thetruthaboutcars.com. Dalis automobilių gamintojų, pvz., „Ford“, kai kuriuose modeliuose jau pakeitė galinio vaizdo veidrodėlius vaizdo kamerų sistema. „Nissan“ pateikė tokį variantą Japonijos rinkai, o „General Motors“ pristatė „Gentex“ gamintą „Full Display Mirror™“ sistemą modeliui „Cadillac CT6“ 2016 m. Natūraliai kilus klausimui, ar pakeisti LCD ekraną bus daug brangiau nei paprastą veidrodėlį, „IHS Markit“ atsako – visa tai tik laiko klausimas. Portalas „Automotive News“, remdamasis tyrimų duomenimis, rašo, kad šiemet panoraminių (kameromis perduodamo išsamaus vaizdo) galinio vaizdo veidrodėlių pagaminta 70 tūkst., iki 2025 m. jų bus pagaminta apytikriai 1,8 mln. „IHS Markit“ technologijų analitiko Briano Rhodeso teigimu, susidomėjimas panoraminiais vaizdo veidrodėliais didėja, „matome stiprų judėjimą Šiaurės Amerikoje ir Japonijoje“. „General Motors“ artimu metu jau planuoja siūlyti šį komplektą kaip vieną iš pasirinkimų „Cadillac“, „Buick“ ir „Chevrolet“ modeliams, „Nissan“ siūlo tokią galimybę Amerikai 2018 m. su modeliu „Armada“. Kol kas vaizdo kamerų sistemą vienu mygtuko paspaudimu galima pakeisti į įprastą galinio vaizdo veidrodėlį, tačiau tikimasi, kad galiausiai veidrodėlių neliks. Manoma, kad iki 2025 m. hibridinių modelių kasmet bus parduodama po 1,4 mln. Tiesa, veidrodėlių eliminavimui įtakos turės įstatymai. Nors atsisakius šoninių veidrodėlių, žymiai sumažėtų degalų sunaudojimas, JAV Kelių eismo saugumo administracijos įstatai jų reikalauja. Jei vis tik būtų nuspręsta jų atsisakyti, šoninio vaido kamerų gamyba pasiektų 423 tūkst. vienetų iki 2025 m. „Gentex“ atstovų teigimu, siūlomas abu variantus teikiantis sprendimas. Jei įrangos gamintojai siūlytų sprendimą, kuris leistų išsaugoti ir šoninio vaizdo veidrodėlius, ir video sistemą, kuri mažintų akląją zoną, toks sprendimas būtų paklausus bet kokioje pasaulio vietoje. Kompanijos vadovo Steve‘o Downingo teigimu, „reguliuojamosios nuostatos JAV, Japonijoje, Europoje ir Korėjoje skiriasi“. Anot jo, kompanija siūlo produktą, kuris suteiks galimybę visiems automobilių gamintojams naudoti vienodą techninių priemonių rinkinį. S. Downingas tikisi 2019 m. pagaminti 500 tūkst. hibridinių vaizdo veidrodėlių „General Motors“, „Subaru“ ir dar trims kompanijoms, kurių neįvardino, tačiau „Gentex“ – toli gražu ne vienintelė kompanija, svarstanti tokį variantą. Dauguma gamintojų jau pristatė prototipus, kurie pakeitė veidrodėlius su kameromis, tik laiko klausimas, kada technologija prasiskverbs į masinę gamybą. Šiaip ar taip, tai dar viena brangi technika, ja pakeisti esamus veidrodėlius kainuos 10–20 kartų daugiau. Linkime gamintojams turėti omenyje du žodžius – pasirinktinas priedas.