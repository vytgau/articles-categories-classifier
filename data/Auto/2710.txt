KZ2 kartai Aukštadvario trasoje lengvai viršijo 100 km/val. greitį, o jų pagreitis nuo starto linijos – dar įspūdingesnis, nei „Formulės-1“ bolidų. Trečiajame Lietuvos čempionato etape KZ2 klasėje startavo net 18 lenktynininkų, tarp kurių – bene visi geriausi Lietuvos kartingo sportininkai: tik šįmet KZ2 klasėje debiutavęs 15-metis vilnietis Justas Jonušis, Europos kartingo čempionate KZ2 vairuojantis Rokas Baciuška, Lietuvos KZ2 čempiono vardą ginantis Paulius Paškevičius ir kiti. Geriausią rezultatą kvalifikacijoje parodęs P. Paškevičius laimėjo ir pusfinalio, ir finalo važiavimą, antrąją vietą pusfinalyje bei trečiąją finale užėmė Evaldas Dzialtuvas, o trečiąją pusfinalyje bei antrąją finale – R. Baciuška. Jauniausias šiose varžybose sportininkas J. Jonušis abiejuose važiavimuose finišavo ketvirtas. „Lenktynės man buvo labai gera treniruotė. Šeštadienį treniravomės šlapioje trasoje, o prieš lenktynes ji jau buvo išdžiuvusi, taigi reikėjo iš naujo ieškoti geriausių trajektorijų ir nustatymų. Patirtis lenktynėse yra labai svarbi. Per finalo važiavimą pajutau, kad jau imu suprasti, kaip būti greitam su nauja technika“, – pasakojo J. Jonušis, KZ2 pirmą kartą išbandęs vos prieš du mėnesius. Lenktynės Aukštadvaryje praėjo gana ramiai. Pirmieji sportininkai išlaikė savo pozicijas nuo pat starto iki finišo, o daugiau kovos vyko dėl trečiosios pozicijos. Į ją po starto išsiveržė R. Baciušką aplenkęs J. Jonušis, bet tuomet jis patyrė tai, kas nutinka visiems KZ2 klasės naujokams. Dėl įspūdingo šių kartų greičio ilguose posūkiuose labai lengva perkaitinti galines padangas, o joms įkaitus gerokai suprastėja sukibimas ir kartas ima slidinėti trasoje. J. Jonušiui besivejant lyderius būtent taip ir nutiko, tad slystelėjęs jis turėjo du ratus važiuoti itin atsargiai ir atiduoti poziciją už nugaros buvusiems varžovams. Susigrąžinęs greitį jis aplenkė Lauryną Razą ir pakilo į ketvirtąją poziciją, o tuo tarpu R. Baciuška aplenkė E. Dzialtuvą. „Man tai buvo labai įdomios ir ateičiai naudingos varžybos. KZ2 kartas yra visai kitoks nei OK, su kuriuo dalyvauju Europos čempionate. KZ2 turi šešias pavaras, jo valdymas gerokai panašesnis į automobilio. Lenktyniavimas su juo – labai gera patirtis žiedinėms lenktynėms“, – užsiminė J. Jonušis. „Micro“ klasės lenktynėse startavo tik keturi jaunieji sportininkai. Finalinį važiavimą laimėjo Laurynas Žadeika, antrąją vietą užėmė Edgaras Kelmas, trečias finišavo Markas Usevičius, o ketvirtoji vieta atiteko Markui Šilkūnui. „Mini“ klasė buvo kiek gausesnė, joje startavo šeši berniukai. Greičiausias finale ir čia buvo L. Žadeika, antras finišavo Ferapontas Barinovas, o trečiąją vietą pelnė E. Kelmas.