Kaip rašoma pranešime žiniasklaidai, ENTPTA yra žinoma nemažai atvejų, kai transporto priemonių prekybininkams (importuotojams) teismai yra paskyrę administracines baudas už eksploatuoti netinkamų transporto priemonių tvarkymo organizavimo nevykdymą arba netinkamą vykdymą. Pavyzdžiui, Telšių rajono teismas vienos įmonės savininką yra nubaudęs 7240 eurų administracine bauda už tai, kad jis, organizuodamas įmonės veiklą, neorganizavo ir nefinansavo eksploatuoti netinkamų transporto priemonių tvarkymo. Tokią pačią baudą už analogišką nusižengimą yra paskyręs ir Klaipėdos apylinkės teismas. Šiuo atveju buvo nubaustas bendrovės, per trejus metus į Lietuvą importavusios šiek tiek daugiau kaip 100 lengvųjų automobilių, direktorius. ENTPTA vadovas Vladimiras Jankoitas ragina smulkiuosius importuotojus nelaukti patikrinimų ir griežtų baudų, o importuotojų pareigų vykdymu pasirūpinti jau dabar. „Nors pasitaiko ir piktybiško pareigų vengimo, šiandien dar tikrai susiduriame su atvejais, kai smulkieji prekeiviai naudotais automobiliais tiesiog nežino, jog jie privalo vykdyti automobilių importuotojų pareigas – finansuoti tinkamą susidarančių automobilio atliekų sutvarkymą, informuoti visuomenę apie būtinybę tvarkyti atliekas ir taip pat pateikti ataskaitas apie tai“, – pasakoja V. Jankoitas. Gamintojų ir Importuotojų Asociacijos vadovas Alfredas Skinulis rekomenduoja smulkiesiems importuotojams aklai nepasikliauti galimybe nustatytas pareigas vykdyti individualiai. Vykdydami individualiai numatytas pareigas automobilių importuotojai privalo ne tik pasirašyti sutartis su atliekų surinkėjais, bet ir įvykdyti jiems numatytas eksploatuoti netinkamų transporto priemonių ir jų dalių perdirbimo ar kitokio naudojimo užduotis, vykdyti visuomenės švietimą, pateikti viskas reikalingas ataskaitas atsakingoms institucijoms. Anot A. Skinulio, individualiai vykdyti importuotojų pareigas yra labai sudėtinga ir brangu, kur kas pigiau savo pareigas patikėti gamintojų ir importuotojų organizacijoms. „Susibūrę į organizaciją, importuotojai sugaišta mažiau laiko, sutaupo resursų. Ir jau tikrai gali išvengti kelis tūkstančius siekiančių baudų, kas nedidelei įmonei gali reikšti net bankrotą“, – sako A. Skinulis. „Regitros“ duomenimis, į Lietuvą per metus įvežama apie 200 tūkstančių transporto priemonių, tuo tarpu finansuojamas tik apie 20 proc. automobilių atliekų sutvarkymas. Pagal teisės aktus, kurių įgyvendinimą prižiūri Aplinkos ministerijai pavaldžios institucijos bei policija, finansuoti automobilio atliekų tvarkymą privalo automobilio gamintojas arba importuotojas. Lietuvoje gamintojai ir importuotojai jungiasi į organizacijas, kurioms deleguoja savo pareigas. ENTPTA vienija įmones, užsiimančias eksploatuoti netinkamų transporto priemonių apdorojimo veikla, kuri apima transporto priemonių surinkimą, vežimą, ardymą, išmontavimą, atliekų rūšiavimą, pridavimą ir pan.