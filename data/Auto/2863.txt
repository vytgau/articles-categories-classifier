„Šie metai mums kiek neįprasti, mat dėl šaltų orų automobilių sezonas prasidėjo kur kas vėliau nei ankstesniais metais. Tad paskelbę atrankos pradžią balandį sulaukėme ne vieno laiško su dar konstruojamų automobilių nuotraukomis, o ne jau baigtais projektais. Galiausiai net ir atranką turėjome pratęsti iki birželio vidurio, mat gavome dešimtis laiškų su prašymais priimti į parodą ir pažadais automobilius pabaigti iki Joninių, kada ir vyksta festivalis“, – sako JDM.lt komandos, organizuojančios „Chill‘n‘Grill“ festivalį, viešųjų ryšių atstovė Dina Sergijenko. Atranka į automobilių parodą festivalyje atskleidė ne vieną įdomią tendenciją. Pavyzdžiui, sako JDM.lt komanda, jeigu ankstesniais metais trūko merginų, vairuojančių modifikuotus automobilius, šiemet jos noriai pildė atrankos anketą. „Be to, turime ne vieną porą, vairuojančią išskirtines transporto priemones. Anksčiau buvo įprasta, kad automobilis vaikino, o mergina sėdi keleivio vietoje, šiemet vis daugiau pavyzdžių, kai tiek vaikinas, tiek mergina poroje turi po išskirtinį automobilį“, – pasakoja D. Sergijenko.  Jau tradicija tapo tai, kad bene trečdalis visų užpildytų atrankos anketų – su vienokiais ar kitokiais BMW automobiliais. Ankstesniais metais, pastebi komanda, panašią tendenciją demonstravo ir VAG grupės automobilių vairuotojai, visgi šiemet jų – gerokai kukliau. Ganėtinai įdomiai atrodo lietuvių noras modifikuoti ne tik įprastą kėbulo tipą – sedano, hečbeko ar universalo – turinčius automobilius, bet ir netradicinius: mikroautobusus ar netgi komercinius lengvuosius automobilius. Anot organizatorių, tai rodo, kad žmonės nori keliauti patogiai ir erdviai, bet tuo pačiu – gerai atrodyti. Viena labiausiai šiemet išaugusių festivalio parodos dalių – modifikuoti motociklai. „Paskutinius kelerius metus vis pavykdavo prisikviesti vieną kitą stilingo išskirtinio motociklo vairuotoją. Šiemet nusprendėme skirti jiems daugiau dėmesio ir užtikrinti išskirtines sąlygas. Taktika pasiteisino, tad „Bikeshop.lt“ zonoje tikrai bus į ką akis paganyti“, – žada D. Sergijenko. Automobilių kultūros festivalį, vyksiantį birželio 23-25 dienomis, tradiciškai aplankys ir nemažas desantas svečių Estijos, Latvijos ir Lenkijos. Dauguma jų kelis šimtus kilometrų iki Dauguose esančios stovyklavietės, kur „Chill‘n‘Grill“ vyksta jau trečius metus iš eilės, atkeliaus žemintas važiuokles turinčiais automobiliais. „Toks dėmesys renginiui ir noras atvykti, nesvarbu, kad ne visada modifikuotomis mašinomis lengva ar patogu važiuoti, išties džiugina“, – neslepia JDM.lt komanda.