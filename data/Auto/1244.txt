Informacija apie kelių būklę yra nuolat atnaujinama ir skelbiama Eismo informacijos centro interneto svetainėje www.eismoinfo.lt. Lietuvos automobilių kelių direkcija prie Susisiekimo ministerijos ir valstybės įmonė „Kelių priežiūra“ rūpinasi, kad valstybinės reikšmės kelių tinklas būtų prižiūrimas tinkamai, nuolat stebi kelio dangos būklę bei oro sąlygas ir operatyviai reaguoja joms pasikeitus. Kad eismo sąlygos būtų kuo geresnės, formuojantis pavojingam plikledžiui, valstybinės reikšmės kelių ruožai yra barstomi prevenciškai. Lietuvos automobilių kelių direkcija ir VĮ „Kelių priežiūra“ dar kartą atkreipia eismo dalyvių dėmesį, kad žiemą kelio dangos būklė gali kisti labai dažnai, t. y. tą pačią dieną gali būti lietus, sniegas, šlapdriba, plikledis, oro temperatūrų svyravimai, ir prašo visada įvertinti kelio dangos būklę, neskubėti, rinktis saugų greitį ir laikytis saugaus atstumo. Taip pat, atsižvelgiant į galimybes, rekomenduojama vykti pagrindiniais keliais, nepaisant ilgesnių atstumų. Atkreipiame dėmesį, kad žiemos metu keliai valomi pagal kelių priežiūros lygius, pirmenybę teikiant magistraliniams keliams, tada krašto ir tik tada rajoniniams. Apie slidžius (nesaugius) kelio ruožus prašome informuoti eismo informacijos centro operatorius telefonu 8 5 232 9677 arba trumpuoju numeriu 1871. Primenama: 1) Rytais, po naktinio šaltuko, dėl temperatūros skirtumų tiltai ir viadukai būna slidūs, pavojingesnės yra žemesnės, arčiau vandens telkinių, pelkių, upelių, bei miškingose vietovėse esančios kelio vietos. Čia temperatūra paprastai būna vienu ar dviem laipsniais žemesnė, todėl ir plikledžio tikimybė čia didesnė. Būtina atkreipti dėmesį į šiuos pavojingus ruožus ir sumažinti greitį prieš juos. 2) Būtina laikytis saugaus atstumo keliuose, kuris turėtų būti 3 kartus didesnis nei vasarą. 3) Atsižvelgiant į meteorologines sąlygas, reikėtų nelenkti kitų transporto priemonių, jei nėra būtinybės, o persirikiuojant būti ypač atidiems. 4) Būtina atsižvelgti į kelio dangos būklę ir pasirinkti saugų, o ne maksimaliai leistiną, greitį.