Teigiama, jog koncepcinio „Audi e-tron Sportback“ bendra sistemos galia sieks 320 kW, viena akumuliatoriaus įkrova bus galima nuvažiuoti iki 500 km, o kelią apšvies vieni pažangiausių žibintų pasaulyje. Neseniai vykusioje spaudos konferencijoje „Audi AG“ valdybos pirmininkas Rupertas Stadleris pažadėjo, kad 2018-ieji taps „Audi“ elektrinio mobilumo proveržio metais. Pravėrus Šanchajuje debiutuojančio „Audi e-tron Sportback“ kupė dureles, atsiveria šviesiais apmušalais puoštas erdvus salonas. Vos užmetus žvilgsnį, į akis krenta itin asketiško valdymo priemonių rinkinio ir LCD ekranų (kai kurie iš jų – jutikliniai) derinys. Įvairių dydžių ir formų ekranai išdėstyti visame salone – centrinėje konsolėje, priekinėse durelėse ir net vietoje įprastinio rodmenų skydelio. Ekranuose pateikiama išsami informacija, užtikrinanti sklandžią sąveiką su borto sistemomis. Įprastus galinio vaizdo veidrodėlius pakeitė nedidelės vaizdo kameros. Šis neįprastas konstrukcinis sprendimas leido atsisakyti į šonus atsikišusių masyvių korpusų, taip padidinat kėbulo aptakumą ir beveik visiškai eliminuojant vadinamąją akląją zoną. Minėtų galinio vaizdo kamerų vaizdas rodomas durelėse sumontuotuose puikiai matomuose ekranėliuose, kurių vieta parinkta taip, kad jie būtų į įprastą galinio vaizdo veidrodėlį žiūrinčio vairuotojo žvilgsnio aprėptyje. Šią technologiją „Audi“ specialistai laiko techniniu anonsu ir neatmeta jos pritaikymo kituose modeliuose galimybės. Naujajame „e-tron Sportback“ kupė įdiegtas ilgalaikėje „Audi“ elektrinio mobilumo strategijoje patvirtintas pavaros mechanizmas, kurį sudaro net 3 elektros varikliai. Vienas jų sumontuotas priekiniame tilte ir suka priekinius ratus. Kiti du patalpinti galinio tilto konstrukcijoje ir teikia judesį galiniams ratams. Tokia konstrukcija įprastą kupė paverčia „Audi“ modeliams itin būdingu „quattro“ automobiliu su visų varomų ratų sistema. Bendra trijų variklių galia – 320 kW, tačiau, įjungus specialų režimą, galimas trumpalaikis jos padidinimas iki 370 kW. 100 km/val. greitį elektromobilis pasiekia per 4,5 sek. Vertinant pagal elektromobiliams skirtą NEDC metodiką, 95 kWh talpos akumuliatoriaus įkrova užtikrina iki 500 km ridą. Kaip ir anksčiau pristatytame „e-tron quattro“ SUV koncepte, didžiulis skysčiu aušinamas ličio jonų eigos akumuliatorius įrengtas keleivių salono grindyse. Šis sprendimas užtikrina žemą automobilio svorio centrą ir tolygų (santykiu 52:48 (priekis/galas) svorio pasiskirstymą tarp ašių. CCS kombinuoto įkrovimo sistema užtikrina galimybę įkrauti akumuliatorių tiek iš pastovios, tiek iš kintamos srovės šaltinio. Naujojo koncepto apšvietimo sistema – dieną ir naktį šviečiantis inovacijų komplektas. Priekinių ir galinių žibintų blokai – „Matrix LED“ tipo, lazerinių ir OLED diodinių šviesos šaltinių derinys. Šviesos srauto formavimo ir paskirstymo procesus valdo specializuoti į aplinkos apšviestumą reaguojantys valdikliai. Be to, „Audi e-tron Sportback“ koncepto žibintai atlieka ne tik apšvietimo, bet ir šviesos komunikacijos su aplinka funkciją, t.y., siunčia šviesos signalus. Pastaruosius, atsižvelgiant į eismo sąlygas ir automobilio padėtį bei vairavimo situaciją, taip pat parenka išmanūs valdikliai arba įjungia pats vairuotojas. Kartu su dienos šviesos lemputėmis abiejuose priekinių žibintų blokuose dinaminei šviesos signalizacijai rezervuotas maždaug 250 LED diodų sudarantis žibinto segmentas, galintis šviesti įvairius ženklus arba formuoti dekoratyvinį šviesos srauto raštą automobiliui važiuojant. Įspūdingi žibintų blokai remiasi į pakeisto dizaino aštuoniakampio formos „Singleframe“ stiliaus groteles. Elektros variklių aušinimui reikia mažiau oro, todėl įprastas radiatoriaus groteles ir oro įsiurbimo kiaurymes galima labai sumažinti, o kai kurių net atsisakyti. Tačiau „Audi“ inžinieriai ir dizaineriai padirbėjo išsaugodami atpažįstamus automobilio priekinės dalies bruožus, įskaitant legendinę keturių žiedų emblemą ir tuo pačiu metu prisitaikydami prie elektromobilių kūrimo specifikos. Kiti atpažįstami priekinės dalies „Audi“ dizaino bruožai – variklio gaubtas, priderintas prie šiek tiek išpūstų priekinių sparnų su masyviomis ratų arkomis. „Audi“ kėbulo dizaineriai tvirtina, jog kuriant „e-tron Sportback“ koncepto priekinę dalį pavyko labai pagerinti jos aptakumą.