„Tai, kaip mes naudojamės savo automobiliais, keičiasi. Automobiliai jau nėra tiesiog priemonė nuvykti iš vieno taško į kitą: aprūpinti gausiomis technologijomis, jie tampa interaktyvia ir suasmeninta erdve, sujungiančia keleivius su aplinkoje esančiomis kitomis transporto priemonėmis, žmonėmis ir objektais. Žvelgdami į 2030-uosius metus mes įsivaizduojame naujus scenarijus, kuriuose mūsų gyvenimo ir kelionių patirtys keičiasi dėl efektyvesnio energijos panaudojimo, junglumo ir savavaldžių sistemų“, – sako „Groupe Renault“ konkurencingumo direktorius Thierry Bolloré. „SYMBIOZ“ koncepcinis projektas, pristatytas Frankfurto automobilių parodoje, yra žvilgsnis į ateitį – 2030-uosius metus, tačiau „Renault“ pristatė ir netolimai ateičiai, 2023-iesiems, sukurto automobilio bandomajį modelį, kurio testai prasidės jau šių metų pabaigoje. Abu parodoje pristatyti automobiliai yra varomi elektra, savavaldžiai ir junglūs su aplinka. Automobilio keleiviai gali mėgautis namų šilumą menančiu jaukiu salonu, sukurtu užtikrinti pilnavertę autonominio valdymo patirtį. Kelyje „Renault“ koncepcinis automobilis užtikrina komfortą, leidžiantį jaustis kaip namuose, o pastatytas namo viduje pasitarnauja kaip mobilus, daugybę paskirčių atliekantis kambarys. „Renault SYMBIOZ“ koncepcinis automobilis yra 4,70 metrų ilgio, 1,98 metro pločio ir 1,35 metro aukščio, tad atitinka įprasto D segmento automobilio matmenis, tačiau erdvus modulinis salonas prilygsta aukštesniajai klasei. Koncepcinio „SYMBIOZ“ eksterjero dizainas taip pat novatoriškas. Viršutinė automobilio dalis, įkvėpta architektūrinių elementų ir sukurianti lengvumo įspūdį, visiškai skiriasi nuo masyvios ir išraiškingos apatinės dalies.  Papildomas mobilus kambarys „Renault SYMBIOZ“ sukuria papildomą erdvę ir atlieka skirtingas, vartotojų norus ir poreikius išpildančias funkcijas. Namų viduje „SYMBIOZ“ tampa papildomu kambariu. Pakeliamoji platforma gali automobilį iš apatinio namo aukšto pakelti į miegamajį ar stogo terasą antrajame aukšte. Pastatytas ant namo stogo, „SYMBIOZ“ automobilis tampa nedidele poilsio ar relaksacijos oaze. „SYMBIOZ“ koncepcinis automobilis gali būti naudojamas kaip atvira laisvalaikio erdvė, primenanti jaukią ir komfortišką svetainę – koncepcinio automobilio salonas sukurtas įkvėpimo semiantis iš svetainės kambarių interjero dizaino. Elektra varomų transporto priemonių lyderis Europoje „Renault“ sukūrė „SYMBIOZ“ projektą siekdamas užtikrinti išmanų energijos dalijimąsi tarp automobilio ir namų. Elektros energija pagal gyventojų poreikius namo reikmėms ar automobiliui paskirstoma per išmanųjį tinklelį. Pavyzdžiui, jeigu per artimiausias 48 valandas nėra planuojama jokia ilga kelionė automobiliu, jo baterijose bus palaikomas minimalus energijos lygis, pakankamas trumpai kelionei, taip optimizuojant elektros energijos paskirstymą namuose. Išmaniąją sistemą galima užprogramuoti panaudoti „SYMBIOZ“ automobilio baterijose sukauptą energiją apšvietimui, ekranams ar buities prietaisams piko metu. Nutrūkus elektros tiekimui tokia funkcija įsijungia automatiškai. Vadovaujantis „Easy Life“ filosofija sukurta išmani sąsaja, jungianti automobilį ir namus, yra nuolatinė ir užtikrina efektyvią bei nenutrūkstamą „SYMBIOZ“ ekosistemą, kuri leidžia paprastai ir be vargo pasiekti išmaniąsias sistemas. „SYMBIOZ“ koncepcinio automobilio salonas yra lyg antrieji namai, kur viskas – muzika, socialinės medijos, debesų kompiuterija – yra po ranka. Šiame papildomame kambaryje galima skaityti, klausytis muzikos ar dirbti kompiuteriu, būdamas automobilyje net galite įleisti į namų duris paskambinusius svečius. Prisijungę prie atviros platformos pasinaudojus „Internet of Things“ (IoT) technologija, gyventojai gali užprogramuoti išmanias sąsajas tarp automobilio ir namuose įrengtų prietaisų, tokiu būdu nuolatos ir nepastebimai valdant energiją, apšvietimą, multimedijos sistemas ar komforto funkcijas. „Renault SYMBIOZ“ bandomasis automobilis: pažangiosios technologijos 2023-iesiems „Renault SYMBIOZ“ bandomasis automobilis įkūnija kompanijos viziją, kaip elektra varomos, savavaldės ir junglios transporto priemonės gali atrodyti netolimais 2023 metais. Šis modelis nebuvo pademonstruotas Frankfurto automobilių parodoje, tačiau bandymai realiomis sąlygomis prasidės jau šių metų pabaigoje. Tiek „Renault SYMBIOZ“ koncepcinis modelis, tiek ir bandomasis automobilis yra varomi elektros varikliais, „Renault“ tęsiant „nulinės taršos“ strategiją. Abiejuose automobiliuose naudojami du elektros varikliai suteikia gerą galios ir svorio bei sukimo momento ir svorio santykį. Varikliai sumontuoti netoli galinės ašies ir atskirai suka abu ratus. Tokia konfigūracija paskirsto sukimo momentą kiekvienam ratui, taip pagerinant automobilio vikrumą ir stabilumą posūkiuose. Galinių varančiųjų ratų sistema užtikrina efektyvesnį elektros energijos panaudojimą ir didesnį vairavimo malonumą. „SYMBIOZ“ bandomasis automobilis išvysto maksimalią net 500 kW galią ir 660 Nm aukščiausią sukimo momentą, kuris užtikrina didelę akceleraciją – iš vietos iki 100 km/val. automobilis įsibėgėja mažiau nei per 6 sekundes. Pilnai įkrautos baterijos leidžia nuvažiuoti daugiau nei 500 km realiomis sąlygomis. 72 kWh talpos baterijas iki 80 proc. įkrauti galima vos per 20 minučių. Bandomojo „SYMBIOZ“ automobilio baterijos įkraunamos automatiškai, bevielio įkrovimo būdu.