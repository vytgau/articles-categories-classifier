„Du mėnesiai po Dakaro finišo praėjo ypač darbingai. Teko keisti komandos sportinę programą. Prie „General Financing team Pitlane“ prisijungė nauji partneriai. Naujausia žinia – pardavėme „Toyota Hilux“, – sakė B. Vanagas. Sportinį automobilį prieš šių metų Dakaro maratoną komanda gavo vėluojant ir ne naują, kaip buvo aprašyta pirkimo sutartyje. Varžybose paaiškėjo, kad automobilio surinkimo klaida užkirto B. Vanagui ir jo šturmanui Sebastianui Rozwadowskiui galimybę finišuoti sudėtingiausiame pasaulio ralio maratone. Pardavus „Toyota Hilux“, „General Financing team Pitlane“ atsirado galimybė derėtis dėl naujos ralio maratonų technikos. Jau kitą savaitę planuojamas susitikimas su galimais tiekėjais. Nuo derybų eigos priklausys tolimesnė komandos ralio maratonų programa. Aiškėja, kad B. Vanagas šį sezoną bus aktyvus ir klasikinio ralio disciplinoje. Dar šį mėnesį turėtų paaiškėti pilnas šių metų komandos planas. 