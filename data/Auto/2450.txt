Iki rugsėjo 15-osios, kuomet Rygą drebins Pasaulio ir Europos ralio kroso čempionato etapas likus dar beveik dviems mėnesiams Bikerniekų ralio kroso trasoje jau gaudžia lenktyninių bolidų varikliai – sportininkai, tarp jų ir K. Navickas, ruošiasi lemiamoms sezono kovoms tobulindami savo automobilius ir vairavimo įgūdžius. Lietuvis po daugiau nei pusšimčio ratų Latvijos trasoje džiaugėsi ne tik puikia proga pramankštinti automobilio „raumenis“, bet ir permainingais orais, leidusiais prisiminti dar šį sezoną nepatirtas lietingas lenktynių sąlygas. „Praėjusiais metais į Latviją Europos čempionatas neužsuko, todėl smagu pagaliau įvairiomis sąlygomis išbandyti kaimynystėje esančią trasą. Rygos ralio kroso kompleksas – tikrai aukšto lygio. Trasa dinamiška, greita, joje – smagūs aukšti šuoliai, tačiau trasa gana siaura – ji neatleidžia jokių sportininkų klaidų“, – įspūdžiais dalinosi „Škoda RX Lithuania“ lenktynininkas.  „Nuo pat ankstyvo ryto, kuomet pradėjome testus iki pietų turėjome saulę ir sausą trasą, o popiet – stiprų lietų, kurio šių metų varžybose dar nebuvome patyrę. Treniruotė įvairiomis sąlygomis labai naudinga prieš antrąją varžybų pusę, kurioje reiks apginti pozicijas bendrojoje įskaitoje. Patikrinome ir patobulinimo automobilio nustatymus – papildomas greitis tikrai padės lemiamų kovų metu“, – tikino K. Navickas. Vertindamas pirmąją sezono pusę sportininkas buvo optimistiškas. „Po pirmų trijų etapų esame trečioje pozicijoje, iškovojome ir pirmą pergalę – manau, kad rezultatai tikrai neblogi. O antrąjai sezono pusei nesinori kelti mažesnių tikslų. Natūralu, jog norėtųsi rugsėjo pabaigoje galutinėje lentelėje būti aukščiau nei praėjusiais metais“, – motyvacijos nestokojo „Škoda Fabia S1600“ vairuojantis K. Navickas. Praėjusiame sezone lietuvis užėmė trečią vietą absoliučioje „Super 1600“ klasės įskaitoje. 2017-ųjų metų sezone sportininkams Europos čempionate dar liko įveikti tris etapus – Prancūzijoje, Latvijoje bei Vokietijoje.