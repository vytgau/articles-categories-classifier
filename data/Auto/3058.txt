Izraelio valdžia jau davė leidimą „ElectRoad“ pradėti bandymus beveik kilometro ilgio kelio atkarpoje pačiame Tel Avive. Tokio kelio principas gana paprastas: į asfaltą įsodintomis vario plokštelėmis teka elektros srovė, kuria pasirūpina šalia kelio esantys srovės keitikliai. Panašios vario plokštelės tvirtinamos autobusų apačioje – tokiu būdu transporto priemonės gauna energijos judėti į priekį. Tiesa, pagalbinė baterija turi būti įdiegta pačioje transporto priemonėje, nes, važiuojant dideliu greičiu ar į kalną, bekontakčiu būdu gaunamos elektros energijos gali būti maža. Be to, tokiems autobusams gali tekti nukrypti nuo jiems skirtos eismo juostos su vario plokštelėmis, tad atsarginė baterija tiesiog būtina. Skelbiama, kad ši Izraelio bendrovė gavo 120 tūkst. JAV dolerių finansinę injekciją, kuriuos pakanka trumpai tokio kelio atkarpai įdiegti, tačiau vieną dieną jos kūrėjai tikisi, kad toks kelias drieksis net 17 kilometrų. Kada tokie ambicingi planai virs realybe, nežino niekas – panašu, kad viskas priklausys nuo pirmojo bandymo etapo sėkmės. Jeigu technologija pasiteisins, ji neabejotinai bus naudinga autobusams ir kitokiam susisiekimui mieste. Kol kas ekspertai sako, kad šią elektrines transporto priemones įkraunančių kelių technologiją pritaikyti globaliai pernelyg sudėtinga, tačiau neatmetama galimybė, jog kada nors tai taps įmanoma. Be to, jeigu technologija būtų taikoma tik autobusams, ji būtų bevertė – juk panašiu principu važiuoja troleibusai. Šiuo metu svarbiausia užduotis – sumažinti baterijų kainą, padidinti jų talpą ir sumažinti krovimo laiką.