Dizainą kūrė profesionalas Šiuolaikiniame automobilių sporte norint laimėti aukšto lygio lenktynes gerų vairavimo įgūdžių nebepakanka. Profesionalus sportas reikalauja stipraus finansinio pagrindo, todėl tobulėti geriausia kartu su partneriais. „Mes savo „paradinei“ pusei skiriame gana nemažai dėmesio, nes tai yra svarbu. Mums svarbi komandos reprezentacija, svarbi rėmėjų reprezentacija, juk mes, lenktynininkai, esame prekės ženklų atstovai. Mes investavome gana daug laiko, kad rastume išskirtinį komandos stilių“, – sakė „Dynami:t Energy“ komandos narys Mantas Matukaitis. Dar praėjusiais metais patys lenktynininkai susikūrė automobilio išvaizdą derindami kartu su pagrindinio partnerio „Dynami:t Energy“ stilistika. Sukūrė ryškų ir iš toli pastebimą juodai geltoną bolidą, tačiau, kaip pripažino Mantas, giliai širdyje jautė, kad galima padaryti dar geriau. „Speed-Styling“ automobilių apklijavimo dirbtuvių auksarankis Rytis Kūlokas pasiūlė Mantui padirbėti su Š. Ramoška, dizaineriu, laimėjusiu „Falken Tyre“ gamyklinės lenktynių komandos dizaino konkursą, mat būtent jis turi dailiai piešiančias rankas, gerą vaizduotę ir milžinišką žinių bagažą. „Mums patinka dirbti su profesionalais, nes tai yra laiko ir kaštų taupymas. Sutaupoma nervų, viskas padaroma greičiau ir iš karto gerai. O kadangi šis žmogus buvo pasižymėjęs tarptautinėje arenoje, pabandėme padirbėti su juo. Su Šarūnu mes bendravome pakankamai trumpai ir labai sklandžiai. Išsakėme savo pageidavimus, jis pateikė rekomendacijas. Gavome tokį rezultatą, kuris tikrai pradžiugino. Belieka laukti, kol šis maketas atguls ant automobilio, nes realybėje lenktyniniai bolidai visada atrodo daug geriau nei kompiuterio ekrane“, – darbą su dizaineriu gyrė M. Matukaitis.  Komanda turi turėti identitetą „Pagrindinis užsakovo noras buvo išlaikyti tokią stilistiką, kokia buvo ir praėjusiais metais. Ir tai labai sveikintina. Dažnai lenktynių komandos mėtosi nuo vienos stilistikos prie kitos, ir niekaip nesukuria savo identiteto. „Dynami:t Energy“ kuria savo identitetą, tai yra lengvai atpažįstama komanda, ir tai sveikintina. Tikrai nebuvo sudėtinga kažką sukurti, nes jau buvo nubrėžta dizaino kryptis, nieko nereikėjo daryti nuo nulio. „Dynami:t Energy“ turi labai stiprų prekės ženklą ir stiprias spalvas, man tereikėjo tai išlaikyti ir patobulinti“, – aiškino Š. Ramoška. Profesionalus dizaineris atskleidė, kad ankstesnis automobilio dizainas buvo ryškus ir stiprus, tačiau dėl patirties stokos nepavyko išvengti klaidelių: būta per daug smulkių detalių, kurių akis lenktynėse nespėja užfiksuoti ir automobilis atrodo kiek chaotiškai. Automobilio dizainas turi pritrenkti iškart „Aš stengiausi automobilį padaryti labiau matomą, norėjau pabrėžti dinamiką ir greitį. Matėsi, kad 2017 metų variante taip pat norėta tai akcentuoti, tad reikėjo išlaikyti tą pačią stilistiką. Automobilis turi pritraukti žmogaus žvilgsnį iškart. Galima sukurti labai gražų dizainą su daug detalių, tačiau į jas reikės įsižiūrėti. O trasoje labai greit skrieja daug automobilių, tai tas gražus dizainas gali pasirodyti chaotiškas arba visiškai nepastebimas. Reikia, kad automobilis išsiskirtų iš minios. Taip pat labai svarbu buvo automobilyje atspindėti komandos partnerių prekinius ženklus. Dizainas neturi užgožti logotipų, logotipai turi būti svarbiausi, o visa kita – tik apipavidalinimas, skirtas jiems pabrėžti“, – aiškino Š. Ramoška. Dizaineriui darbą palengvino ir tai, kad antrus metus iš eilės bendradarbiavimą su „Dynami:t Energy“ komanda stiprinantys partneriai „Hummel“ ir „Finansinių sprendimų agentūra“ sutiko savo logotipus priderinti prie bendros komandos stilistikos. Komanda plečia gretas „Yra toks posakis, kad vienas lauke – ne karys. Tai galioja ir lenktynėse. Norint siekti aukštų rezultatų reikia palaikymo, reikia stiprios komandos ir stiprių partnerių. Nenorime rėmėjų, kurių lipdukais galėtume apklijuoti automobilį, mes norime turėti partnerius, su kuriais į priekį galėtume eiti kartu“, – atviravo M. Matukaitis. 2018 metų sezoną „Dynami:t Energy“ komanda suplanavo dar stipresnį nei praėjusiais metais: dalyvaus ne tik 1006 km lenktynėse Palangoje ir „Autoplius.lt Fast Lap“, bet ir pirmą kartą tų pačių „fastlaperių“ organizuojamose naktinėse ištvermės lenktynėse. Šiemet komanda į trasas paleidžia net 4 automobilius. Vienas „BMW E36“ dalyvaus „Autoplius.lt Fast Lap time attack“ lenktynėse „Street 3000“ klasėje, jį pakaitomis vairuos komandos senbuviai Aistė Antanaitytė-Matukaitė ir Tadas Aganauskas. Kitą „BMW E46“ „Wolf Oil Race“ Lietuvos žiedinių lenktynių čempionate vairuos ir dėl R3000 klasės podiumo kovos M. Matukaitis. O su trečiu „BMW E46“ komanda važiuos ištvermės varžybose – „Fast Lap“ naktinėse bei 1006 km lenktynėse. Beje, Palangoje prie jau minėtų Manto ir Aistės prisijungs du nauji komandos nariai: tai žiedinių lenktynių aistruoliams jau gerai pažįstami Danas Azikejevas bei Aurimas Mištautas. Šiemet vieną komandos automobilių pirmąkart bus galima pamatyti ir Lietuvos ralio trasose: išskirtiniu geltonu klasikiniu „Ford Escort“ automobiliu lėks britas Drew Hollandas, o jam šturmanaus ilgametis „Dynami:t Energy“ komandos strategas ir „Kauno autoklubo“ įkūrėjas Aleksandras Dainys.