Modernus ir inovatyvus „SV Coupe“ tuo pat metu yra ir tikras „Range Rover“ tradicijų paveldėtojas. Dvejų durų automobilio siluetas primena 1970 metais pristatytą dvidurį „Range Rover“. Kartu su naujiena pristatyta automobilio interjero iliustracija, tačiau daugiau detalių kol kas gamintojai neparodė. „Land Rover Design“ ir „Special Vehicle Operations“ padalinių bendro darbo kūrinys „Range Rover SV Coupe“ bus surenkamas rankomis „SV“ techniniame centre, esančiame Ryton-on-Dunsmore, Vorikšyre, Jungtinėje Karalystėje. Nors planuojama pagaminti vos 999 šių automobilių vienetus, juos įsigyti galės pirkėjai visame pasaulyje. „Prieš beveik 50 metų pristatęs pirmąjį „Range Rover“ visureigį „Land Rover“ koncernas sukūrė prabangių visureigių segmentą. Į kelius išleisdami „Range Rover SV Coupe“ mes pasiūlysime klientams malonų prabangos ir retenybės derinį. Šio ypatingo automobilio pristatymas Ženevos automobilių parodoje kovo mėnesį ne tik žymės „Land Rover“ 70 metų jubiliejų, bet ir taps „Special Vehicle Operations“ padalinio veiklą apibrėžiančiu kelrodžiu“, – teigia „Land Rover Special Operations“ padalinio vykdomasis direktorius Johnas Edwardsas. Pasaulinė „Range Rover SV Coupe“ premjera įvyks 2018 m. kovo 6 d. Ženevos automobilių parodoje.