Keli instruktoriai iš Vokietijos ir vietos vairavimo specialistai dviems Lietuvos žurnalistams bei būriui kviestinių svečių antradienį surengė pusdienio trukmės praktinių užsiėmimų sesiją. Iš pradžių daug kas nerimavo dėl lietaus, bet kol pirmą pusvalandį klausėmės teorinės dalies ir sužinojome daugiau apie keturis mokslo šaknims bei vaisiams skirtus sportinius „Audi“ automobilius, paskutiniai lašai nulaistė trasos asfaltą ir išlindo saulė. Smarkiai šylant asfaltas greitai džiuvo, o netrukus prie didesnio jo šildymo prisidėjome ir mes. Pirmoji pratybų dalis – sportinis važiavimas lenktynių trasos dalimi tikslia rikiuote paskui instruktoriaus automobilį – dar vyko ant šlapios dangos ir tapo pirma drąsesne pažintimi su „Audi R8 V10 Plus“, kurios dinaminio važiavimo nustatymuose parinkus šlapios trasos režimą ne vienam žandikaulis užstrigo vienoje pozoje: koks puikus sukibimas! O dar tas kurtinantis griausmas už nugaros, kur slypi praktiškai kėbulo viduryje išilgai sumontuotas 5,2 litro V10 FSI (610 AG ir 560 Nm) variklis, kiekvieną kartą greičio zonose spustelėjus akceleratorių – pagaliau galime be apribojimų džiaugtis sportiniais bolidais! Na gerai, apribojimai – natūralūs, mat Bikerniekų trasoje keletas posūkių reikalauja ypatingo tikslumo – menkiausia klaida čia gali baigtis liūdnai ir apie tai išsamiai papasakoja instruktoriai. Ir dėl artimo „Lamborghini Huracan“ giminaičio (abu dalijasi platforma ir technologijomis) „Audi R8“ vėliau kraipėme galvas – išvažiavę į „civilines“ Rygos gatves su 540 AG galios kabrioletais „R8 Spyder“ pakabą sugebėjome sureguliuoti taip, kad jokio diskomforto nekėlė ir visai prastos kokybės asfalto atkarpos. Tiesa, garso šiame automobilyje su nukeltu stogu pliūpsniai slegia ausis nemenkiau nei dinamika impulsyviai pasunkėjus dešinei kojai. Bet grįžkime į trasą – po pirmosios pratybų dalies su R8 mūsų laukė antroji su gražuoliais kupė modeliais RS5, o juose plaka 2,9 litro V6 TFSI širdelės du dviem turbinom, pulsuojančios 450 AG galia ir 650 Nm sukimo momentu, kurį visiems ratams perleidžia įspūdingų galimybių ir staigumo 8 laipsnių automatinė pavarų dėžė. Tiesa, pratybose dauguma mūsų rinkosi jos mechaninį valdymą mentelėmis už alkantara padengto sportinio vairo, nes treniruojantis tikslia trajektorija bei pageidaujamu automobilio sukibimo balansu įveikti posūkį svarbu ir tikslus pavaros parinkimas reikiamu metu. Pasibaigus šiai pratybų daliai ne vienas garsiai dvejojo, kuris automobilis palieka didesnį įspūdį: monstriškas R8 ar rafinuoto veido asfalto žudikas RS5. Pastarasis tiesiog triuškina bet kokius lūkesčius jam: atrodo gerai, važiuoja smarkiai geriau nei atrodo – 3,9 sek. ir šaudant išmetimui jau pasiektas 100 km/val. greitis. Ką čia ir bepridurti. Vyšnaitė ant pratybų torto – paskutinė praktinė sesijos dalis, kurios metu visi dalyviai gauna progą įveikti savo pilną greitą ratą „Audi R8 V10 Plus“ automobiliu. Važiuojama dviese: apšilimo ratas, greitieji ratai, atvėsimo ratas. Pasikeičiama vairuotojais, ir vėl, pirmyn. Pusiaukelėje dalis dalyvių atkrenta dėl prastos savijautos, kitiems tenka šiek tiek sudeginti džiaugsmo įsirėmus į lėtesnių vairuotojų nugaras (lenkti negalima), tačiau – o tai svarbiausia – niekas nepalieka trasos ne savo noru ir visi gauna savo pasirodymų įrašus atminčiai. Kiekvienas, mokslus vertinantis ne diplomais, paskutines 20 minučių skyrė pasivažinėjimui su instruktoriais, parodančiais tikrąsias galimybes šioje jaukioje trasoje. Diena ofise pralėkė greitai tikrąja to žodžio prasme.  Kas labiausiai patiko: „Audi R8“ neįtikėtinas sukibimas ir pavarų dėžės darbo greitis, „Audi RS5“ – įspūdingas sportinio brutalumo ir kasdienio miesto gatvinio komforto derinys. Kas labiausiai nepatiko: Perfrazavus garsiąją „Top Gear“ frazę: inkstai patys bėga parsiduoti, kad tik galėtum tai pakartoti vėl ir vėl. 