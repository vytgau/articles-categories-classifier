„Laisvė nėra duotybė. Privalome daug ir sunkiai dirbti, tik tada galėsime būti autentiški, būti savimi. Šiandien teko patirti daug nekasdienių dalykų – bėgti, šaudyti. Tai, ką pamatėme ir patyrėme, leidžia mums jaustis ramiau dėl valstybės ateities“, – sakė B. Vanagas. Vasario 16 d. pateko į Lietuvos didžiojo kunigaikščio Vytenio bendrosios paramos logistikos bataliono Apsaugos kuopos kovinio šaudymo pratybų vidurį. Tačiau šventinę dieną kariai pradėjo ne nuo šaudymo. Drauge su kariuomenės ambasadoriais šauktiniai aikštėje suformavo Gedimino stulpus, atliko keletą teorinių ir praktinių užduočių, susijusių su Vasario 16 d. įvykiais, to laikmečio žmonėmis, Nepriklausomybės deklaracija. Užduočių tikslas – visiems drauge prisiminti mūsų šalies istoriją, svarbius šaliai įvykius, bei atsakyti į pagrindinį klausimą: dėl ko dabar esame laisvi? Po šių užduočių kariai kartu su svečiais pasuko į kovinio šaudymo zoną.  Užsidėję šarvuotas liemenes, su ginklais rankose kariai drauge su B. Vanagu ir G. Liaudansku bėgo pusantro kilometro ir iškart pradėjo šaudymo pratybas. Po pratybų kariai ir svečiai susirinko bendram pokalbiui. Jo metu šauktiniai domėjosi, kaip B. Vanagas ir G. Liaudanskas tapo Lietuvos kariuomenės ambasadoriais. Ypač daug klausimų sulaukė B. Vanagas – kaip jis elgiasi per ekstremalias situacijas, ką jam tenka išgyventi lenktynių trasoje, koks jo požiūris į jaunimą ir valstybės ateitį. „Svarbu tai, kad kariai diskutavo ir apie tai, kaip sustabdyti emigraciją, ko reikia, kad gyventi Lietuvoje būtų geriau“, – sakė B. Vanagas. Po diskusijos visi drauge darsyk suformavo Gedimino stulpus – šįsyk jau šaudymo zonos fone ir su Vyčio vėliava. Praleidęs kelias valandas su šauktiniais, B. Vanagas išskubėjo į Vilnių, kur susitiko su Sužeistų karių asociacijos nariais.