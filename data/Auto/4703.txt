Tad akivaizdu, kad „Škoda“ į rinką vėl išmetė svarų kozirį – jei automobilio kainą vertinti pagal jo dydį (o, neslėpkime, tai itin mėgstamas matavimo būdas ne tik Lietuvoje, bet ir ten, kur degalai pigesni nei Europoje ir nėra problemų dėl mašinų statymo), čekai ir vėl apšokavo konkurentus – vienintelis panašesnis į „Kodiaq“ dydžiu ir kaina yra „Nissan X-Trail“. O ir kurios klasės matmenis atitinka „Kodiaq“, taip pat nėra labai aišku (kaip ir ne vieno kito šios markės automobilio atveju) – pagamintas naudojant modulinę „Volkswagen“ grupės MQB platformą, jis yra gerokai didesnis tiek už kompaktinį ispaniškąjį „Seat Ateca“, tiek ir šeimos pažibą „Tiguan“. Ką jau čia – be 3 milimetrų 4,7 m ilgio automobilis yra didžiausias šią platformą naudojant pagamintas ir Europoje parduodamas SUV automobilis – už jį didesnis tik JAV ir Azijos rinkose siūlomas septynvietis „Volkswagen Atlas“. Tai – ir antras SUV čekų gamoje – nors prieš kelis metus atnaujintas, bet mažasis „Yeti“ netenkino ieškančių gerokai didesnio, madingo SUV automobilio. Tad koks gi tas naujasis „Kodiaq“ – neabejotinai vienas įdomiausių pasirinkimų tiems, kurie vertina „daug“ automobilio už priimtiną kainą? Solidi išvaizda jam tinka Dideliam automobiliui – solidi išvaizda ir pažangūs sprendimai. Taip trumpai galėčiau apibūdinti „Kodiaq“ išorę. Pavyzdžiui, jis yra pirmasis „Škoda“ modelis, kurį galima komplektuoti su pagrindinių šviesų LED žibintais. Ir jei „Tiguan“ bruožuose man pritrūko žaismingumo, tiesiog būtino bruožo kompaktiniam miesto SUV, ir jo pusbrolis iš Ispanijos „Ateca“ atrodo kur kas veržliau, dideliam čekui griežtos ir tiesios linijos tikrai tinka. Su viena išlyga – dizaineriai nubraižė tokias milžiniškas statmenų formų ratų arkas, kad jose net ir 19 colių ratlankiai atrodo per maži. Norintiems sutaupyti ir važinėti automobiliu su dar mažesnio diametro ratlankiais, teks daryti kompromisą estetikos sąskaita. Taip pat verta nepamiršti ir to fakto, kad įprasto dydžio 19 colių padangos yra tikrai nepigios, be to, jų didelis plotis didina pasipriešinimą riedėjimui ir triukšmingumą, o mažas aukštis neigiamai atsiliepia komfortui. Šiuo atveju PSA ir „Renault“ koncernų sprendimas ant savo naujų, atitinkamai „Peugeot 3008“ ir „Renault Scenic“ modelių, montuoti itin didelio, iki 20 colio skersmens siekiančio diametro, bet aukšto profilio ir gana siauras 195 mm pločio padangas, atrodo kur kas progresyviau – tokio tipo padangos dominuos ateityje. Tad šioje vietoje prie čekų pasididžiavimo „Simply Clever“ – sumanių sprendimų automobilyje – pliusiuko padėti nepavyks. Bet tokių „paprastų gudrybių“ čekai didžiuojasi turį net 30. Kai kurios jų pažįstamos iš ankstesnių modelių – pavyzdžiui, į dureles įsidedantys skėčiai, ledo grandiklis vidinėje degalų užpylimo angos durelių pusėje, daugybė pertvarėlių salone – visa tai mielos smulkmenos, lengvinančios gyvenimą. Tarp jų yra ir naujų – pavyzdžiui, atidarant dureles, jų kraštus uždengia iškylančios plastikinės apsaugos ir sumažina tikimybę pažeisti dureles ar apgadinti greta stovintį automobilį. Salonas ir matytas, ir kitoks Sėdu į vidų ir matau daug pažįstamų akcentų iš kitų vokiškų ar ispaniškų koncerno automobilių. Ir tai nėra blogai – sprendimai orientuoti į patogumą ir prie ergonomikos prisikabinti sunku. O dar nustebina durelių apdaila, kuri malonesnė paliesti nei „Tiguan“ ir neturi tos pigiai atrodančios kerzos faktūros. Be to, ir centrinio tunelio plastikas minkštas – „Volkswagen“ koja remiesi į kietą apdailą. Tarp vertikalių centrinių vėdinimo grotelių – 8 colių lietimui jautrus ekranas („Volkswagen“ jis yra sumontuotas žemiau, po horizontaliomis grotelėmis), kuris skirtingai nuo „vokiečio“, neturi fizinių mygtukų šonuose, o tik lietimui jautrius. Gerai, kad čia taip pat yra ekrano link ištiesus ranką iškylanti programų juosta su svarbiausiomis funkcijomis – nereikia kiekvieną kartą lįsti giliai į meniu. Didžiausias skirtumas nuo bendraplatformių – priešais keleivį esanti ne viena, o dvi dėtuvės. Tiesa, nei į vieną iš jų, taip pat kaip ir į dėtuvę tarp priekinių sėdynių, netilps A4 formato dokumentai – gaila, nes geriau jau viena, bet didelė ir praktiška dėtuvė, į kurią galima būtų pasidėti segtuvą su dokumentais. Technologijų avangarde Virš vairuotojo – avarinės pagalbos iškvietimo ir susisiekimo su dispečere gedimo atveju mygtukas. Čia pat – ir vairuotojo pokalbio su gale sėdinčiais keleiviais įranga – dar vienas „Simply Clever“ akcentas. Ir apskritai, čekiškame automobilyje itin daug pažangių sprendimų, kurių vis dažniau reikalauja šiuolaikinio automobilio pirkėjas. Multimedijos, komunikacinės ir pagalbinės įrangos sąrašas yra tiesiog įspūdingas (jei konkrečiau, tai 7 puslapiai skirti vien tik trumpam šios įrangos aprašymui). Taigi, rašoma, kad telefoninės sąsajos „Apple CarPlay“, „Android Auto“, „MirrorLink“ yra sujungtos į vieną platformą – prijungus telefoną, jis ir jo informacija yra atvaizduojami automobilio ekrane – galima klausytis internetinių radijo stočių, gauti informaciją apie orus, sužinoti paskutines naujienas, informaciją apie eismą – šios duomenų apimtys su laiku tik didės. Automobilyje galimos ir itin vaizdžios „Google Earth“ bei „Street View“ navigacijos paslaugos su visa būtiniausia informacija realiuoju laiku – žinoma, visa tai kainuoja papildomai, bet gamintojas vilioja, kad pirmuosius metus paslaugos bus teikiamos nemokamai. Be to, automobilį galima valdyti ir mobiliu telefonu – jį atrakinti ir užrakinti, matyti jo buvimo vietą, įjungti garsinį ar šviesos signalą, sužinoti kiek automobilyje yra degalų. Iš vairuotojo pagalbinių sistemų išskirčiau itin naudingą automatinio statymo atbuline eiga su priekaba funkciją – tikras išsigelbėjimas retai tą darantiems. Taip pat statant automobilį nuo šiol galima matyti ir panoraminį vaizdą iš viršaus. Žinoma, be šių sistemų yra ir tokios jau tapusios įprastomis funkcijos kaip avarinis stabdymas, prisitaikantis greičio palaikymas, važiavimas savo juosta, ženklų atpažinimas ir t.t. Gaila tik, kad prie visų šių technologinių įmantrybių už jokius pinigus nepavyks užsisakyti tokio paties kaip „Tiguan“ efektingo skaitmeninio prietaisų skydelio su daug skirtingų atvaizdavimo galimybių, tarp kurių bene įspūdingiausias – milžiniškas „Google Maps“ žemėlapis priešais vairuotoją. Tad „Škoda“ pirkėjui teks tenkintis įprastu analoginiu prietaisų skydeliu su klasikiniais rodmenimis ir galimybe papildomai užsisakyti projekcinį ekraną – subordinacija, žinote.  Vikresnis už konkurentus, bet ne giminaičius Pavaros srityje – trys „Volkswagen“ koncerno TSI (1,4 l ir 2.0 l) ir du 2.0 TDI variklių pasirinkimai, kuriuos galima komplektuoti ir su dviejų sankabų automatinėmis DSG pavarų dėžėmis, ir su visų ratų pavara (kuri pravers saugiau važiuoti slidžiu keliu ar vilkti sunkią priekabą, bet su 19 centimetrų prošvaisa šis automobilis, kaip ir didžioji dauguma šiuolaikinių SUV, nėra skirtas šturmuoti rimtą bekelę). „Mažiausias“ 1.4 TSI turbobenzininis variklis pasiekia 125, galingesnis – 150 AG. Jei manote, kad to nepakanka, klystate – dėl lengvos platformos vos nuo 1427 kilogramų sveriantis didelis SUV iki 100 km/val. net ir su silpniausiu motoru įsibėgėja per 9,6 sek. – daugiau nei puikus rezultatas dideliam automobiliui. Šiame modelyje nėra galimybės pasirinkti ir galingiausio 220 AG motoro. Bet važinėjant su silpnesniu 1,4 TSI 150 AG „benzinu“ kalnų keliais traukos užteko sočiai – puikiai suderintas variklio ir DSG pavarų dėžės tandemas. Tiesa, po aktyvaus važiavimo degalų sąnaudos siekė 10,3 l šimtui kilometrų, taip pat modelis su tokiu varikliu nebus geriausias pasirinkimas, jei dažnai važinėsite automobiliu su keleiviais ir jų daiktais arba vilksite sunkias priekabas (leidžiamas vilkimo svoris – iki 2,5 tonos). Tad šiam modeliui kur kas racionalesnis turbodyzelinio variklio pasirinkimas, kurių galia siekia nuo 150 iki 190 AG (taip pat, skirtingai nuo „Tiguan“, nėra siūlomas 240 AG variantas). Ir, kas dar svarbiau, turinčio nuo 340 iki 400 Nm sukimo momentą – itin svarbų parametrą, velkant sunkią priekabą ir norint sutaupyti degalų tolimoje kelionėje – kompiuteris po intensyvių bandymų kalnuose modelyje su visų ratų pavara ir „automatu“ rodė apie 8 l/100 km. Daug? O ko norėti – riedėjimui priešinasi didelio pločio ant 19 colių ratlankių sumontuotos padangos – taupymo stebuklų galite nesitikėti. O ir kalbant apie patį važiavimą, taip pat yra niuansų. Bandytame automobilyje buvo sistema, leidžianti pasirinkti važiavimo režimus, taip pat buvo sumontuota reguliuojama pakaba (visa tai – papildomai užsakoma įranga). Kadangi visais kitais režimais „automatas“ delsdavo reaguoti į akceleratoriaus paspaudimą, pasirinkau „Sport“ transmisijos darbą, taip pat vairo sistemos nustatymą, o štai pakabą nustačiau „Normal“ režimu – nors teko taikytis su didesniu kėbulo svyravimu, tačiau žemo profilio padangos mažiau purtė saloną ir jo keleivius. Po bandymų galiu tik konstatuoti – automobilis valdosi tikrai ne taip azartiškai kaip jo bendraplatformiai „Tiguan“ ir tuo labiau dar mažesnis „Ateca“, bet priežastis daugiau nei akivaizdi – čekas turi gerokai didesnį kėbulą ir erdvesnį saloną. Bet, palyginti su itin komfortiškai suderintais „korėjiečiais“ „Santa Fe“ ir „Sorento“, tai tikras vairuotojo automobilis, kuriam galima atleisti „aštriau“ suderintą važiuoklę. Žinoma, jei tik jums tokio reikia. Ant galinės sėdynės rasta „razina“ O pabaigai – tikra „razina“, kuri yra ant galinės sėdynės. Tiek daug vietos antroje sėdynių eilėje pamenu nebent gerokai didesniame „Superb“, kuris salono erdve nenusileidžia S klasės „Mercedes“ – keliaujant ant galinės sėdynės, jei tik ne sanitarijos reikalai, galima neišlipti visos kelionės per Europą metu. Tuo labiau, kad čia dar yra ir miegojimui pritaikytos specialios galvų atramos. O dar galima pastumti antros eilės sėdynes, kad dviejų papildomai užsakomos trečios eilės sėdynių sėdėtojai turėtų daugiau vietos kojoms. Žinoma, jiems kelionė būtų kur kas mažiau komfortiška, o ir bagažui liktų tik 270 l skyrius. Bet jei nulenkti antros eilės sėdynes, čia bus komerciniam automobiliui prilygstanti erdvė – net 2065 l talpinant bagažinė. Kurią galima dar labiau padidinti, nulenkus priekinio keleivio sėdynę – tikra palaima mėgstantiems apsipirkti „Ikea“ ir vertinantiems praktiškus bei erdvius automobilius. Tad kokios mintys sukasi, išbandžius „Škoda Kodiaq“? Ogi tokios, kaip ir pavadinime – lietuviškas standartas. Nors kainos Lietuvoje kol kas nėra žinomos, bet automobilis turėtų kainuoti maždaug kiek ir mažesnis „Tiguan“, su kuriuo jis dalijasi tais pačiais techniniais sprendimais. Tad ieškantiems „daugiausiai“ automobilio už geriausią kainą, „Škoda“ šįkart ir vėl siūlo sunkiai atremiamą argumentą – erdvų septynvietį automobilį už kompaktinės klasės kainą. Įvertinimas 9/10 „Škoda Kodiaq“ techniniai duomenys Variklio darbinis tūris: 1968 cm3 Degalai: dyzelinas Galia: 110 kW/150 AG/3500-4000 aps./min. Maksimalus sukimo momentas: 340 Nm/1750-3000 aps./min. Pavarų dėžė : 7 laipsnių automatinė Varantieji ratai: priekiniai Ilgis: 4697 mm Plotis: 1882 mm Aukštis: 1655 mm Važiuoklės bazė: 2791 mm Svoris: 1667 kg Įsibėgėjimas iki 100 km/val.: 10 sek. Maksimalus greitis: 198 km/val. Vidutinės degalų sąnaudos: 4,9 l/100 km CO2 emisija: 129 g/km Bagažinės tūris: 650/2065 litrų Kaina: kol kas neskelbiama