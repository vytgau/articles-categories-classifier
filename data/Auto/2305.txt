Komandos vairuotojas R. Šeinauskas pasakojo, kad ralis buvo itin greitas, pakankamai sunkus ir klastingas. Pirmąją vietą savo įskaitoje tarp keturių dalyvių iškovojęs ekipažas keletą kartų balansavo ant pasitraukimo ribos, tačiau šįkart Fortūna buvo jų pusėje. „Šeštame greičio ruože, nuvažiavus gal tris kilometrus nuo starto, kliudėme didžiulį akmenį. Išvertėme jį. Kai jau manėme, kad jis padarys daug žalos, paaiškėjo, kad nieko blogo neįvyko. Dėl to esame dėkingi mechanikams, kurie ieško būdų, ne kaip padaryti automobilį kuo lengvesnį, bet kuo tvirtesnį, kuris atlaikytų tokius smūgius. Taip pat esame dėkingi žmonėms, kurie atbėgo mums padėti, kai įkritome į griovį. Kai bandė stumti du, trys žmonės, ta mašina net nejudėjo, o kai atbėgo būrys, mums padėjo grįžti ant kelio“, – sakė R. Šeinauskas. Po šio incidento ekipažo tempas kiek nukrito, tačiau likus keliems greičio ruožams iki finišo, duetas vėl įsivažiavo. Efektingai važiuojantis R. Šeinauskas gražių vaizdų žiūrovams negailėjo ir net tuomet, kai viename posūkyje padarė klaidą. „Dešimtame greičio ruože turėjome dar vieną incidentą, kai per vėlai stabdėme ir nebespėjome pasukti į dešinę – ten, kur reikėjo važiuoti. Reikėjo greitai priimti sprendimą, kaip elgtis, tai pasukome į kairę, išpiešėme žiūrovams „saulę“ ir nulėkėme toliau. Šiaip ralis labai smagus, bet tuo pačiu ir nelengvas. Ačiū visiems draugams, partneriams, mechanikams, komandos nariams ir varžybų organizatoriams“, – dėkojo R. Šeinauskas.  Po šių varžybų „RR Team“ ekipa turės šiek tiek laiko pailsėti ir atstatyti automobilį iki rudenį vyksiančio „DHL Rally Elektrėnai“ etapo. Kiek mažiau poilsio teks tik R. Šeinauskui, kuris iškeliauja į Vengrijoje vyksiantį Pasaulio aviamodeliavimo čempionatą atstovauti Lietuvai.