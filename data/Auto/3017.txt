Oranžiniai „CityBee“ dviračiai Klaipėdos, Palangos ir Nidos gatvėse pasirodys pirmą kartą. Klaipėdos miesto meras Vytautas Grubliauskas sako, kad pajūris išsiskiria viena geriausių dviračių infrastruktūrų šalyje, tad naujų paslaugų atsiradimas papildys esamas miesto ir užmiesčio transporto sistemas ir leis miestiečiams bei poilsiautojams judėti patogiau ir sveikiau. „Iš karto dviejų transporto tinklų startas – puiki žinia ieškantiems alternatyvių susisiekimo būdų. Vasarą pajūris prisipildo mašinomis, tad dalinimuisi skirti automobiliai ir dviračiai leis sumažinti transporto srautus bei greičiau ir patogiau pasiekti reikiamą kelionės tikslą. Pajūryje yra viena geriausiai išvystytų dviračių infrastruktūrų šalyje, tad oranžinių dviračių atsiradimas suteiks galimybę dažniau išbandyti ir rinktis sveiką keliavimo būdą“, – sako V. Grubliauskas.  „CityBee“ vadovas Lukas Yla sako, kad nuolat siekiama būti arčiau klientų, prieš pusmetį buvo sujungti Vilnius ir Kaunas, todėl šią vasarą įmonė pradeda automobilių ir dviračių dalinimosi veiklą Lietuvos pajūryje. Trisdešimt automobilių stovėjimo zonų įrengta patogiose, reikalingose ir daugiausiai žmonių srautų sulaukiančiose Klaipėdos, Palangos ir Nidos vietose. Naudojantis „CityBee“ automobiliu, jo statymas miesto automobilių statymo zonose yra nemokamas Vilniuje, Kaune ir taip pat Klaipėdoje. Palangoje ir Nidoje klientams už parkavimą teks susimokėti patiems. Klientų lauks penkiasdešimt „Toyota Yaris“, „Fiat 500 Cabrio“, „Fiat 500x“, „Mini One“ automobilių, kurie labiausiai atitinka važinėjančių mieste poreikius. Šiemet pajūryje startuos ir oranžinių dviračių tinklas. Klaipėdoje jais važinėti bus galima nuo trečiadienio, o Palangoje ir Nidoje dviračiai atsiras iki šios savaitės pabaigos. Iš viso pajūryje įrengta kelios dešimtys dviračių dalinimosi stotelių, kuriose bus galima išsinuomoti 100 dviračių poilsiui ar kelionei. Dviračių tinklas įrengtas išanalizavus populiariausius maršrutus ir atsižvelgiant į miestiečių poreikius. Dvidešimt stotelių įrengtos judriausiose ir labiausiai lankomose miesto vietose, tokiose kaip: prie Jūrų muziejaus, Delfinariumo, Senosios ir Naujosios perkėlų, miesto simbolio laivo „Meridianas“, autobusų stoties ir prekybos centro „Studlendas“ bei daugelio kitų. Norint naudotis „CityBee“ automobiliais ar oranžiniais dviračiais, tereikia į išmanųjį telefoną atsisiųsti mobiliąją „CityBee“ programėlę, kuri veikia „Android“ ir „iOS“ aplinkose ir užsiregistruoti. Registracija vyksta internetu ir užtrunka vos kelias minutes kol internetu patikrinama vairuotojo tapatybė. Šiemet pajūryje veikti pradedanti „CityBee“ dviračių dalinimosi sistema yra unikali, nes dviračiai yra rakinami išmaniąja spyna – naudojantis telefone esančiu „Bluetooth“ ryšiu ir mobiliąja programėle, dviračius galima prirakinti ne tik tam skirtose stotelėse, bet ir kitur. Tai patogu, pavyzdžiui, norint kelionės metu apsilankyti kavinėje ar parduotuvėje. Pasinaudojus dviračiu, jis turi būti paliktas vienoje iš nuomos stotelių. Norint pasinaudoti oranžiniu dviračiu, reikia įsigyti narystę, kurios kaina prasideda nuo 2,9 euro. Įsigijus narystę, 30 minučių kelionė yra nemokama, o papildomi kelionės pusvalandžiai kainuos po 0,3 euro. Kauniečiams, įsigijusiems „CityBee“ dviračių abonimentą, antrą kartą pirkti narystės nereikės – su turima jie galės važinėtis Klaipėdoje bei Palangoje, Nidoje ir Juodkrantėje. Automobilių nuomos kaina prasideda nuo 0,18 centų už vieną minutę. Naudojantis „CityBee“ automobiliais mokama už automobilio naudojimosi laiką ir nuvažiuotus kilometrus, kiekvienai kelionei pirmieji 50 kilometrų yra nemokami, tad per kelionę neviršijus 50 kilometrų mokama tik už automobilio naudojimosi laiką. Į kainą įskaičiuotos kuro sąnaudos, draudimas ir techninė priežiūra. „CityBee“ automobilių dalinimosi paslaugą pradėjo teikti 2012 m. Vilniuje. Praeitais metais automobilių ir dviračių dalinimosi veikla buvo išplėsta į Kauną, o nuo šių metų paslaugos pasiekiamos ir uostamiesčio gyventojams ir svečiams.