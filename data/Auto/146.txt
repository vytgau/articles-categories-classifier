Kauno miesto savivaldybės Transporto ir eismo organizavimo skyriaus vedėjas Paulius Keras „Kas vyksta Kaune“ sakė, kad ši įranga sumontuota laikinai. „Vyksta greičio matavimo įrenginių konkursas ir vienas iš konkurso etapų yra ekonominio naudingumo vertinimas. Radarų bandymų metu bus surinkti tam tikri rodikliai, reikalingi minėtam vertinimui atlikti, o pats bandymas vyks trečiadienį, balandžio 11 d.“, – dėstė P. Keras. Anot jo, šioje vietoje sumontuoti visų konkurse dalyvaujančių tiekėjų radarai, o jie įjungti bus apie valandą. Per šį laiko tarpą bus fiksuojamas tam tikras automobilių skaičius, jų greitis, o po to duomenys bus lyginami ir nustatomi rodikliai, reikalingi ekonominio naudingumo vertinimui. „Bandymų rezultatai nebus absoliučiai lemiantys tiekėjo pasirinkimą, tačiau sudarys tam tikrą dalį balų. Iš esmės, laimėtoją rinksime pagal radaro parametrus ir siūlomą kainą“, – kalbėjo Transporto ir eismo organizavimo skyriaus vedėjas. Kiek iš viso tiekėjų dalyvauja konkurse, kol kas komentuoti jis negalėjo. Bandymai bus atliekami tik Nuokalnės gatvėje, o jau paaiškėjus šio viešojo pirkimo laimėtojui, per šešis mėnesius nauji stacionarūs greičio radarai bus įrengti aštuoniose miesto vietose: Baltų prospekte ties sankryža su Žemaičių plentu, Šiaurės prospekto įkalnėje, Jonavos gatvėje ties stotele „Mokyklos bendrabučiai“, Nuokalnės gatvės nuokalnėje, Savanorių prospekto įkalnėje, Karaliaus Mindaugo prospekte ties S. Daukanto pėsčiųjų tiltu, K. Baršausko gatvės nuokalnėje ir Europos prospekto nuokalnėje. Taip pat yra ketinimų Tunelio gatvėje įrengti sektorinį greičio matuoklį, nors šis prietaisas vykdomame viešajame pirkime nefigūruoja. Galima pridurti, kad pagal praėjusių metų spalį paskelbtą pirkimo techninės specifikacijos projektą, įsigyti ruošiamasi penkis greičio matuoklius su korpusais ir tris matuoklių korpusus – vadinasi, pažeidėjai fiksuojami ir transporto srautai matuojami bus tik penkiose iš minėtų aštuonių vietų. „Jeigu pirkimo procedūros vyks sklandžiai, sutartis galėtų būti pasirašyta iki gegužės pabaigos – nuo tada rangovas turės pusmetį, o konkretus radarų sumontavimo laikas priklausys nuo laimėtojo planų“, – teigė P. Keras.