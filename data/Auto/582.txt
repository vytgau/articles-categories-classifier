Tokį Pridėtinės vertės mokesčio įstatymo pakeitimo projektą Seimo posėdžių sekretoriate įregistravo „valstiečiams“ atstovaujantys parlamentarai- Seimo Aplinkos apsaugos komiteto narė Virginija Vingrienė ir šio komiteto pirmininkas Kęstutis Mažeika. Jie siūlo nustatyti 9 proc. PVM lengvatą hibridinių variklių transporto priemonėms ir jų remontui t. y., kai transporto priemonė yra iš dalies ekologiška. Kai transporto priemonė yra visiškai ekologiška, parlamentarai V. Vingrienė ir K. Mažeika siūlo taikyti lengvatinį 5 procentų PVM tarifą. Pagal projektą, toks tarifas būtų taikomas elektra ar kita atsinaujinančia energija varomoms transporto priemonėms ir jų remontui. V. Vingrienė ir K. Mažeika siūlo, kad įstatymo pataisa įsigaliotų nuo 2019 m. sausio 1 d. ir būtų taikoma ribotą laiką tam, „kad būtų sukurta ekologiškų transporto priemonių rinka ir infrastruktūra“. „Tai būtų pirminė paskata tokio transporto kiekio didėjimui šalyje. Ši priemonė būtų taikoma ribotą laiką iki 2025 m. sausio 1 d., todėl rinkos dalyviai turės laiko prisitaikyti prie lengvatos pasibaigimo“, - sako Seimo nariai V. Vingrienė ir K. Mažeika. Šiuo metu teisinis reglamentavimas nenumato PVM lengvatų atsinaujinančią ir ekologišką energiją vartojančių transporto priemonių įsigijimui Lietuvoje.