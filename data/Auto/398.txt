Modelis siūlomas kaip sedanas, „Sportswagon“ universalas, sportiška GT versija, taip pat galimas ir kaip iš tinklo įkraunamas hibridas. Išorėje atnaujintas „Optima“ pirmiausiai skiriasi kitokios formos priekiniu ir galiniu buferiu, naujais priekiniais ir galiniais žibintais – galinės šviesos išsiskiria LED juostomis, taip pat su šia technologija galimi ir pagrindiniai žibintai. Dar atnaujintą „Kia“ galima atpažinti pagal blizgias radiatorių dengiančias groteles, GT ir „GT Line“ modeliai turi naujus LED rūko žibintus, 18 colių lietus ratlankius ir dvigubus išmetimo sistemos antgalius. Po variklio gaubtu – taip pat naujienos. Tai visiškai naujas, 1,6 l CRDi 136 AG ir 320 Nm pasiekiantis turbodyzelinis motoras, pakeitęs 1,7 l darbinio tūrio variklį. Taip pat siūlomas ir naujas 1,6 l turbobenzininis 180 AG motoras, komplektuojamas su automatine dviejų sankabų ir septynių greičių pavarų dėže – šis variklis papildys gamoje esantį 2 l 163 AG atmosferinį motorą, taip pat GT versijoje siūlomą 245 AG benzininį turbovariklį. Tad gamintojas ne be pagrindo tikisi, kad atnaujintas „Kia“ Europoje sėkmingai konkuruos su pripažintais segmento lyderiais „Volkswagen Passat“, „Škoda Superb“, „Opel Insignia“, „Ford Mondeo“, „Renault Talisman“, taip pat Lietuvoje itin populiariu „Toyota Avensis“. 