Kaip rašoma pranešime žiniasklaidai, būtent rugsėjo 30 dieną išskirtine galimybe kitaip uždaryti sezoną galės džiaugtis motociklų sporto entuziastai ir tikrieji profesionalai. Dalyviams – net 6 skirtingos klasės Įvairaus galingumo monstrus valdantys sportininkai šeštadienį tarpusavyje varžysis net penkiose klasėse: „Supermoto“, kur važiuos „Supermoto“ įskaitą atitinkantys ir „krosiniai“ su asfaltinei dangai skirtomis padangomis motociklai, išskirtinė „Superbike“ klasė, kurioje rungsis motociklų plento žiedo profesionalai, daugkartiniai laimėtojai ir tikriausi lenktynininkai, turintys išduotą Lietuvos motociklų sporto federacijos licenciją. Išskirtinę galimybę legaliai pralėkti M. K. Čiurlionio tiltu, Minkovskių gatve su pakilimu į Europos prospektą turės net ir tie dviračių transporto priemonių savininkai, kurie paprastai linkę išvažiuoti ne dėl titulų, o tiesiog savo malonumui: tam suformuotos motorolerių (ginkluotų iki 125 cm3 varikliais), „Street-street“ ir „Street-Superbike“ klasės. Pastarosios tarpusavyje skiriasi technika, kur vienoje galės važiuoti „Street“ tipo populiariai vadinami motociklai, pilnai paruošti eksploatacijai gatvėmis. Tuo tarpu, „Street-Superbike“ įskaitoje varžysis „Superbike“ tipo motociklai, kuriuos ne automobilių sporto entuziastai žino kaip „britvas“. Tiesa, apie kilometro ilgio trasoje galės susirungti ir keturračiai, kurių mylėtojams suformuota „ATV“ klasė. Registruotis į renginį gali bet kas, turintis pilną ekipiruotę su papildoma nugaros apsauga „vėžliu“ ir tvarkingą motociklą. „Dirbdami kartu su „Rimo Grand Race“ organizatoriumi džiaugiamės galėdami sudaryti sąlygas motociklų sporto entuziastams dėl įvairumo išvažiuoti ir į miesto gatves. Žinoma, dažnas tai daro ir be mūsų leidimo ir palaiminimo, bet šios lenktynės – kitokios, jos legalios, su galimybe laimėti prizų, įrodyti savo pranašumą ir pademonstruoti motociklo valdymo įgūdžius. Tuo labiau, kad stengiamės užtikrinti maksimalų saugumą dalyviams, to paties tikėdamiesi ir iš pačių dalyvių. Registruotis į renginį gali bet kas, turintis pilną ekipiruotę su papildoma nugaros apsauga „vėžliu“ ir tvarkingą motociklą“, – pasakojo Lietuvos motociklų sporto federacijos žiedo komisijos ir „Navas racing club“ atstovas Vidas Stankevičius. Tarp dalyvių – puikiai pažįstami sportininkai Važiavimams „Superbike“ grupėje jau užsiregistravo ir 2016 m. Lietuvos „Pretendent“ čempionas Mindaugas Nemunis bei šių metų tos pačios įskaitos čempionas Raimundas Skaisgiris, „Superbike“ klasės čempionate lyderis Kęstutis Stankūnas, greičiausia tarp lenktyniaujančių mergina Greta Paškevičienė, Jungtinėje Karalystėje gyvenantis ir „Superbike“ įskaitoje lenktyniaujantis Martynas Janušauskas. Į „Street-street“ klasę užsiregistravo Lietuvos Motociklų sporto federacijos tarybos narys Žilvinas Kazakevičius, o tarp lenktyniaujančių motoroleriais bus galima išvysti ir gerai žinomą motociklų renginių organizatorių ir „Dolce Moto“ klubo vadovą Mantą Vyborną. „ATV“, „Supermoto“, „Superbike“ ir motorolerių klasėse dalyvių skaičius ribotas iki 15, o „Street – street“ ir „Street Superbike“ važiavimams bus formuojama po dvi grupes, sudarytas iš 10 dalyvių, taigi, bendrai į šias klases gali užsiregistruoti iki 40 norinčių palenktyniauti motociklininkų. Pagal renginio tvarkaraštį, iki šeštadienio pietų dalyviai galės parodyti ką gali, o po pietų pertraukos sportininkai jau kovos dėl titulų ir kaip visada juos džiuginančių „Navas racing club“ partnerių dovanų ir prizų. Renginys žiūrovams – nemokamas.