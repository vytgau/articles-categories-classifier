Vienas iš Vokietijos šiaurės rytuose esančio Templino miesto kelių aprūpintas specialia elektros kabelių sistema. Bendrovės „Siemens“ inžinieriai antradienį, balandžio 11 dieną, pristatė ambicingą projektą „eHighway“ – tai hibridinis vilkikas, kuris keliais važiuoja troleibuso principu. Ši krovininė transporto priemonė aprūpinta ir dyzeliniu varikliu. Jeigu kartais kelyje šis hibridinis vilkikas pakliūtų į transporto spūstį, vairuotojas gali nuleisti jo ūsus ir persirikiuoti į kitą eismo juostą. Šio jungtinio „Siemens“ ir Vokietijos valdžios projekto pagrindinis tikslas – sumažinti išmetamųjų dujų kiekį atmosferoje, teigia Vokietijos ekologijos ministrė Barbara Hendricks. Kaip teigia projekto vystytojai, jeigu bus elektrifikuota bent viena šalies automagistralė, poveikis atmosferai neabejotinai pasijus. Vokietijos valdžia planuoja naują technologiją imtis įgyvendinti jau 2018 metais, o bandymai vyks Šlėzvigo-Holšteino ir Heseno žemėse.