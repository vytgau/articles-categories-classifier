Technologiją ketinama pritaikyti autonomiškuose automobiliuose, rašo europe.autonews.com. Ją įdiegus, kaip teigia „Bosch“ atstovas, automobiliai turėtų gana greitai kelių centimetrų tikslumu nustatyti savo buvimo vietą. Radarų jutikliai realiuoju laiku fiksuos kelius charakterizuojančius duomenis. Radarus tieksiančios „Bosch“ atstovas tikina, kad pastarieji leidžia aprėpti platesnį diapazoną, be to, teikia tikslesnius duomenis, palyginti su kamerų jutikliais. Įmonė „TomTom“ pasirūpins, kad radarų jutikliais surinkti duomenys butų efektyviai integruoti į žemėlapių sistemą. „Po kelerių metų rinkoje siūlomuose automobiliuose veiks pažangiausios pagalbinės sistemos, kursiančios visiškai automatizuotiems ateities automobiliams skirtus žemėlapius“, – pareiškė „Bosch“ direktorių valdybos narys Dirkas Hoheiselis neseniai išplatintame pranešime. Anot „Bosch“ atstovo, duomenys bus pradėti rinkti iki 2020 metų. Radarus tieksiančios įmonės darbuotojas teigia, kad turės būti išskirta speciali milijono transporto priemonių grupė. Šią grupę sudarančių automobilių radarai fiksuos informaciją Šiaurės Amerikos, Europos ir Azijos bei Ramiojo vandenyno regiono keliuose, kad sudaryti žemėlapiai būtų kuo tikslesni. „Bosch“ radarų jutikliai, kurių pirminė paskirtis – teikti pagalbą vairuojant, gali nustatyti net už 250 metrų esančius judančius objektus. Palyginimui galima pasakyti, kad kamerų jutikliais užfiksuojami tik per 150 metrų nutolę objektai. Radarų tiekėjas tikisi, kad pavyks sukurti ir nejudančius objektus galinčius nustatyti jutiklius – tada būtų galima kurti detalesnius žemėlapius.