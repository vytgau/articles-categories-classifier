„Lamborghini“ planuose – 1000 „Urus“ vienetų kitais metais, kai automobilis debiutuos rinkose, ir po 3500 vienetų kasmet nuo 2019-ųjų, nors S. Domenicali tikisi, kad paklausa bus dar didesnė ir užsakovams teks savo pirkinio palaukti. Tad šis SUV taps masiškiausiai gaminamu markės modeliu. Pernai „Lamborghini“ iš viso pardavė 3457 automobilius (2015-aisiais – 3245 vnt.), tačiau visi jie buvo dviviečiai sportiniai modeliai. Didysis SUV modelis visuomenei bus pristatytas kompanijos gamykloje šių metų pabaigoje. Jis bus surenkamas šalia sportinių „Huracan“ ir „Aventador“ automobilių. Prekyboje Europoje „Urus“ pasirodys kitų metų pavasarį ir kainuos nuo maždaug 200 tūkst. eurų. Anot kompanijos vadovo, šiuo metu klientai savo „Huracan“ (Europoje kainuoja nuo 210 tūkst. eurų) ar „Aventador“ (nuo maždaug 350 tūkst. eurų) modelių po užsakymo laukia nuo 6 iki 8 mėnesių. Užsakydami pageidaujamą automobilį pirkėjai jį papildomai personalizuodami išleidžia dar nuo 50 iki 80 tūkst. eurų „Aventador“ modeliui ir nuo 30 iki 50 tūkst. „Huracan“.