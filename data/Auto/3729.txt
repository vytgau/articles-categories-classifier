Šie žodžiai iš jo lūpų pasigirdo neveltui – paskutinis, devintosios kartos „Civic Type R“ buvo kritikuojamas dėl šioje pusiausvyroje pernelyg didelio šuolio į galios pusę. Tad su dešimtosios kartos modeliu siekdami aukso viduriuko japonai bandys „užkalbinti“ didesnę auditoriją. Naujosios kartos „Civic Type R“ sumontuotas modernizuotas ankstesnės kartos 2 litrų darbinio tūrio VTEC turbobenzininis variklis. Anot gamintojų, inžinieriai patobulino išmetimo sistemą, perprogramavo variklio kompiuterį, tokiu būdu pagerindami darbą aukštesnėse apsukose bei reakcijas į akceleratorių. Naujosios motoro versijos galia paaugo 10 AG ir dabar siekia 320 AG prie 6500 aps./min., o maksimalus sukimo momentas išliko 400 Nm, pasiekiamas 2500-4500 aps./min. intervale. Variklis suporuotas su 6 pavarų mechanine dėže. Automobilio dinaminiai parametrai dar nepateikiami. Žinoma, kad svoris išliko nepakitęs (apie 1,4 t).  Pastebėtina, kad dešimtosios kartos „Civic“ platforma buvo kuriama iškart galvojant apie „Type R“ versiją, todėl šios ilgai laukti neprireikė. Naujasis automobilis yra ilgesnis, žemesnis ir platesnis, o tuo metu jo svorio centras tapo žemesnis, kaip ir vairuotojo sėdėjimo pozicija. Visi šie pokyčiai pagerino valdymo savybes bei suteikė didesnį sportiškumo pojūtį sėdint viduje. Be to, naujojo „Civic“ kėbulo standumas palyginus su pirmtaku išaugo 39 proc. Priekinės pakabos geometrija buvo tobulinama, siekiant minimalizuoti sukimo momento inerciją ir pagerinti automobilio valdymą. Dėl aerodinaminių elementų derinio, anot „Honda“, šis modelis pasieks geriausią klasėje balansą tarp keliančių ir prispaudžiančių jėgų. Siekdami automobilį geriau pritaikyti visoms vairavimo sąlygoms, inžinieriai sukūrė tris pasirenkamus važiavimo režimus. Pagal nutylėjimą visada bus aktyvuotas „Sportinis“ režimas, tačiau taip pat bus galima rinktis „Komforto“ bei „Trasos“ parinktis. Anot inžinierių, pasirinkus „Komfortą“ šis „Type R“ modelis pojūčiais nesiskirs nuo tradicinio „Civic“. Kaip rašo autocar.com, didelis dėmesys buvo skirtas ir išmetimo sistemos garsui. Didžiojoje Britanijoje surenkamo „Honda Civic Type R“ prekyba turėtų startuoti šį rudenį. Tiksli kaina kol kas dar neskelbiama.