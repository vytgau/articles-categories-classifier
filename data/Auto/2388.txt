„Mes nesutinkame su pranešimais žiniasklaidoje, esą Federalinė automobilių transporto agentūra sušvelnino ataskaitą“, - sakė jis. Praėjusią savaitę Vokietijos žiniasklaida skelbė, kad Federalinė automobilių transporto agentūra aptiko „Porsche“ automobiliuose mechanizmus, kurie sumažindavo taršos rodiklius. Šalies valdžia nurodė atšaukti 22 tūkst. automobilių. Anot transporto ministro Alexanderio Dobrindto, „Cayenne“ ir „Macan“ modeliuose buvo aptikta neteisėta programinė įranga, leidžianti nuslėpti tikrąjį išmetamųjų teršalų kiekį, ji turi būti atitinkamai pataisyta. Pirmadienį laikraštis „Bild“, remdamasis tarnybiniu agentūros bei automobilių gamintojų susirašinėjimu, parašė, kad šalies valdžia seniai žinojo apie manipuliacijas, susijusias su bendrovės „Porche“ varikliais. Maža to, kaip skelbiama žiniasklaidoje, ministerija, koncerno prašymu, esą sušvelnino formuluotes savo išvadose. Kilus įtarimams dėl kartelinio susitarimo, Vokietijos vyriausybė iškvietė konsultacijoms pagrindinių Vokietijos automobilių koncernų vadovus. Pasak Transporto ministerijos atstovo, Vokietijos ministrų kabinetas ketina pateikti bendrą reikalavimų sąrašą bendrovėms, taip siekdamas užkirsti kelią krizei, kuri kelia grėsmę Vokietijos automobilių pramonės reputacijai. Automobilių pramonė yra viena iš svarbiausių Vokietijos pramonės šakų, joje dirba per 800 tūkst. žmonių, pramonės šakos apyvarta 2016 metais sudarė per 400 mlrd. eurų.