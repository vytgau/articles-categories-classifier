Savo teorinėmis žiniomis ir praktine patirtimi su renginio dalyviais dalinosi ilgametę patirtį motociklizme sukaupęs Marius Girutis. Enduro judėjimas Lietuvoje sparčiai auga, plečiasi azarto ir nuotykių trokštančių motociklininkų būrys – jų į specialius mokymus susirinko per 20. Renginys startavo oficialaus „BMW Motorrad“ atstovo „Krasta Auto Vilnius“ salone, kur dalyviai buvo supažindinti su programa, maršrutu ir vairavimo technikos teorine dalimi. Įveikę suplanuotus kilometrus dalyviai finišavo vandenlenčių parke „Elev8 Cable Park“ įkurtoje „BMW Cafe“. Dauguma renginio dalyvių savo „kompanionu“ pasirinko „BMW R 1200 GS“ motociklus – vieną iš geriausiai mūsų šalyje parduodamų modelių. „Matydami kasmet Lietuvoje vis augantį susidomėjimą motociklais, jaučiame pareigą prisidėti prie savo klientų ugdymo. Norime, kad jie būtų atsakingais ir supratingais eismo dalyviais, pasiruošusiais visoms galimoms situacijoms kelyje, galinčiais apsaugoti save ir aplinkinius. Sulaukę didelio klientų susidomėjimo tokių renginių planuojame ateityje surengti daugiau“, – sako BMW prekės ženklo Lietuvoje vadovas Martynas Daujotas.  Kas man tinka, o kas ne? Nuo ko pradėti, jei domina toks laisvalaikio praleidimo, o gal net gyvenimo būdas? „Pradžiai patarčiau išmėginti enduro motociklą. Patarčiau į pagalbą pasikviesti ir instruktorių. Tuomet galima žiūrėti, ar vairuotojui tinka tokio tipo motociklas. Ar ne per sunkus, o gal per lengvas? Ar patogus? Vieno universalaus enduro motociklo nėra, todėl gali užtrukti laiko kol rasite sau labiausiai tinkantį ir patinkantį. Galima, žinoma, mėginti iškart pirkti motociklą, bet patikėkite, tai tikrai nebus jūsų pirmas ir paskutinis enduro motociklas. Išmokti važiuoti ir važiuoti gerai tikrai visada spėsite. Pradžiai svarbiausia pajausti, kas jums tinka geriausiai“, – aiškino M. Girutis. Pasak jo, kai pradžia padaryta, ir jeigu ji sėkminga, reikia skirti laiko valdymui. Kiek laiko prireiks, atsakyti sunku. Kaip teigė mokymus vedęs profesionalas, norint išmokti, reikia sėsti ir važiuoti. „Pats mokymasis važiuoti enduro motociklu yra tik praktinis – jeigu nori išmokti, tai reikia važiuoti. Nebijoti, bet ir be reikalo nerizikuoti. Labai padės, jeigu sugebėsite įsiklausyti į jau mokančių važiuoti patarimus. Svarbiausia, neskubėti ir važiuoti saugiai. Taip žingsnelis po žingsnelio įgausite daugiau praktikos, pasitikėjimo ir išmoksite važiuoti tikrai gerai, tačiau tobulėjimui ribų nėra“, – teigia motociklų žinovas. Pradžia yra pati sunkiausia ir neretai labai apgaulinga. Jeigu kas nors pavyksta iškart, galima įgauti per daug pasitikėjimo, todėl M. Girutis pabrėžia vieną dažnai pradedančiųjų važinėti enduro motociklu klaidą. Pasak pašnekovo, tipinė klaida, kai pradedantieji važiuoti enduro motociklu, kartais galvoja, kad jau viską moka ir viską gali, dažnai viršija savo galimybes ir rizikuoja, stengiasi aplenkti šalia geriau važiuojantį kolegą, todėl pasitaiko traumų. Ar sunku persėsti nuo vieno motociklo ant kito? Kokie skirtumai tarp enduro ir kitų motociklų? Pavyzdžiui, jeigu motociklu važinėjate ne pirmą dieną, tačiau iki šiol mėgote sportinius asfaltui skirtus motociklus, tuomet sėsti ant enduro gali būti nelengva. Jeigu važinėjote krosiniu motociklu, tuomet su enduro problemų neturėtų kilti. „Jeigu važinėji krosiniu motociklu, mokėsi važiuoti ir su enduro motociklu. Jeigu sportiniu, vadinama „britva“, prireiks laiko, nes skiriasi patys motociklai ir važiavimo principai. Reikia pakeisti važiavimo įpročius, nes važiavimas sportiniu motociklu asfaltu iš esmės skiriasi nuo važiavimo enduro motociklu. Žinoma, yra tokių, kuriems užtenka vieno kito pasivažinėjimo ir jie jau puikiai valdo enduro motociklą, bet kitiems gali prireikti ir mėnesio“. Enduro pavadinime užkoduota ištvermė ir nuotolis, tačiau labai svarbu nenuvarginti savęs, kad kelionės būtų saugi ir komfortiška. Šiuo atveju motociklų sporto žinovas sako, kad daug kas priklauso nuo motociklininko ir aplinkos veiksnių. „Važiavimas enduro motociklu – tai malonumas ir atgaiva sielai. Kai važiuoji enduro, jūsų galva ilsisi, o kūnas dirba. Čia nėra kilometrų skaičiaus, kuris nurodo kur ir kada sustoti. Kai jaučiate nuovargį, kai prasideda vairavimo klaidos, tada ir reikia stoti pailsėti. Tai gali būti nuvažiavus ir vos penkis kilometrus, gali nuvažiuoti ir šimtą ar du šimtus be sustojimo. Tai priklauso nuo aplinkos sąlygų, kuriomis tenka važiuoti“, – atskleidė instruktorius.