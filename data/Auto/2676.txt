Kaip rašoma pranešime žiniasklaidai, anot lenktynininko E. Gutaravičiaus, atsisėdęs prie tokio automobilio vairo, žmogus labai greitai supranta, kodėl prie jo dar pridedamas ir priešdėlis „super“. „Tai absoliučiai kitokie pojūčiai nei tie, kuriuos patiriame vairuodami paprastą automobilį. Tokie pasivažinėjimai kiekvienam vairuotojui gali suteikti labai vertingos patirties, nes imi geriau suvokti, kokią įtaką transporto priemonei daro variklis bei kiti aukščiausio lygio inžineriniai sprendimai“, – sako jis. Visgi E. Gutaravičius perspėja, kad superautomobilis reikalauja ir vairuotojo pastangų. Tam, kad pasivažinėjimas juo teiktų maksimaliai daug malonumo, reikia sekti variklio apsisukimus, tinkamu momentu perjungti pavaras t. y. jausti automobilį. Daugeliui žmonių tai būna pakankamai naujas iššūkis. „Paspausti pedalą gali bet kas, bet suprasti, kada jį atleisti taip, kad būtų ir saugu, ir malonu vairuoti, gali ne kiekvienas. Superautomobiliai – tai prabangos dalykas, su kuriuo tikrai niekas nevažinėja į sodą ar parduotuvę. Dažniausiai iš garažo jie išvaromi savaitgaliais, kai yra laisvo laiko smagiam pasivažinėjimui mieste“, – teigia lenktynininkas. O anot S. Juodviršio, tikrąjį skirtumą tarp „super“ ir kasdienio automobilio galima suvokti tik išbandžius jo galingumą ir greitį. „Pasakysiu kaip tikras lenktynininkas: jeigu norite patirti viską, ką gali pasiūlyti superautomobilis, reikia paspausti akceleratorių. Tik tada išgirsite visą variklio garso grožį, patirsite, ką reiškia tobulos valdymo galimybės ir tikras greitis“, – dėsto jis. Du skirtingi charakteriai Dovanų platinimo bendrovės „Gera dovana“ suteikta galimybe pasinaudoję ir Nemuno žiedo trasoje išbandę dviejų bene žinomiausių pasaulyje superautomobilių „Ferrari“ ir „Lamborghini“ galimybes, garsūs lenktynininkai vieningos nuomonės apie tai, kuris iš automobilių yra geresnis, neturėjo. E. Gutaravičiaus teigimu, tai du labai greiti, bet tuo pačiu ir visiškai skirtingo charakterio automobiliai. „Lamborghini“ yra brutalus automobilis, puikiai atitinkantis buliaus, esančio jo logotipe, įvaizdį. Tai nėra švelnus automobilis. Jis tvirtas ir kietas, manevrai juo sudėtingiau atliekami. Sėdėdamas už vairo tai jauti visu kūnu. „Lamborghini“ tikrai nėra kasdieninė transporto priemonė.  „Ferrari“, mano manymu, yra lengvesnio charakterio, manevringesnis, jo vairavimas ne toks sudėtingas, juo gali maloniai važinėtis ir mieste“, – palygino E. Gutaravičius. Anot lenktynininko, šie superautomobiliai tokie skirtingi, kad tiesiog neįmanoma išrinkti geresnį. Tuo tarpu S. Juodviršis net neabejojo, kam skirtų savo simpatijas. „Mano favoritas – vienareikšmiškai „Ferrari“. Tai išskirtinis automobilis, kurio vien spalva kelia šiurpuliukus. Ką jau kalbėti apie variklio garsą. Žinoma, nenurašau ir „Lamborghini“. Jis taip pat išsiskiria savo išvaizda, spalva. Be abejo, variklio garsas irgi glosto ausį“, – sakė daugkartinis Lietuvos kartingų čempionas S. Juodviršis. Pasivažinėjimas superautomobiliais lenktynininkams E. Gutaravičiui ir S. Juodviršiui buvo tarsi treniruotė prieš liepos 19-22 d. Palangoje vyksiančias „ENEOS 1006 km“ lenktynes. Jose kartu su Martynu Čiuželiu ir Martynu Griška jie vairuos „Gera dovana-Cargowin.eu“ komandos automobilį.