Nepaisant kelių aplinkybių, kurios turėjo neigiamos įtakos finansiniams metams, grynosios pajamos vis tiek buvo didesnės nei prieš metus, rašoma pranešime. Kaip ir buvo prognozuota, paskutinįjį 2016 metų ketvirtį pardavimai ir pelnas itin išaugo. Iš dalies tą galima paaiškinti padidėjusiais Automobilių grupės pardavimais, taip pat itin sėkmingais žieminių padangų pardavimais, kurie net buvo didesni nei itin pelningu tuo pačiu laikotarpiu prieš metus. „Kompanija ir toliau užtikrintai augo 2016 metais. Padangų grupės pardavimai pasiekė rekordinį 150 milijonų parduotų vienetų kiekį. Net ir įvertinant besitęsiančią mažą paklausą naftos ir kalnakasybos versle, „ContiTech“ padalinio pelno marža metų pabaigoje beveik pasiekė dviženklį skaičių ir taip žymiai viršijo ankstesnių metų rezultatus. Automobilių grupės užsakymai padidėjo 10 procentų ir 2016 metais siekė daugiau kaip 33 mlrd. eurų. Be to, drauge su pažangiomis vairuotojo pagalbinėmis sistemoms, kurių užsakymai išaugo iki daugiau kaip 3 mlrd. eurų, hibridinių automobilių ir elektromobilių įrangos ir sistemų užsakymai padidėjo 17 proc. ir pasiekė 1,2 mlrd. eurų“, – pristatydamas preliminarius veiklos rezultatus Tarptautinėje Šiaurės Amerikos automobilių parodoje Detroite, JAV, sakė vykdantysis „Continental“ valdybos pirmininkas dr. Elmaras Degenhartas. „Mes numatome, kad 2017 metais mūsų pardavimai didės daugiau kaip 6 procentais ir bus didesni kaip 43 mlrd. eurų, todėl tikslas yra užtikrintai pasiekti didesnę kaip 10,5 proc. pelno maržą. Atsižvelgdami į tai mes prognozuojame, kad šiemet lengvųjų ir lengvųjų komercinių automobilių (iki 6 t) pasaulyje gamyba padidės 1 proc. nuo 92 iki maždaug 93 milijonų vienetų“, – pridūrė kompanijos vadovas. „Continental“ savo išankstinius veiklos rezultatus pristatys 2017 m. kovo 2 dieną vyksiančioje kasmetinėje internetinėje spaudos konferencijoje, kurios metu bus apžvelgti įmonės finansiniai rezultatai.