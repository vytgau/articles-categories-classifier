Tai padaryti galima tik mašinomis, kurios nuo kasdienių transporto priemonių skiriasi maždaug tiek pat, kiek Dariaus ir Girėno „Lithuanica“ nuo NASA erdvėlaivio... Šešerius pastaruosius metus traukos lenktynės Lietuvoje vykdavo Kazlų Rūdos aerodrome. Lietuvos automobilių sporto federacijos (LASF) Drago komiteto vadovų ir šios bendruomenės lyderių teigimu, tai bene vienintelė vieta, kur galima saugiau šturmuoti greičio rekordus netrukdant automobilių eismo automagistralėse ar lėktuvų kilimo takuose. Todėl kai šiais metais dėl tarptautinių pratybų kariškiai „drago“ čempionato organizatoriams tarė „soriukas“, visiems automobilių sportu besidomintiems žmonėms atsirado unikali proga pamatyti ratuotų monstrų kovas iš arti ir tokiomis komfortiškomis sąlygomis, kokių galėtų pavydėti net krepšinio aistruoliai: šįkart Lietuvos automobilių „drag“ lenktynių čempionato „DragFest.lt 2017“ veiksmas keliasi į Druskininkus. Veisiejų gatvė ateinantį savaitgalį bus paversta 1/8 mylios ( 201,168 m) trasa, kuriose varžysis ne tik geriausi Lietuvos ir Latvijos „drago“ meistrai, bet ir svečiai iš Lenkijos, turintys tokios technikos, apie kurią mūsiškiai vyrai kol kas tik svajoja. „Drago“ žinovai teigia, kad vien dėl šios priežasties verta suplanuoti vizitą į Druskininkus.  Norėdami maksimaliai išnaudoti progą parodyti traukos lenktynių žavesį, varžybų organizatoriai Veisiejų gatvės šonuose ne tik montuoja didžiules tribūnas, bet ir rūpinasi tokiais dalykais, kaip vaikų žaidimo zonos, užkandžių ir gėrimų prekybos taškai, biotualetai etc. Trasoje taip pat kausis ne tik skirtingų klasių automobiliai, bet ir motociklų „drago“ entuziastai. Nors Lietuvoje yra maždaug 70-80 aktyviai „drago“ lenktynėse dalyvaujančių sportininkų, tikslus dalyvių skaičius paprastai paaiškėja tik varžybų dieną. „Drago“ mašinas konstruojantys meistrai daro viską, kad jų technika maksimaliu pajėgumu galėtų dirbti maždaug 10 sekundžių. Dėl šios priežasties iš variklio išspaudžiama viskas, kas tik teoriškai įmanoma, praktiškai nepaliekant ilgesnės eksploatacijos resursų. Ieškant šių ribų, varikliai neretai tiesiog „susprogsta“ ant galios matavimo – reguliavimo stendų ar atvykę į startą. Galima prognozuoti, kad panašūs rūpesčiai kažkam sutrukdys pademonstruoti savo meistriškumą ir šį kartą“, – pasakoja organizatoriai. Įdomu ir tai, kad traukos lenktynėse automobilių klasės skirstomos pagal trasos įveikimo laiką (ET) atmetus reakcijos laiką: ● „Stock“ klasė. Minimalus klasės ET – 9.3 sekundės 1/8 mylios distancijoje; ● „Street A“ klasė. Minimalus klasės ET – 8.5 sekundės 1/8 mylios distancijoje; ● „Super Stock“ klasė. Minimalus klasės ET – 7.9 sekundės 1/8 mylios distancijoje. ● „Street B“ klasė. Minimalus klasės ET – 7.3 sekundės 1/8 mylios distancijoje. ● „Super Gas“ klasė. Minimalus klasės ET – 6.3 sekundės 1/8 mylios distancijoje. ● Pro FWD Klasė – priekiniais ratais varomi automobiliai važiuojantys 7,8 sekundės 1/8 mylios ir greičiau. Minimalus klasės ET – 4.5 sekundės 1/8 mylios distancijoje. Pačios „aštriausios“ „drago“ mašinos 1/4 mylios finiše priartėja prie 300 km/val., o mylios distanciją – beveik 400 km/val. greičio. Keisčiausia, kad tokių rezultatų pasiekiama nebūtinai su didžiulio darbinio tūrio variklius turinčiais automobiliais, bet su vaikiškai atrodančiais „Fiat“ ar „Ford“ modeliais. Tokią techniką konstruojančių meistrų siekis – kuo geresnis svorio ir galios santykis. Optimaliu laikoma, kai 1 kilogramui tenka 1 AG. Todėl kokia nors „Fiesta“ sverianti apie 400 kg ir turinti 400 AG motorą, gali nemandagiausiu būdu parodyti užpakalį „Ferrari“. Kaip tik šie dalykai ir paverčia „dragą“ sudėtingu sportu, nes suvaldyti tokių parametrų techniką tampa keblu dėl menkiausių kelio paviršiaus nelygumų ar panašių veiksnių. Adekvačiai neįvertinus kad ir mažiausios smulkmenos važiavimas gali baigtis pasiutusiai skaudžiai – prieš metus Estijos trasoje vienas greičiausių Lietuvos „drago“ meistrų su savadarbiu 1000 AG pajėgumo „Jezomobiliu“ šoktelėjęs nuo nedidukės įdubos asfalte tapo nevaldomas ir vertėsi bene 20 kartų. Išsamią informaciją apie Lietuvos automobilių „drag“ lenktynių čempionato „DragFest.lt 2017“ programą galite rasti www.lasf.lt arba 17.dragfest.lt svetainėse.