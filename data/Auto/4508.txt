Dauguma populiariausių šiandieninių automobilių gamintojų tokia veikla užsiima nuo pirmosios dienos, tačiau yra ir tokių, kurie savo kelią pradėjo gamindami visai ką kitą. Siūlome susipažinti su penkių garsių automobilių gamintojų istorijų vingiais – nustebsite, ką jų savininkai veikė prieš nuspręsdami imtis mašinų gamybos. Sėkmės istorijos Kai kurie faktai jums gali būti žinomi, nes didieji automobilių gamintojai noriai pasakoja savo sėkmės istorijas ir didžiuojasi visais savo biografijos faktais. Įprasčiausias scenarijus, kai bendrovė nuo pat pirmosios veiklos dienos daro tai, ką sumaniusi – pavyzdžiui, gamina automobilius. Kad ir kaip ten bebūtų, yra ir tokių, kurios per ilgą ir spalvingą savo istoriją išbandė ir kitų veiklos rūšių. Straipsnio autoriai prisipažįsta: rengdami publikaciją patyrė didelį atradimo džiaugsmą – vienų iš geriausiai žinomų automobilių gamintojų istorijose daugybė įdomių faktų. Į sąrašą nuspręsta neįtraukti bendrovių, kurių šiandieniniame verslo žemėlapyje nelikę. Taip pat nuspręsta neminėti bendrovių, kurios, prieš pradėdamos gaminti automobilius, užsiėmė variklių, lėktuvų ar traukinių gamyba. Dėmesys skirtas tiems, kurių pradžia buvo gaminiai, su automobiliais turintys mažai ką bendro. Prieš leidžiantis į kelionę po penkių automobilių gamintojų istorijos užkaborius, pateiksime linksmą faktą iš serijos „Ar žinojote, kad...?“: broliai Ducati („Ducati“ prekės ženklo kūrėjai) XX amžiaus 3-ąjį dešimtmetį gamino detales radijo imtuvams. Tiesą sakant, jiems gana neblogai sekėsi ir su kondensatoriais, vakuuminėmis lempomis ir kitomis detalėmis, be kurių senų laikų radijo imtuvas buvo kaip be rankų. „Opel“ Bendrovė „Adam Opel AG“ – vienas iš ilgiausią istoriją skaičiuojančių automobilių gamintojų pasaulyje. Manote, kad automobiliai ir yra tai, kuo gamintojas užsiėmė nuo pirmos dienos? Klystate. Bendrovė įkurta 1862 metais, o pirmasis joje pagamintas automobilis iš gamyklos išriedėjo tik 1899 metais. Smalsu, kas buvo gaminama 37 metus? Laikykitės. Viskas prasidėjo paprastame ūkiniame pastate Vokietijos Riuselsheimo mieste, kur ir šiandien veikia pagrindinė „Opel“ būstinė. Ponas Adamas Opelis gamino siuvimo mašinas. Kai kurie modeliai buvo pritaikyti individualiems poreikiams ir sulaukė nemenkos sėkmės. Reikalai klostėti taip gerai, jog neilgai trukus priimtas sprendimas būstinę perkelti į didesnes erdves. Prieš pat didžiąsias kraustynes, A. Opelis ėmėsi naujos veiklos – ėmė pardavinėti dviračius su itin dideliu priekiniu ratu (vadinamuosius penny-farthing). Ir čia jį lydėjo sėkmė. Tiesą sakant, dviračiai buvo žymiai paklausesni nei siuvimo mašinos. Automobilių gamyba prasidėjo užsimezgus bendradarbiavimui su Friedrichu Lutzmannu. Nors pradžia ir buvo sunki, nutiestas kelias naujam verslui, kurio tradicija tęsiasi po šiai dienai. „Peugeot“ „Peugeot“ garsėja ir dviračiais, kuriuos gaminti pradėjo dar iki užsukant automobilių verslą. Įdomu tai, kad viskas prasidėjo nuo kavamalių, pipirų ir druskos trintuvių. Pastarosiomis „Peugeot“ prekiauja ir po šiai dienai – būtent jie neretai įvardijami kaip bendrovės vizitinė kortelė ir skiriamasis ženklas. Dar viena iš labai svarbių „Peugeot“ verslo šakų buvo plienas, iš kurio gaminti tuo metu būtini daiktai. Taigi „Peugeot“ specializavosi pjūklo geležčių, ratų, rėmų skėčiams ir kitų objektų gamyboje. Netrukus imta gaminti ir dviračius, kurie ir po šiai dienai rinkoje itin vertinami ir paklausūs – „Peugot“ vardas tapatus kokybei ir ilgametėms tradicijoms. Pirmojo pasaulinio karo metais „Peugeot“ gamino ginklus, karinius automobilius ir artilerijos sviedinius. Dar vienas sėkmingas „Peugeot“ verslo sprendimas – „Gefco“, įkurtas 1949 metais, kuris užsiima tarptautine logistika. Šiuo metu 25 proc. jo akcijų valdo „PSA Group“. „Hyundai“ „Hyundai“ automobilių gamybos divizija – tik vienas iš daugelio „Hyundai Group“ segmentų. Bendrovė šiuo metu užsiima ir elektronikos gamyba, taip pat turi interesų ir sunkiojoje pramonėje. Pirmoji Pietų Korėjos bendrovė, pavadinimu „Hyundai“ (sudaranti vieną iš pagrindinių minėtosios korporacijos kolonų), buvo įkurta 1947 metais. „Hyundai“ istorija prasidėjo nuo statybos bendrovės, kuri per gana trumpą laiką įžengė net į kelis skirtingus pramonės sektorius, prisidėjo prie infrastruktūros kūrimo. Kai pagaliau įkurta atskira automobilių gamybos divizija, taip akivaizdu, kad „Hyundai Group“ plėtros sustabdyti nebeįmanoma. Šiuo metu „Hyundai“ dar stato laivus, užsiima prekyba, elektronikos gamyba, atlieka tyrimus, gamina liftus ir kitą produkciją. „Hyundai“ šiuo metu priklauso „LG Semi-Conductor“ – vienas svarbiausių žaidėjų elektronikos sektoriuje. Verta pabrėžti, kad po bendrovės įkūrėjo Ching Ju Yung mirties „Hyundai Group“ suskilo į atskirus verslus. „Škoda“ „Škodos“ – antrojo seniausio Čekijos automobilių gamintojo – istorija siejama su dviračiais, bet ne taip, kaip galbūt galvojate. Manote, kad viskas prasidėjo nuo bendrovės, gaminusios dviračius, ir vieną dieną nusprendusios imtis automobilių? Ne. Vienas iš „Škodos“ įkūrėjų buvo knygų pardavėjas, o kitas – inžinierius. Apie ką mes čia? O gi apie Vaclavą Lauriną ir Vaclavą Klementą – du dviračių entuziastus. V. Klementas pardavinėjo knygas. Jam sekėsi, todėl galiausiai įsigijo knygyną, kuriame ir dirbo. Vieną dieną jis nusipirko vokiečių bendrovės „Seidel&Naumann“ pagamintą dviratį. Netrukus su dvirate transporto priemone kilo bėdų, tad jis čekiškai – savo gimtąja kalba – parašė laišką dviračio gamintojams. Iš Vokietijos gautas atsakymas taip nuvylė ir nuliūdino čeką, jog jis ėmė ir atidarė savo dviračių remonto dirbtuves. Kartu su bendraminčiu V. Laurinu dirbtuves jis neilgai trukus pavertė dviračių gamybos bendrove – gaminiai taip patikę pirkėjams, kad naujieji dviračiai sėkmingai atlaikė konkurentų spaudimą ir įsitvirtino rinkoje. Toliau sekė motociklų gamyba, o neilgai trukus pristatyta ir ypatinga naujovė – automobiliai. „Toyota“ Vienas iš didžiausių pasaulyje automobilių gamintojų „Toyota“ savo kelią pradėjo ne nuo mašinų. Atskaitos taškas šio verslo istorijoje – tekstilės pramonė. Bendrovę nuo pat pradžių lydėjo sėkmė, už kurią reikia dėkoti gamybos proceso automatizavimo iniciatyvai. Bendrovės inžinieriai procesą automatizavo pasitelkę vadinamąjį „jidoka“ principą, kuris vėliau padėjo pagrindą visai „Toyota“ gamybos sistemai. „Toyota“ įkūrėjas Sakichi Toyoda patentą pardavė britų korporacijai, skyrusiai lėšų automobilių gamybos vystymui. Iš pradžių automobiliai buvo pardavinėjami su „Toyoda“ prekės ženklu, bet vėliau jis modifikuotas ir virto „Toyota“. Pavadinimo pakeitimą inicijavo Risaburo Toyoda, kai buvo paskelbtas konkursas naujam bendrovės logotipui sukurti. Naujasis pavadinimas sutiktas palankiai, nes jam užrašyti japonų kalba reikėjo aštuonių (šis skaičius japonų kultūroje laikomas laimingu) potėpių teptuku. „Suzuki“ verslą taip pat pradėjo nuo mezgimo mašinų ir verpimo staklių šilko pramonei. „Mazda“ karjeros pradžia – detalių gamyba.