Lapkritį asmeninių automobilių (M1) registravimas išaugo 7 proc. iki 1538 vnt., bet lengvųjų komercinių transporto priemonių (N1) rinka smuktelėjo 6 proc. iki 208 vnt. Kalbant apie atskiras darbo dienas, pati sėkmingiausia buvo lapkričio 30 d., kuomet įregistruoti 164 automobiliai. Tuo tarpu prasčiausia diena buvo lapkričio 7 d., kuomet įregistruotas 21 automobilis. Praeitą mėnesį Lietuvos naujų automobilių rinkoje į priekį vėl išsiveržė „Fiat“ markė (261 vnt.), „Volkswagen“ (239 vnt.) užėmė antrąją vietą, o trečioje pasiliko „Toyota“ (207 vnt.). Tarp prestižinių markių toliau pirmavo BMW (35 vnt.), tačiau įdomu tai, kad „Volvo“ (30 vnt.) aplenkė ir „Audi“ (29 vnt.), ir „Mercedes-Benz“ (23 vnt.). Lapkritį tarp asmeninės paskirties (M1) modelių pirmavo „Fiat 500“ (207 vnt.), „Volkswagen Passat“ (75 vnt.) ir „Škoda Octavia“ bei „Nissan Qashqai“ (po 62 vnt.). Tarp lengvųjų komercinių automobilių (N1) populiariausias buvo „Toyota Hilux“ (22 vnt.). Tiesa, reikia pastebėti, jog beveik visi (206 vnt.) „Fiat 500“ buvo išregistruoti dar iki mėnesio pabaigos. Šių metų sausį-lapkritį Lietuvoje iš viso įregistruota 21456 nauji lengvieji automobiliai, t.y. 19 proc. daugiau nei atitinkamu laikotarpiu praeitais metais (18015 vnt.). Lapkritį Lietuvoje debiutavo kompaktinis hibridinis hečbekas „Hyundai Ioniq“ bei erdvus visureigis „Škoda Kodiaq“.