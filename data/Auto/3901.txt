Ministerija siūlo, kad tokias mašinas vairuojantiems asmenims grėstų baudos nuo 100 iki 200 eurų, o juos sustabdžius pakartotinai bauda jau galėtų siekti 300 eurų ir būtų privaloma skirti teisės vairuoti transporto priemones atėmimą nuo vieno iki trijų mėnesių. „Dešiniavairių transporto priemonių dalyvavimas viešajame eisme be eismo saugą užtikrinančių priemonių gali kelti grėsmę eismo saugai Lietuvos Respublikos keliuose, todėl būtina šių dešiniavairių transporto priemonių kontrolė“, – aiškina ministerija. Seimas yra nusprendęs, kad nuo 2018 metų Lietuvoje bus leidžiama registruoti ir naudoti dešiniavaires transporto priemones, jei jos turės tam tikrą įrangą vairuotojo priekiniam matomumui pagerinti. Lietuvoje bus galima legaliai naudoti dešiniavaires transporto priemones, jeigu jos turės periskopinius priekinio vaizdo veidrodžius, taip pat kamerą su monitoriumi, kurie galės filmuoti ir rodyti eismą šviesiuoju ir tamsiuoju paros metu ir kai blogas matomumas. Šios transporto priemonės taip pat privalės turėti eismui dešiniąja kelio puse pritaikytus šviesos prietaisus ir šoninius galinio vaizdo veidrodžius. Keleivius vežančių autobusų bent vienos keleiviams laipinti skirtos durys privalės būti dešinėje pusėje. Krovininiai automobiliai, kurių didžiausioji leidžiamoji masė didesnė kaip 7500 kg ir kurie skirti bei suprojektuoti vežti ne daugiau kaip aštuonis keleivius, privalės tam numatytose vietose turėti įrengtą papildomą netiesioginio matymo įrangą, skirtą vairuotojo matomumui pagerinti. Naudoti dešiniavaires transporto priemones taip pat bus leidžiama, jei jos buvo įregistruotos Lietuvoje iki 1993 metų gegužės 1 dienos, pripažintos istorinėmis ar pagal konstrukciją ir įrangą yra skirtos specialioms darbo funkcijoms atlikti. Lietuvoje esančioms užsienio valstybėje įregistruotoms transporto priemonėms, kurios pritaikytos eismui kairiąja kelio puse ar turi vairą dešinėje pusėje, taip pat priekaboms, kurios pritaikytos eismui kairiąja kelio puse, bus leidžiama dalyvauti viešajame eisme laikinai – iki 90 dienų per metus. Vairuoti motorines transporto priemones, kurios pritaikytos eismui kairiąja kelio puse, Seimas nutarė drausti pradedantiesiems vairuotojams.