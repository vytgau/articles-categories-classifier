Praėjusiais metais trečiąjį ketvirtį „Tesla“ fiksavo 230 mln. JAV dolerių nuostolius. Šįmet trečiajame ketvirtyje „Tesla“ pagamino rekordiškai didelį skaičių automobilių – 24 821, net 300 daugiau nei planuota. Pasibaigus dienos prekybai, elektromobilių gamintojos akcijų kaina šoktelėjo 3,76 proc. Nuo 2013 m. pirmojo ketvirčio „Tesla“ neuždirbo grynojo pelno. Ankstesniuose dviejuose šių metų ketvirčiuose bendrovei nepavyko pagaminti tiek automobilių, kiek planuota. Bendrovė tikisi, kad „Model 3“ modelis padės pasiekti 2018 metams užsibrėžtą tikslą per metus pagaminti 500 tūkst. automobilių. Finansiškai prieinamesnis „Model 3“ yra bendrovės bandymas praplėsti rinką. Manoma, kad modelio kaina prasidės nuo 35 tūkst. JAV dolerių. Pateikdama trečiojo ketvirčio rezultatus, „Tesla“ nieko nepranešė apie planuotą saulės baterijų gamintojos „SolarCity“ įsigijimą už 2,6 mlrd. JAV dolerių.