Pasak jo, sprendimas toliau plėtoti bendradarbiavimą su išskirtinių automobilių atstovais buvo priimtas įvertinus vasaros laikotarpiu vykdytą eksperimentą, kai „CityBee“ klientams pasiūlė džiaugtis „vasara be stogo“ ir suteikė galimybę trumpam tapti „Porsche 718 Boxter“ šeimininku. „Porsche“ kabrioletas vasarą tapo bene geidžiamiausiu mūsų klientams siūlomu automobiliu. Jis beveik visuomet buvo užimtas. Supratome, kad daugeliui žmonių yra malonu pasimėgauti išskirtinumu ir prabanga. Ypač dabar, kai dėl dalijimosi ekonomikos plėtros šie dalykai tapo prieinami kiekvienam“, – paaiškino L. Yla. Anot jo, tokią galimybę ypač palankiai sutinka daugelis Y bei Z kartos atstovų. Tai – jauni žmonės, labiau vertinantys patirtį ir įspūdžius. Galimybę įsigyti konkretų daiktą jie atmeta, nes tai siejasi su ilgalaikiais finansiniais įsipareigojimais ir suvaržymais. „Tam, kad atostogas galėtum praleisti įspūdingoje vietoje įsikūrusioje viloje, nebereikia įsigyti nekilnojamojo turto – tiesiog užsuki į „Airbnb“. Taip pat ir dėl automobilių. Vieną dieną tau reikia tiesiog nuvažiuoti iš taško A į tašką B, todėl visiškai pakanka nediduko ir ekonomiško automobilio. Tačiau būna dienų ir progų, kai žiupsnelis stiliaus ir aukštos klasės nepakenktų. Šiais laikais nėra būtina turėti du automobilius. Šią būtinybę sėkmingai paneigė automobilių dalijimosi paslaugos“, – tikino „CityBee“ vadovas.  Jo teigimu, „Porsche Macan“, matyt, bene labiausiai pradžiugins žmones, kurie turi vaikų, mat kabrioletu galėjo važiuoti tik du asmenys. Nuo šiol tėvai važiavimo „Porsche“ džiaugsmu galės dalytis su savo atžalomis, kuriems, galima spėti, tai būtų išties įsimenanti pramoga. Galimybė valandą mėgautis „Porsche Macan“ automobiliu kainuos 59 EUR. Norintys šiuo automobiliu pasivažinėti trumpiau, tai galės padaryti mokėdami minučių tikslumu. Vienos minutės kaina – 1,39 EUR. Norintiems juo važinėti ilgiau bus taikoma speciali kainodara – „Porsche Macan“ rezervavimas parai kainuos 249 EUR. Pirmieji 50 kiekvienos kelionės kilometrų nebus papildomai apmokestinami. Viršijus šį atstumą, papildomo kilometro kaina sieks 0,25 EUR. Naujojo „CityBee“ avilio nario – „Porsche Macan“, kaip ir „Boxter“ kabrioleto – bus nevalia palikti miegamuosiuose miestų mikrorajonuose. Kelionę automobilių dalijimosi paslaugos klientas privalės baigti miesto centre. Pirmieji išskirtinį visureigį galės rezervuoti Vilniuje gyvenantys „CityBee“ klientai. Tačiau dėl to kauniečiai ir klaipėdiečiai turėtų nesikrimsti. Tikėtina, kad „Macan“ gana greitai atsidurs ir laikinojoje sostinėje ar uostamiestyje. „Kada tai įvyks – priklauso nuo mūsų klientų. „CityBee“ automobiliais dažnai važiuojama iš vieno miesto į kitą“, – patikslino L. Yla. Be prabangiųjų „Porsche“, „CityBee“ klientai taip pat gali naudotis kur kas mažiau kainuojančiais „Toyota Yaris“, „Fiat 500 Cabrio“, „Fiat 500x“, „Mini One“, „Peugeot 208“, „BMW i3“, „BMW X1“, „Hyundai i20“, „VW Golf“, „Fiat Doblo“ ir „Fiat Ducato“ automobiliais. Naujausi duomenys rodo, kad bendra automobilių dalijimosi startuolio automobilių parko apimtis jau siekia daugiau nei 500 automobilių. Automobilių dalijimosi tinklo „CityBee“ paslaugomis gali naudotis visi, turintys galiojantį vairuotojo pažymėjimą bei išmanųjį telefoną, kuriame būtų įdiegta išmanioji „CityBee“ programėlė, pritaikyta „Android“ ir „iOS“ operacinėms sistemoms.