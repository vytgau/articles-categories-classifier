Vis tik šis etapas baigėsi jo atšaukimu dėl kelyje į Saltą susidariusios nuošliaužos, kuri atsirado po gausių liūčių. Atitinkamai trečią ir ketvirtą vietas bendroje įskaitoje užimantys C. Despres ir N. Roma prarado puikią progą pasivyti ralio lyderius – Sebastieną Loebą ir Stephane'ą Peterhanselį. Vis tik nepaisant užklupusių negandų abu jie tikina neprarandantys vilties, rašo motorsport.com. N. Roma, itin brangaus laiko netekęs sausio 10 d. dėl techninių nesklandumų, pripažino, kad atšauktas etapas jam būtų buvusi puiki proga, tačiau vis tik patikino, kad kova dar nebaigta. „Žinoma, tikiu, kad šansų dar yra, jei jų nebūtų, netęsčiau kovos. Mėginu pasirodyti kuo geriau kiekvieną dieną, kai kuriomis dienomis pavyksta geriau, kitomis – ne taip gerai, tačiau mes bandome“, – įspūdžiais dalinosi jis. „Tokiomis sąlygomis, žemame aukštyje mums sekasi geriau nei pastarąsias kelias dienas, tačiau privalome pripažinti, kad sąlygos tikrai sunkios, todėl suprantame, kodėl etapas buvo atšauktas, – konstatavo jis. – Vis tik, žinote, kova dar nebaigta. Dar laukia sunkumų, teks pasistengti. Rytoj mūsų laukia nelengva diena.“ „Mes atsiduriame komplikuotose vietovėse, šiuo metu esame tikroje dykumoje, kur daugybė duobių, upių vagų, kopų ir augmenijos, - sakė nuo lyderio S. Loebo 17 minučių atsiliekantis C. Despres. – Pasitaiko daugybė vietų, kur galime gauti papildomo laiko, tačiau taip pat galima ir laiko prarasti. Kova dar nebaigta.“ Paklaustas, ar ketina likusias dienas važiuoti atsargiai, nepriklausomai nuo šansų laimėti, C. Despres atsakė ketinantis išlaikyti tokį patį tempą, nes jam ant kulnų lipa N. Roma. Ketvirtadienį automobilių lenktynininkų laukia 449 km greičio ruožas. Iš viso dalyviams teks įveikti 751 km distanciją iš Čilesito į San Chuaną. Automobiliai pajudės nuo 14.02 val. Lietuvos laiku.