Avarija – prieš tris mėnesius Gegužės 13 dieną į atitvarus šioje vietoje atsitrenkė lenktynininkė Indrė Senkutė. Visiškai lenktyninis incidentas baigėsi laimingai, tik apgadintais saugos atitvarais. Tradiciškai, už lenktynių metu apgadintus atitvarus trasos šeimininkams kompensuoja organizatoriai. „Fast Lap“ yra apmokėję ne vieną sąskaitą už varžybų metu apgadintus atitvarus. Tai normali praktika. Bet po Indrės incidento „Nemuno žiedas“ sąskaitos neišrašė, nes atitvarai šioje vietoje buvo numatyti keisti. Logiškas pasiūlymas, bet atitvarų iki šio šeštadienio etapo jiems pakeisti nepavyko, todėl prieš finalinį „Fast Lap“ etapą saugumo ekspertai nusprendė šioje vietoje mažinti lenktynininkų greitį dirbtine stabdymo zona. Dirbtinės stabdymo zonos Tokios stabdymo zonos lenktynininkams labai nepatinka. Yra du aspektai kodėl – visų pirma kiekvienam norisi važiuoti maksimaliai greitai, trasoje jaustis laisvai, „susirinkti“ visą įmanomą adrenaliną. Visų antra, tarkime, „Time Attack“ dalyviai savo trasos įveikimo laikais lyginasi ne tik tarpusavyje, bet matuoja ir savo asmeninį progresą. „Niekas nenori lenktyniauti dirbtinai pakeistoje trasoje. Tačiau vietoje tradicinio paburbuliavimo feisbuke įvyko kažkas gražaus – jie ėmėsi iniciatyvos problemą spręsti iš esmės“, – pasakoja „Fast Lap“ organizatorius Giedrius Čenkus.  Savanoriai į pagalbą Diskusija greitai virto pareigų pasidalinimu ir per mažiau nei 48 valandas įvyko realūs darbai. Vieni lenktynininkai parūpino padangų, kiti – transportą iki lenktynių trasos. O penktadienį, kelios valandos iki trasos darbo pradžios, būrys savanorių susirinko padirbėti. „Čia mano rinkimų kompanija, noriu būti „Nemuno žiedo“ direktoriumi“, – juokėsi iniciatyvos sumanytojas Vytas Bilinskas, nė nenutuokdamas, kad „Nemuno žiedo“ direktorius yra skiriamas, o ne renkamas aplinkiniams gyventojams balsuojant rinkimuose. Padangų saugumo zonoms parūpino Tomas Jatkevičius, o transportą joms atsidurti „Nemuno žiede“ – Andrius Ramanauskas. Po kelių valandų dvejose pavojingose vietose buvo išrikiuotos tarpusavyje surištos padangos. Pavojingiausioje vietoje – trimis eilėmis. „Mes daug kalbame šalyje apie pilietiškumą, bendruomeniškumą ir visuomenę. Dalis mūsų lenktynininkų bendruomenės parodė, kad ta bendruomenė kuriama pradedant savimi. Didžiuojamės penktadienį nuo septynių ryto dirbančiais, dėkojame visiems prisidėjusiems savo brangiu laiku“, – sako G. Čenkus.