Tad dabar jau galima drąsiai tvirtinti, kad kitų metų prestižinėse smėlynų varžybose automobilius finišo link vairuos tie patys trys lietuviai kaip ir šiemet: B. Vanagas, Antanas Juknevičius ir Vaidotas Žala. Visi jie vairuos „Toyota Hilux“ versijas. „2018 metų Dakaras pradės trejų metų planą pagal formulę „2+1“, kuri reiškia, kad kitus dvejus metus mes ten tikrai važiuosime. Po praėjusio Dakaro jaučiuosi turintis su sunkiausiomis pasaulio lenktynėmis nesuvestų sąskaitų. Be to, žmonės yra įsitraukę, domisi ir serga Dakaru. Tai – svarbus Lietuvai projektas“, – kalbėjo B. Vanagas, patvirtinęs, kad jam trečią kartą talkins S. Rozwadowskis. „Nesu matęs profesionalesnio žmogaus už Sebastianą“, – pasirinkimą paprastai paaiškino „General Financing team Pitlane“ komandos sportininkas. „Esu dėkingas Benediktui už galimybę vėl prisijungti prie komandos. Didžiuojuos važiuodamas kartu. Esu iš tokių žmonių, kurie tik pabaigę Dakarą jau nori vėl važiuoti ten“, – tikino Lenkijos čempionas.  Pristatydamas automobilį B. Vanagas atskleidė, kad šį kartą jam nepavyko įsigyti naujausios technikos, tačiau ir senesnis automobilis sportininkams kelia ne mažesnius lūkesčius. „Norėjau pristatyti naują automobilį, bet džiaugiuosi, kad turime bent šitą – tai yra senesnės evoliucijos modelis. Bet, aš manau, kad mes ir su juo galime būti greiti ir jis bus mūsų ne mažiau mylimas“, – vylėsi B. Vanagas. Jo naujame bolide sumontuotas 5 litrų darbinio tūrio V8 variklis, generuojantis 380 AG ir 600 Nm. Dar vienas svarbus pokytis – „General Financing team Pitlane“ mechanikų komandai vadovaus vienas labiausiai patyrusių Dakaro inžinierių Darius Biesevičius. Drauge su juo darbuosis Artūras Šerkšnas ir Mantas Rimkus. 2018 metų Dakaro ralis Pietų Amerikoje vyks sausio 6-20 dienomis.