Pastarojoje klasėje startavo 14 įvairaus amžiaus lenktynininkų, tarp kurių netrūko įtemptos kovos. Galiausiai LKČ lyderio vardą pavyko išlaikyti Justui Jonušiui. Kovos nuo starto iki finišo 15-metis vilnietis finaliniame važiavime užėmė antrąją vietą, o pirmąjame LKČ etape Anykščiuose buvo iškovojęs pergalę, todėl iš viso jo sąskaitoje – 73 taškai. Finaliniame važiavime pirmąją vietą užėmė Paulius Paškevičius ir taip, bendrai surinkęs 71 tašką, priartėjo prie J. Jonušio bendrojoje įskaitoje. KZ2 klasės pusfinalio važiavime veiksmas prasidėjo vos teisėjui davus lenktynių startą. Iš antrosios vietos startavęs Laurynas Razas uždelsė pajudėti ir taip užblokavo kelią už jo lenktynes pradėjusiam J. Jonušiui. Tuo tarpu Evaldas Dzialtuvas ir P. Paškevičius išsiveržė į priekį. Tarp abiejų sportininkų užsimezgė tokia intensyvi kova, kad P. Paškevičius apsisuko trasoje, o E. Dzialtuvas padarė jam labai brangiai kainavusią klaidą. Išslydęs už trasos ribų jis kliudė trasą žymintį kūgelį ir gavo 3 sek. baudą. Todėl pirmas kirtęs finišo liniją E. Dzialtuvas buvo klasifikuotas trečioje vietoje. P. Paškevičius užėmė antrąją vietą, o nugalėtoju netikėtai tapo L. Razas.  Padėjo stabilumas J. Jonušis visas lenktynes savo poziciją atkakliai gynė nuo Džiugo Tovilavičiaus ir užėmė ketvirtąją vietą, tačiau vairuodamas susižeidė alkūnę. Nepaisant to, finaliniame važiavime J. Jonušis su P. Paškevičiumi po starto iš karto išsiveržė į priekį. Netrukus juos pasivijo E. Dzialtuvas ir aplenkė J. Jonušį, bet jaunas lenktynininkas jau po poros posūkių atsiėmė poziciją ir išlaikė ją iki pat lenktynių finišo. „Žinojau, kad finale nėra kelio atgal, turiu lenkti nieko nelaukdamas ir gerai gintis. Įdomu tai, kad ši trasa buvo gana smėlėta, taigi, toks karto reguliavimas, koks veikia kitur, čia neveikia. Man padėjo patirtis užsienio lenktynėse, nes neradome, kas duotų realų greitį, ir neturėjome pakankamai greičio posūkiuose, bet stengiausi važiuoti kuo stabiliau“, – po finišo pasakojo J. Jonušis. Jis jau antradienį išskrenda į Ispaniją, Fernando Alonso trasą, kur startuos CIK FIA Europos kartingo čempionato antrosiose lenktynėse. Trečiąją vietą užėmė L. Razas, nes likus vos trims ratams iki finišo joje važiavusio E. Dzialtuvo kartas sugedo ir sustojo trasoje. Lietuvos kartingo čempionato KZ2 klasės rezultatai po dviejų etapų: (Vieta, karto numeris, vardas, pavardė, taškų skaičius) 1 7 Justas Jonušis 73 2 1 Paulius Paškevičius 71 3 58 Džiugas Tovilavičius 55 4 11 Laurynas Razas 50 5 2 Evaldas Dzialtuvas 48 6 92 Gytis Melzbakas 38 7 31 Jaunius Gedzevičius 28 8 27 Aloyzas Čekavičius 24 9 98 Ignas Misevičius 23 10 72 Stanislovas Veilentas 22 11 17 Rytis Gumauskas 20 12 44 Vytautas Surdokas 16 13 88 Rytis Bartusevičius 15 14 43 Arvydas Bartusevičius 7 15 19 Arvydas Pabrinkis 2 16 13 Darius Maciulevičius 0 Vaikams – daugiau patirties Mažiausiems sportininkams skirtoje „Micro“ klasėje startavo tik keturi lenktynininkai. Pirmąją vietą finaliniame važiavime užėmė Aleksanderis Sliteris, antrąją vietą – Dovydas Gudelevičius, trečiąją – Laurynas Žadeika, o Edgaras Kelmas nepasiekė finišo. „Mini“ klasėje startavo šeši lenktynininkai, iš kurių trys varžėsi ir „Micro“ klasėje. Taip įmanoma dėl to, kad abiejose klasėse leidžiamo amžiaus tarpsniai persidengia, todėl jauni sportininkai turi daugiau galimybių varžytis ir praktikuotis. „Mini“ klasėje finalines lenktynes laimėjo E. Kelmas, antrąją vietą užėmė Ferapontas Barinovas, o trečiąją – A. Sliteris.