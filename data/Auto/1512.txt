Bandymų metu bendrovės darbuotojai sėdėjo automobilio gale ir rinkosi vieną ir trijų siūlomų maršrutų, o automobilis vežė juos iki nustatyto tikslo. Kokiame miesto rajone buvo atliekami bandymai neskelbiama. Pranešama, kad artimiausiu metu Finikso gyventojai galės pasivažinėti autonominiu automobiliu išsikviesdami taksi per išmaniąją programėlę. Be „Waymo“, autonominius automobilius bando daugelis kitų kompanijų, įskaitant „Uber“, GM ir BMW, tačiau jų bandymų metu prie vairo vis tiek sėdi vairuotojas, kuris perimtų automobilio valdymą, jeigu kiltų ekstremali situacija. Skelbiama, kad „Waymo“ autonominių automobilių technologijai sukurti išleido daugiau nei 1 mlrd. JAV dolerių ir šiuo metu yra neginčijama šios rinkos lyderė. „Waymo“ privalumas yra tas, kad kompanijos automobiliai Amerikos keliais nuvažiavo milijonus mylių, ir kompanija turi duomenų, kurie leidžia numatyti 99 proc. dalykų, teoriškai galinčių įvykti“, – sakė leidinio „Kelley Blue Book“ redaktorius Michaelas Harley'is. Tačiau kai kas reiškia ir nuogąstavimų dėl naujos technologijos saugumo. „Bijau, kad kompanija eina įprastiniu Silicio slėnio modeliu, kai išleidžiama beta versija, o vėliau produktas tobulinamas“, – pažymėjo vartotojų grupės „Consumer Watchdog“ atstovas Johnas Simpsonas.