Kaip rašo jalopnik.com, nuo šiol „iPhone“ telefonuose veiks funkcija „Do Not Disturb“ (netrukdyti), kurią suaktyvinus vairuotojų dėmesio neblaškys gaunamos žinutės. Minėta funkcija „Apple“ žada papildyti standartą „Apple CarPlay“, veikiantį telefonuose, kurių operacinė sistema – „iOS 11“. Kai „CarPlay“ per „Bluetooth“ arba „Wi-Fi“ nustatys, kad įsėdote į automobilį, telefonas bus automatiškai užrakintas – kol vairuosite, matysite tik tuščią ekraną. Štai kas rašoma „Apple“ pranešime spaudai: „iPhone“ gali nustatyti, kad vairuojate automobilį, o tada automatiškai nutildyti pranešimų signalus ir užtemdyti ekraną. Naudotojai turės galimybę išsiųsti automatinius atsakymus parankinių sąraše esantiems kontaktams, kad šie žinotų, jog atsakymus gaus tik tada, kai naudotojas nustos vairuoti.“ Atrodytų, kas gali būti blogiau už staiga įsivyravusią tylą. Laimei, bent automatiniai atsakymai bus siunčiami. Juk negalima versti brangiausius draugus ilgiau nei porą sekundžių laukti atsakymo. Visgi, kaip spręsti dėl telefonų, kurie nepriklauso vairuotojui, kilsiančią problemą? Pasirodo, trukdyti neleidžiančią funkciją galima tiesiog išjungti... Kai automobiliui pajudėjus iš vietos suaktyvinama telefono užrakto funkcija, po pranešimu, informuojančiu, kad jokių pranešimų nuo šios akimirkos negausite, rodoma viena labai patogi parinktis. Ją paliesdamas telefono turėtojas gali nurodyti, kad nevairuoja ir tėra keleivis automobilyje. Vadinasi, automobiliu važiuojantiems keleiviams neteks nerimauti, kad nepavyks pasinaudoti telefonu judančiame automobilyje. Bėda, deja, ta, kad nurodyti, jog nevairuoja, gali ir automobilių vairuotojai. Reikia tik tikėtis, kad jie taip nedarys. Negi žmonės iš tiesų taip prisirišę prie telefonų, kad negali bent tol, kol pasieks kelionės tikslą, padėti jų į šalį? Negi būtina, kad telefonas būtų užrakinamas automatiškai? Žinoma, jei ši priemonė padės išvengti eismo įvykių, reikia tik džiaugtis, nesvarbu, kokia absurdiška ji atrodytų.