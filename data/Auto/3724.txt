Ataskaitos, kurią parengė rinkos tyrimus atliekanti Jungtinių Valstijų įmonė „Mintel“, išvados perša teiginį, esą 15 proc. tyrime dalyvavusių Y kartos atstovų JAV, svarsčiusių transporto priemonės įsigijimą, rinkosi naujus automobilius tiesiai iš salono, o jų pasirinkimas buvo grįstas konkrečiu tikslu – teikti tokias paslaugas kaip „Uber“, „Lyft“ ir kitas. „Washinton Post“ žurnalistams „Mintel“ analitikas Buddy Lo štai kaip pakomentavo gautus rezultatus: „Dauguma vadinamosios tūkstantmečio kartos žmonių įsitikinę privalantys turėti kažkokią papildomą pajamas nešiančią veiklą, pavyzdžiui, „Uber“. Dabar, kai ekonomikos situacija po truputį tampa stabilesnė, jie pradeda žvalgytis į naujus automobilius ir perka juos tiesiai iš salono kaip savotišką investiciją“. Dauguma Y kartos (taip vadinami žmonės, gimę laikotarpiu nuo 1980 iki 2000 metų) atstovų į darbo rinką įsiliejo kaip tik tuo metu, kai būsto rinkoje kainos buvo rekordinio dydžio, pragyvenimas kainavo labai brangiai. „Mintel“ mano, kad išleisti 15 tūkst. dolerių naujai transporto priemonei jaunesniajai kartai nebėra neįveikiama misija. „Tai, kad staiga ėmė taip populiarėti įvairios pavežimo paslaugos, labai gerai. Tokia papildoma veikla padeda žmonėms užsidirbti ir skatina įsigyti turtą – naują automobilį“, – sako B. Lo. Įdomus ir dar vienas dalykas. „Mintel“ tyrimo išvados atskleidė, jog net 84 proc. tūkstantmečio kartos žmonių JAV planuoja pirkti naują, o ne naudotą automobilį, o tokį pasirinkimą argumentuoja naujausių technologijų ir saugumo svarba.