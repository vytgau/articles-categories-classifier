Savaeigį automobilį išmėginti galėjo ir kiekvienas vilnietis bei sostinės svečias, apsilankęs Katedros aikštės prieigose, šalia Valdovų rūmų. „Vilniuje jau įgyvendinamas sprendimas atnaujinti visus viešojo transporto autobusus, kad jie būtų patogūs, tvarkingi, ir, dauguma, visiškai nauji. Tačiau čia nesiruošiame sustoti. Vilnius neabejotinai bus vienas iš pirmųjų miestų, kur bepiločiai elektriniai autobusai taps ne egzotiška puošmena, o kasdiene viešojo susisiekimo dalimi“, – sako R. Šimašius. Vilniuje išbandytas savaeigis automobilis NAVYA ARMA – pirmoji tokio tipo transporto priemonė Lietuvoje. Tai yra visiškai autonominė, elektrinė, saugi, patikima ir patogi transporto priemonė, kuria vienu metu gali važiuoti iki 15 žmonių. Normaliu režimu ir normaliomis eismo sąlygomis savaeigis automobilis gali važiuoti aštuonias valandas. Kaip teigia elektrinio savaeigio automobilio gamintojai iš Prancūzijos įmonės NAVYA, šioje transporto priemonėje sumontuoti naujausios kartos jutikliai, padedantys jai rasti kelią ir efektyviai važiuoti. Dėl šių technologijų šis savaeigis automobilis gali atsidurti praktiškai per kelis centimetrus nuo pageidaujamo maršruto ir nustatyti stacionarias ir mobilias kliūtis kelyje, o taip pat atpažinti kelio ženklus ir šviesoforų signalus tiek dienos metu, tiek naktį. Uždara NAVYA ARMA automobilio kabina ir patogios sėdynės užtikrina komfortą keleiviams, kurie apsaugomi nuo lietaus, šalčio ir karščio, taip pat – nuo vibracijos judant transporto priemonei. Automatinės durys susietos su balso informacijos pranešimais ir informaciniais vaizdo įrašais, taip užtikrinant saugų įlipimą ir išlipimą.  Pasak elektrinį savaeigį automobilį į Lietuvą atvežusios įmonės „Viltechna“ vadovo Dainiaus Diskos, tokia transporto priemonė galėtų sėkmingai važiuoti Vilniaus senamiestyje ar centrinėmis gatvėmis. Jo manymu, savaeigis automobilis galėtų papildyti ir dabar sostinėje veikiančią viešojo transporto sistemą. „Tai – kitokio tipo transporto priemonė, ji nėra skirta pervežti didesnį skaičių žmonių. Tačiau savaeigiai automobiliai gali būti naudojami kaip viešojo transporto papildinys greta sostinės autobusų ir troleibusų. Todėl įprastas viešasis transportas taip pat turi vystytis, kas Vilniuje jau ir yra daroma – mieste atsiras beveik 300 visiškai naujų autobusų ir troleibusų. Belieka tik sutvarkyti Lietuvos įstatyminę bazę – autonominių transporto priemonių įstatymas jau yra Seime ir laukia savo eilės. Tikimės, kad Vilniuje vis dažniau sutiksime šią inovatyvią transporto rūšį“, – pasakoja D. Diska. Savaeigio automobilio NAVYA ARMA techniniai parametrai: ilgis – 4,75 m, plotis – 2,11 m, aukštis – 2,65 m, tuščios transporto priemonės svoris – 2400 kg, elektros variklio galingumas – 15 kW.