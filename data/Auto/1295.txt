Darbuotojai tvirtina, kad prabangius automobilius tenka taisyti jiems dar net neišvažiavus iš gamyklos. Kokybės patikrų metu nustatyta, kad vienokių ar kitokių defektų turi daugiau nei 90 proc. „Model S“ ir „Model X“ automobilių. Dalis pašnekovų žurnalistams patvirtino, kad tokių problemų dėl kokybės kyla jau nuo 2012 metų. „Tesla Inc“ teigia, kad jų taikomas kokybės kontrolės procesas labai kruopštus, pagrindinis jo tikslas – pastebėti ir ištaisyti net menkiausius trūkumus. Bendrovės atstovai atsisakė „Reuters“ suteikti duomenų, kiek tiksliai defektų pavyksta aptikti ir kaip dažnai jie pasitaiko. Patys patikimiausi automobilių gamintojai, tokie kaip „Toyota“, priversti tobulinti vos 10 proc. visų automobilių, dar neišriedėjusių iš gamyklos, teigia ekspertai. Pasiekti maksimalią kokybę surinkimo proceso metu, anot jų, labai svarbu, nes defektų taisymas vėliau kainuoja ne tik daug pinigų, bet ir užima daug brangaus laiko. „Jūs net neįsivaizduojate, kiek, surinkus automobilį, tenka visko taisyti... Štai kur leidžiami pinigai“, – teigia vienas buvęs „Tesla“ darbuotojas. Automobilių gamintojo iš Silicio slėnio atstovai tvirtina, kad dauguma defektų, fiksuojamų baigus surinkimo procesą, yra labai menki ir lengvai išsprendžiami vos per kelias minutes. „Tesla“ potencialius pirkėjus žavi apgalvotu dizainu, aplinką tausojančiomis technologijomis ir greičiu. „Consumer Reports“ apklausos metu paaiškėjo, kad net 91 proc. „Tesla“ mašinų savininkų ir vėl pirktų būtent to paties gamintojo automobilį. Nepaisant to, „J. D. Power“ bendrovei negaili kritikos dėl kokybės: pavyzdžiui, atkreipia dėmesį į tokias erzinančias problemas kaip neveikiančios durelės. „Bernstein“ analitikas A.M. Toni Sacconaghi jaunesnysis lapkritį išbandė vieną iš naujausių „Tesla“ sedanų „Model 3“ ir detaliai aprašė savo patirtį. Anot jo, naujas automobilis jam pasirodė „gana prastos kokybės“. „Tesla“ turėtojai internetiniuose forumuose taip pat skundžiasi dėl erzinančio barškėjimo, stringančios programinės įrangos ir nesandarumo, kuris visų gražumu pasijunta lyjant lietui. Automobilių pramonės ekspertai sako, kad dabar bendrovės ateitis tiesiogiai priklauso nuo jos galimybių gaminti daug itin kokybiškų automobilių. Įdomu tai, kad „Tesla“, gaminanti tikrai brangius automobilius, pelno vis dar neskaičiuoja. Jeigu klientai taps ne tokie atlaidūs kokybės klaidoms, bendrovės situacija gali pastebimai pablogėti. „Niekada neabejojome „Tesla“ galimybėmis gaminti unikalią produkciją, tačiau, deja, akivaizdus pažadų ir realybės skirtumas. Bent jau kol kas bendrovei nepavyksta gaminti daug ir kokybiškos produkcijos“, – teigia „Morningstar“ analitikas Davidas Whistonas. „Tesla“ įkūrėjas Elonas Muskas pažadėjo, kad „Tesla“ taps „geriausiu gamintoju Žemėje“, o tam padės nauja automatinė surinkimo linija ir paprastesnis „Model 3“ dizainas. Deja, bent jau kol kas procesas vis dar labai lėtas, pažymima straipsnyje.