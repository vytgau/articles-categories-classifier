Automatinio numerių atpažinimo (Automatic Number Plate Recognition, ANPR – angl.) sistemos duomenys – pagrindinis įrodymas skiriant baudas už kelių eismo taisyklių pažeidimus visoje šalyje. Įprastai jų užfiksuoti vaizdai neginčijami, tačiau vienas atvejis rodo, kad technika klysta. 32 metų britas Raymondas Bryce’as sulaukė 130 svarų sterlingų baudos už tai, kad nesusimokėjęs nustatytu laiku važiavo Londono zonoje, kurioje taikomas grūsčių (congestion – angl.) mokestis: norint numatytoje sostinės teritorijoje važiuoti nuo 7 iki 18 valandos, tenka sumokėti 11,5 svaro. Tačiau vyras nesutiko su skirta bauda, mat jis buvo įsitikinęs, kad iš zonos išvažiavo iki 7 valandos ryto, todėl taisyklių nepažeidė, o kamerų įrašai rodė ką kitą – jo vairuojamas automobilis zonoje užfiksuotas 2 minutės po 7 valandos. R. Bryce’ui užginčijus šį faktą ANPR minėtoje zonoje administruojanti įstaiga „Transportas Londonui“ (TfL) negalėjo įrodyti, kad pažeidimą užfiksavusi kamera tuo metu buvo susieta su atominiu laikrodžiu – tiksliausiu laiko matavimo įrenginiu. TfL skirtą baudą panaikino, tačiau pridūrė, kad kamerų tikslumas tikrinamas nuolat. Šis beprecendentinis atvejis įrodo, kad tūkstančiai sistemos visoje šalyje užfiksuotų pažeidimų gali būti netikslūs, o pagal šiuos duomenis skirtos baudos – nepagrįstos ir gali būti ginčijamos remiantis pono R. Bryce’o pasiekta pergale. Po šio atvejo savo komentarą pateikė ir britų motoristų asociacija AA – viena iš įtakingiausių organizacijų, organizuojančių eismą JK keliais. „Kameros turėtų turėti ir taikyti paklaidą, nes jų duomenys visiškai nesutinka su automobilių duomenimis. Kai tai galios ANPR, turi būti parengtos ir atitinkamos taisyklės“, – sakė AA prezidentas Edmundas Kingas.