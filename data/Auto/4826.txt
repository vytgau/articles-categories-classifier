Dakaro mohikanas turi tvirtą nuomonę Didžiausią patirtį Dakaro raliuose turintis lietuvis Antanas Juknevičius net neketina veltis į diskusijas. Lenktyninkas įsitikinęs, kad esant neigiamai oro temperatūrai variklį pašildyti tiesiog būtina. „Tai yra 100 proc. faktas ir net nėra apie ką ginčytis. Varikliai, kurių nešildo, trumpiau tarnauja. Ir tiek. Tai yra įrodyta. Tas pats variklis Afrikoje gali nuvažiuoti 800 tūkst. kilometrų ar milijoną, o Suomijoje ar kitur, kur šalta, tarnaus perpus trumpiau“, – konstatuoja A. Juknevičius. Lenktyninkas teigė, kad ir pats visuomet stengiasi variklį pašildyti. „Nesakau, kad reikia šildyti 10-15 minučių. Bet aš manau, kad jei užvedus jis pora minučių padirbs, jau bus neblogai. Aš stengiuosi, jei tik turiu galimybių, jei nevėluoju ir neskubu, pora minučių, kai didesni šalčiai, leisti padirbti laisva eiga. Čia lygiai tas pats, kas eiti sportuoti neapšilus raumenų. Pulsi bėgti, lakstyti ir žaisti – pasitempsi raumenis ir turėsiu tokių bėdų, kad metus turėsi gydytis. Negalima persitempti. Mašina yra lygiai tas pats. Variklis šaltas, viskas sustingę, tepalai sustingę. Kol jis įšyla yra didelė tikimybė, kad gali pažeisti indėklus, žiedus. Jie šalti ir jiems gali nepakakti tepimo net jei ir geriausi sintetiniai tepalai. Metalas turi bent šiek tiek sušilti ir įgauti teisingą formą. Nuo didelio šalčio jis pakeičia savo struktūrą“, – sako A. Juknevičius. Patyręs sportininkas sutinka, kad šildant variklį didėja kuro sąnaudos, tačau jos, A. Juknevičiaus teigimu, yra „juokingai mažos“.  Nėra būtinybės Saugaus eismo specialistas Artūras Pakėnas turi priešingą nuomonę. „Aš manau, kad nėra būtina šildyti variklio. Šiuolaikinio variklio, kurio darbo veiklą organizuoja borto kompiuteris, šildyti nebūtina. Pabrėžiu – šiuolaikinio variklio. Kartais pasišildome natūraliai. Aš nesu šildymo šalininkas, tiesiog šiandien atsikėlus ryte buvo apšalę automobiliai langai. Aš užvedžiau variklį ir kol nukrapščiau langus variklis kažkiek pašilo“, – sako A. Pakėnas. Specialistas sako, kad ir pats praktiškai niekada specialiai variklio nešildo. „Be to, tai didina degalų sąnaudas. Aš rekomenduoju šildyti tiek, kiek laiko užtrunka šildyti langus ir veidrodėlius. Tiek aš pasišildau. Jei langai neužšalę, jei matomumas geras, aš variklio specialiai nešildau. Norintiems taupyti patarimas paprastas A. Pakėnas norintiems žiemą taupyti degalus turi vieną elementarų patarimą. „Nevažiuoti“, – sako jis. Iš pradžių toks teiginys atrodo kiek komiškai, tačiau iš tiesų A. Pakėnas siūlo paskaičiuoti, ar verta trumpai kelionei rinktis automobilį. „Visi vairuotojai žino, kad mažiausiai automobilis degalų naudoja stovėdamas. Siūlau įvertinti – žiemą natūraliai dėl šalto oro ir lėčiau įkaistančio variklio, automobiliai naudoja daugiau kuro. Didžiausią įtaką, milžinišką įtaką, turi važiavimas trumpais maršrutais. Ir vasarą šios kelionės neracionalios, tai žiemą jos dar ir brangios. Tiems, kurie dirba 3 ar 5 km nuo namų, kuro sąnaudos kartais išauga dvigubai, nes ištisai važiuojama šaltu varikliu. Variklis nespėja įšilti ir vaisto nuo to nėra“, – sako A. Pakėnas. Specialistai sako, kad žiemą galioja visi tie patys degalų taupymo patarimai, kaip ir vasarą. Patariama važiuoti kuo ramiau, numatyti situaciją, išnaudoti automobilio inerciją ir panašiai. Tačiau rekomenduojama didžiausią dėmesį kreipti ne į taupumą. „Pirmiausia reikia galvoti apie saugumą, o ne apie taupymą“, – sako A. Juknevičius.