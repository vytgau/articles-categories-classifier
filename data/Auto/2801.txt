Tuomet jo visų detalių būklę kruopščiai įvertino „Dekra“ specialistai. Visa tai pateikiama išsamioje ataskaitoje. Tad gero skaitymo ir tikimės, kad ši informacija padės lengviau apsispręsti ieškant naudoto automobilio. 100 000 km charizmatiškuoju 2011 m. gamybos „Mini Countryman“: girgžda, bet važiuoja Iki šešių balų įvertinimo jam trūko visai nedaug: visus 100 000 km jis buvo puikus, tačiau mūsų „didžiąja meile“ netapo. Mums, apie automobilius rašantiems žurnalistams, nėra nieko maloniau, kaip pričiupti gamintoją sukčiaujant. Net ir tuomet, jei kalbama apie daiktų dėtuvių rinkinį, kainuojantį 90 eurų. Reklaminėje brošiūroje galima perskaityti štai tokius žodžius: „Keturviečiams automobiliams skirtame įrangos pakete yra du papildomi gėrimų laikikliai, itin kokybiška dėtuvė akiniams, taip pat...“ Stop! Ar jūs ką tik perskaitėte – „itin kokybiška“? Fui! Plastikinės šios dėtuvės detalės po penkių savaičių yra nebetinkamos naudojimui – nulūžta visi laikantieji liežuvėliai. Žaisliniame automobilyje taip nebūtų nutikę... Pažvelkime atgal. 2011 m. lapkričio 23 d. „Mini Cooper SD Countryman“ įvažiavo į „Auto Bild“ požeminę automobilių stovėjimo aikštelę. Mes juo buvome be galo sužavėti. Akinamai spindinti balta spalva („Light White“), juodas stogas, įspūdingi 18 colių aliumininiai ratlankiai su 225 mm padangomis ir 143 AG dyzelinis variklis. Oho! Tuomet vienas „Auto Bild“ žurnalistų komandos narių, lenktynininkas-ekspertas ir vyriausiasis dinamikos specialistas Dierkas Moelleris-Sonntagas įsėdo į automobilį ir sugrąžino mus ant žemės: „Didelis vėjo ir riedėjimo keliamas triukšmas, silpna važiuoklė ir išklydimas iš vėžių važiuojant blogu keliu“. Nuvažiavęs 1430 km, jis paskelbė savo nuosprendį: „Countryman“ negali manęs sužavėti“. Trumpai, aiškiai ir taikliai. Juolab kad kiti profesionalūs testuotojai sako tą patį. Štai tokius mūsų kolegų atsiliepimus galima perskaityti šio automobilio ilgalaikio testo dienoraštyje: „Ratai strakalioja ten, kur nori, vairuotojas nuolat turi tvirtai laikyti vairą abiem rankomis. Automobilyje „Lamborgini“, važiuojančiame 300 km/val. greičiu, jautiesi saugiau“; „Važiuoklė – katastrofa! Ji „pasiima su savimi kiekvieną šulinio dangtį“. O štai apstulbęs, bet žado nepraradęs vokiečių žurnalistas, greitkeliu nuvažiavęs 100 km parašė štai tokius žodžius: „Tai būtų ne mano automobilis: mažas, brangus, prastai pagamintas, ratai rieda paskui kiekvieną griovelį. Ir nuolat kažkas barška“. Perskaitėte 28 eilutes destruktyvios kritikos ir visiškai pagrįstai klausiate: „Auto Bild“, kodėl apskritai sėdate į tokį automobilį? Atsakome: todėl, kad mes kažkaip pamilome „Countryman“, nepaisant visų jo kaprizų. Iš tiesų, šis automobilis nėra toks jau „Mini“, kaip tai mums norėtų įteigti jo pavadinimas: gale ant dviejų atskirų sėdynių jau beveik juntama klubinė atmosfera. Ir įsėsti į jį paprasta. Štai tokią išvadą padarė vienas iš testuotojų: „Countryman“ yra praktikas tarp „Mini“ automobilių, jis rūpinasi mūsų nugaromis ir puikiai tinka ir senjorams“. Su savo užduotimis puikiai susidoroja ir aukščiau nuo žemės pakeltas „Mini“. Vienas kolegų, įveikęs juo 2000 km, susižavėjęs parašė: „Variklis puikus, važiuojama 210 km/val. greičiu (taip rodo spidometras) ir kasdieniniame gyvenime jam vidutiniškai užtenka 6,5 l dyzelino 100 km kelio“. Panašus buvo ir dar vienas vertinimas: „Puikus variklio ir perdavimo mechanizmo vientisumas!“ Gana liaupsinimų! Susižavėjimo kupinų 22 eilučių atakos tikrai turėtų pakakti. Šio testo metu mes „per plauką“ vos neatsitrenkėme į sieną, tikrąja šių žodžių prasme. Tai nutiko nuriedėjus 20 600 km. Informaciniame ekrane įsižiebė pranešimas, kad trūksta stabdžių skysčio. Trūksta kooo?! Sustojame, išlipame, pasižiūrime. Iš tiesų: lygis ties mažiausia padala. Ir meistras iš BMW serviso dar prasitarė, kad retkarčiais jau gamykloje būna per mažai įpilama stabdžių skysčio, todėl, taip tikrai gali nutikti... Angliškasis aplaidumas? Ne, ne, „Countryman“ yra austras, gaminamas „Magna Steyr Grace“ įmonėje! Gal BMW pakalbės su jais. Nes jei ne šis nemalonumas, už kurį buvo skirti penki baudos taškai, „Maxi-Mini“ būtų įvertintas šešetu. Ak, taip, vos nepamiršome. „Ar tai meilė?“ – kažkada buvo klausiama „Mini“ reklamoje. Dauguma mūsų vairuotojų-testuotojų neigiamai lingavo galva. Apie dardančią važiuoklę jau kalbėjome. Dar trimis baudos taškais teko įvertinti pigaus plastiko gausą automobilio salone, kuris garantuotai girgždės ir barškės, taip pat nulūžusias plastikines puodelių laikiklių detales ir akinių dėtuvę centrinėje konsolėje. Paskutinis, devintas baudos taškas buvo skirtas už neveikiančius pažibinčius. „Dar nė vienas automobilis, išskyrus 1991 metų „Lada Samara“, per mūsų testus nėra sukaupęs tiek daug žodinės pylos“, – byloja bene paskutinis ilgalaikio testo dienoraščio įrašas. Galbūt šiame dienoraštyje tiesiog reikėjo nutylėti automobilio pirkimo kainą. Bazinė „Mini Countryman“ kaina 26 167 eurų ir gerokai per 30 tūkst. eurų su visa papildoma įranga. Bet mes to nedarysime. Į klausimą kodėl puikiai atsako šie du įrašai: pirmasis – „Už tokią kainą galima įsigyti tikrus automobilius“, antrasis – „Aš ne visiškai pasmerkiu automobilį „Mini Countryman“, vis dėlto stebina tai, kad toks rinkodarinis triukas yra sėkmingas“. Pastabos po išrinkimo Pavaros ir važiuoklės kokybė tinkama, visa kita derėtų tobulinti 1. Žaidimas automobilių žinovams „Pamėgink surasti!“: kur „Mini“ konstruktoriai paslėpė įsukamą vilkimo kilpą? Pasirodo, po keleivio sėdyne. Priklijuota lipnia juosta ant kilimo. 2. Priekiniame buferyje esančių rūko žibintų korpusų kita pusė stipriai pažeista purvo ir druskų mišinio. Tą patį galime pasakyti ir apie lempučių lizdus. 3. Paprasta akimi matomos rūdžių apnašos ant durelių rėmų ir priekinių durelių šarnyrų mus tikrai stebina. Tai nėra būdinga motininiam BMW koncernui. 4. Neįprasta detalė: kietųjų dalelių filtras ir katalizatorius sujungti kompaktiškai. Privalumas: taip išmetamųjų dujų valymo procesas greičiausiai pasiekia darbinę temperatūrą. 5. Išmontuojant nustebina nešvarus variklio korpusas ties alyvos filtru. Todėl kaskart atvykus į servisą apžiūrai, meistrams derėtų būti atidesniems – juk tai svarbu ir aplinkosaugos prasme. 6. Gerai atvėsinta: dėl automatinės klimato kontrolės sistemos nusiskundimų nebuvo. Sandari buvo ir aušinimo sistema. Testo pabaigoje ji dar buvo sklidina. 7. Dvi atskiros sėdynės automobilio gale, tarp jų – bėgeliai su puodelių laikikliais ir akinių dėtuve. Erdvė kojoms ne tokia jau mini...  Gedimai ir remontas 20 600 km Pagal prietaisų rodmenis, stabdžių skysčio yra per mažai. Jo buvo papildyta „Mini“ servise Miunchene. (pagal garantiją) 41 782 km Pakeisti priekinių stabdžių diskai ir trinkelės (500 Eur). 52 282 km Atvykus į servisą techninės priežiūros buvo pakeistos galinių stabdžių trinkelės (214 Eur). 83 546 km Pakeistos priekinių stabdžių trinkelės (227 Eur). 97 103 km Atvykus techninės priežiūros pakeista apatinė variklio apsauga (86 Eur). Pakeista dešinės pusės pažibinčių lemputė (4,20 Eur). Išvada 35 440 eurų: aišku, kai tokia kaina, tai ir lūkesčiai dideli. Dėl to, kad „Countryman“ nervino mus savo kieta važiuokle, girgždėjimu ir barškėjimu, išties apmaudu. Tačiau ne viskas buvo jau taip blogai. Nediduko gyvenimo stilių atspindinčio SUV automobilio ilgaamžiškumas iš esmės yra geras. Jei gamykloje nebūtų sutaupę stabdžių skysčio, o puodelių laikikliai nebūtų lengvai nulūžę, įvertinimas būtų buvęs „šeši“. Techniniai „Mini Cooper SD Countryman“ (2011 m.) duomenys Variklis: keturių cilindrų, turbodyzelinis Variklio darbinis tūris (cm3): 1995 Galia (kW (AG) esant aps./min.): 105 (143)/4000 Maks. sukimo momentas (Nm esant aps./min.): 305/1750 Pavarų dėžė: 6/mech. Varantieji ratai: priekiniai Maksimalus greitis (km/h): 198 Įsibėgėjimas (s) 0–100 km/h: 9,3 Bagažinės talpa (l) min.–maks.: 350–1170 Degalų bako talpa (l): 47 Tuščio automobilio svoris (kg): 1320 Vid. degalų sąnaudos (l/100 km): 4,6