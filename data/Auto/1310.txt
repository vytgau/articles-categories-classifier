Kaip teigiama pranešime žiniasklaidai, prie tokio spartaus augimo svariausiai prisideda reeksportas: net 741 lapkritį įregistruotas naujas automobilis (iš jų – 715 „Fiat“, 9 „Alfa Romeo“ ir 8 „Dacia“) buvo išregistruoti dar iki mėnesio pabaigos, o dar bent 34 bus išregistruoti artimiausiu metu. Lapkritį asmeninių automobilių (M1) registravimas šoktelėjo 58 proc. iki 2424 vnt., tačiau lengvųjų komercinių transporto priemonių (N1) skaičius smuktelėjo 2 proc. iki 204 vnt. Kalbant apie atskiras darbo dienas, pati sėkmingiausia buvo lapkričio 15 d., kuomet įregistruota net 211 automobilių, o prasčiausia buvo lapkričio 20 d., kuomet įregistruota 50 automobilių. Praeitą mėnesį neatskaičiavus reeksporto įtakos ir toliau įtikinamai pirmavo „Fiat“ (766 vnt.), antroje vietoje pasiliko „Volkswagen“ (340 vnt.), o trečiosios neužleido „Toyota“ (245 vnt.). Tarp prestižinių markių ryškiai išsiskyrė „Audi“ (68 vnt.). Lapkritį tarp asmeninės paskirties (M1) modelių pirmavo trys „Fiat“ atstovai: „Tipo“ (264 vnt.), 500 (244 vnt.) ir 500X (224 vnt.). Toliau rikiavosi „Škoda Octavia“ (127 vnt.), „Volkswagen Passat“ (112 vnt.) ir „Nissan Qashqai“ (77 vnt.). Tarp lengvųjų komercinių automobilių (N1) populiariausias buvo „Renault Master“ (24 vnt.). Tiesa, reikia pastebėti, jog 262 „Fiat Tipo“, 234 „Fiat 500“ ir 216 „Fiat 500X“ buvo išregistruoti dar iki mėnesio pabaigos. Šių metų sausį-lapkritį Lietuvoje iš viso įregistruota 26 tūkst. 842 nauji lengvieji automobiliai, t.y. 25 proc. daugiau nei atitinkamu laikotarpiu praeitais metais (21 tūkst. 454 vnt.). Lapkričio mėnesį Lietuvos rinkoje debiutavo du „Kia“ modeliai: didelis sportiškas hečbekas „Stinger“ ir mažas visureigis „Stonic“.