Planai – į plotį ir į ilgį Iki šiol „Coffee Racers“ be Lietuvos „Nemuno žiedo“ motociklininkams aktyviai organizavo treniruotes ir varžybas Latvijos „Bikernieki“ bei Estijos „Audru24Ring“. Šiose trijose trasose kasmet vyksta didžiausias Baltijos šalyse plento motociklų lenktynių čempionatas, kur savo jėgas demonstruoja greituoliai lietuviai, latviai, estai ir lenkai. Tačiau jau šiemet sporto klubas nėrė į platesnius vandenis – savo renginius suorganizavo moderniose Lenkijos „Tor Poznan“ ir Slovakijos „Slovakia Ring“ žiedinėse trasose. Ir tapo pirmaisiais lietuviais, suorganizavusiais tokio tipo renginį Centrinėje Europoje. Tačiau, kaip sakoma, apetitas auga bevalgant, todėl kitais metais Lietuvos ir kitų šalių motociklininkai galės išbandyti dar dvi aukšto lygio trasas. Krausis dar didesnius lagaminus „Reikėjo įdėti daug pastangų, bet mums pavyko taip suderinti, kad kitais metais motociklininkai vienu ypu galės pabuvoti dviejose tolimose trasose – Slovakijos „Slovakia Ring“ ir Vengrijos „Pannonia Ring“, kurios yra apie 125 km atstumu viena nuo kitos. Dvi dienos vienoje trasoje, paskui dvi – kitoje. Taigi keturios dienos įspūdžių, treniruočių tobulomis sąlygomis, įskaitant ir orą, kuris ten, piečiau, kur kas malonesnis ir draugiškesnis. Manau, kad motociklininkams tai bus geriau nei dvi savaitės poilsio prie jūros – galva persikraus kaip reikalas“, – juokiasi sporto klubo „Coffee Racers“ vadovas Adomas Dautartas.  Anot jo, šis renginys numatomas rugsėjo antroje pusėje, kai Lietuvoje orai jau būna vėsesni, tačiau Slovakijoje ir Vengrijoje tuo metu dar mėgaujamasi 20-25 laipsniais šilumos. Vengrijos „Pannonia Ring“ – 4740 metrų ilgio ir 11–13 metrų pločio („Nemuno žiedas“ – 3350 m ilgio, 8–12 m pločio). Su 16 posūkių ir net 700 metrų ilgio tiesiąja, kur galima pademonstruoti visą motociklo galingumą ir savo drąsą. Taip pat čia pilna infrastruktūra su maitinimo įstaigomis, „boksais“, dušais ir tualetais, jei skubiai reiktų pašalinti baimės pasekmes. „Trasa labai simpatiška tuo, kad yra reljefiška – čia kalnai, įkalnės, nuokalnės“, – pasakoja A. Dautartas. Lenkai nesnaudžia Kitąmet Lenkijos Silezijoje motociklininkai galės išbandyti visiškai naują, tik šiemet atidarytą „Silesia Ring“ trasą. Šios trasos savininkai sporto klubui „Coffee Racers“ leido pirmiesiems čia suorganizuoti renginį motociklininkams. Trasa yra Kamien Sląski miestelyje, apie 780 km nuo Vilniaus. Ji 3636 m ilgio, su 15 posūkių, 580 metrų ilgio starto-finišo tiesiąja ir ilgiausia 730 metrų tiesiąja. Trasų gurmanai Pasak sporto klubo prezidento, pernai renginys 6 km ilgio „Slovakia Ring“ trasoje pritraukė daugiau nei 150 dalyvių, kurie mėgavosi puikiu oru ir nauja trasa. „Pradžioje šiek tiek būkštavome, ar lietuviai ryšis sukarti tūkstančius kilometrų, tačiau netrukus įsitikinome – noras išbandyti naujas, įdomias trasas yra. Motociklininkai į priekabas ar autobusiukus uoliai kraunasi motociklus, šeimos mantą, šortus laisvalaikiui ir pasidaro trumpas, bet itin aktyvias ir įdomias atostogas. Beje, mūsiškiai, kaimynai ir net Centrinės Europos motociklininkai nori kokybiškų renginių, jų trūksta, todėl mums belieka šį norą patenkinti“, – sako A. Dautartas. Anot jo, renginiuose užsienyje lietuviai galės palyginti savo jėgas su motociklininkais iš tų šalių, kur motociklų sportas pasiekęs aukštesnį lygį, – lenkais, slovakais, vokiečiais, čekais, austrais. Motociklų sporto klubas „Coffee Racers“ nuo 2010 metų organizuoja įvairius renginius ir veiklas motociklininkams: treniruotes gatvės ir sportinių motociklų vairuotojams, profesionalų ir mėgėjų lenktynes, renginius, skirtus saugaus vairavimo skatinimui – „Moto dienas“ ir saugaus motociklizmo kursus. Treniruotėse profesionaliose trasose vidutiniškai dalyvauja apie 100-120 motociklininkų. Iš viso šiemet „Coffee Racers“ suorganizavo 15 treniruočių dienų, 10 etapų „Vrooam Oil Trophy“ čempionatą ir 3 etapų ENEOS Baltijos plento žiedo motociklų čempionatą Estijoje.