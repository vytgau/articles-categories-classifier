Tuomet jo visų detalių būklę kruopščiai įvertino „Dekra“ specialistai. Visa tai pateikiama išsamioje ataskaitoje. Tad gero skaitymo, ir tikimės, kad ši informacija padės lengviau apsispręsti ieškant naudoto automobilio. 100 000 km su 2009 m. „Citroën C5 2.0 HDi“: prancūzas, kuriuo galima pasitikėti „Citroën“ – ekstravagancija, rafinuotumas ir pneumatinė pakaba. O patvarumas? Atrodo, nelabai didelis. Ar C5 pavyks sulaužyti neigiamą stereotipą, aiškinomės važiuodami ilgus 100 000 kilometrų. Šio „Citroën C5“ pristatymas Lietuvoje sulaukė daug pačių įvairiausių atgarsių. Deja, kitaip ir būti negalėjo. Juk buvo tvirtinama, kad šios kartos „Citroën C5“, nepaisant to, kad tai prancūzas, bus galima pasitikėti lyg kokybišku vokišku automobiliu. Taigi dabar, kai šis prancūzų gražuolis įveikė ištvermės maratoną, mus labiausiai domina tai, ar „Citroën“ – kaip ir žadėjo gamintojas – iš tikrųjų pakilo į aukščiausią lygį. „Kokybės požiūriu mūsų etalonas yra „Audi“, – keleriais metais anksčiau pasakė C5 projekto vadovas Michelis Lejeune'as. – Todėl kuriant ir konstruojant šį modelį buvo įvestos griežtos kokybės normos.“ Štai kodėl mes neturėjome kitos išeities, kaip tik patikrinti tuos drąsius prancūzų gamintojo pažadus. Pirmasis įspūdis nuvažiavus pirmuosius kilometrus buvo geras: C5 vis dar atrodo intriguojančiai, turi hidropneumatinę pakabą ir lepina dideliu važiavimo komfortu. Vis dėlto metas paieškoti tos naujos žadėtosios aukštos kokybės. Automobilio testuotojai iš pat pradžių pajautė, kad turi elegantišką ir šiek tiek nestandartinį universalą. Tai patvirtina ir ištvermės maratono dienoraštis: „Automobilis atrodo puikiai tiek iš išorės, tiek viduje. Jis kitoks nei „VW Passat“ ar „Audi A4“ – jis tiesiog gražus“. Ir kas toliau? Ką gi, vairo su nejudama šerdimi, kaip ir begalės mygtukų ir jungiklių, joks kitas gamintojas nesiūlo. Pagyrimo prancūzai nusipelno už sumanią nelabai reikalingų prietaisų apšvietimo išjungimo funkciją – važiuodamas naktį vairuotojas žiūri tik į kelią ir jo dėmesį mažiau blaško nereikalingas apšvietimas viduje. Kritikos žodžių sulaukia sudėtingai valdoma GPS navigacijos sistema. Deja, ši bėda kankina ne tik C5 modelį, bet ir kitus PSA koncerno gaminamus automobilius. Visi testavę C5 universalą vienbalsiai gyrė erdvų saloną ir labai patogias, plačias priekines sėdynes. O štai elektra valdomas bagažinės dangtis („Exclusive“ versijoje – standartinė įranga) nervino savo lėtumu. Ypatingų pagyrimo žodžių verta pneumatinė „Hydractive“ pakaba – nepaprastai komfortiška ir minkšta, kuri tiesiog atriboja vairuotoją nuo to, kas vyksta su priekiniais ratais. Deja, per mažas skersai kelio einančių nelygumų slopinimas nusipelno vien tik piktų atsiliepimų. Pasiekus 60 tūkst. 276 km ridą, nutiko nemalonus dalykas – iš kairiojo priekinio amortizatoriaus pradėjo tekėti alyva. Nuvykus į servisą, paaiškėjo, kad pažeista ir galinio dešiniojo mova, o po galutinio automobilio išardymo paaiškėjo, kad vos gyvas ir trečiasis amortizatorius. Nepasisekė? Atrodo, technologija, kurią prancūzai kuria jau daugelį metų, turėtų būti patobulinta. Yra ir gera žinia: „Citroën“ konstruktoriai pripažino problemą – prancūzai teigia, kad nuo 2011 m. kovo gaminami patobulinti elementai. Kaip matome, C5 išlaikė mūsų testą be didesnių nesėkmių. Kai buvo nuvažiuota 58 tūkst. 400 km, per apžiūrą servise buvo pakeistos stabdžių trinkelės ir dvi atbulinės eigos lemputės. Kai skaitiklis rodė 62 tūkst. 800 km, pakeitėme valytuvus. Ir tiek, jei kalbėtume apie šio prancūzų universalo remontą. Dviejų litrų dyzelis, kaip ir dera prancūzų konstrukcijai, dirbo tyliai, net kai buvo maksimaliai apkraunamas. Vidutinės degalų sąnaudos siekė 7,9 l/100 km, variklio alyvos papildomai pilti nereikėjo. Trūkumas? 140 AG truputį per mažai 1,7 t svorio automobiliui (leistina masė 2,2 t). Nepaisant to, kelionėje prancūzas elgėsi puikiai. Pakaba, tylus variklis, komfortas – iš šios mašinos niekas neišlipa pavargęs. Verta pabrėžti, kad nauja kokybė matoma beveik kiekviename žingsnyje. Plastikas gražus, nėra jokių nusidėvėjimo požymių. Vidaus apdaila atlikta rūpestingai – niekas negirgždėjo ir nebarškėjo. Trūkumas: labai nusidėvėjo vairas. Ką gi, C5 savo charakteriu vis dar yra prancūzų automobilis, tačiau tuo pačiu jis yra patvaresnis už kai kurias vokiškas mašinas. Jei ne visas kortas sumaišę amortizatorių gedimai, rezultatas galėjo būti dar geresnis. Gedimai ir remontai 58 370 km Pakeistos priekinės ir galinės stabdžių trinkelės. Paslauga atlikta autorizuotame „Citroën“ servise (206,50 Eur). Pakeistos atbulinės eigos lemputės (5,80 Eur). 60 276 km Pakeistas priekinio kairiojo amortizatoriaus cilindriukas (pagal garantiją). Pakeista galinio dešiniojo amortizatoriaus mova (pagal garantiją). Pakeista pažeista termoizoliacija (įtrūkusi apie galinį duslintuvą) (pagal garantiją).  Komentarai išardžius po testo: galutinis rezultatas labai geras, bet surenkant automobilį kažkas turbūt buvo užsnūdęs Iš pradžių reikėtų akcentuoti, kad mūsų C5, nuo konvejerio nuriedėjęs 2009 m., buvo gamybos pradžios modelis. Susidaro įspūdis, kad dauguma nedidelių trūkumų, su kuriais susidūrėme ardydami automobilį, yra „vaikiškos ligos“, nors surenkant šį universalą neapsieita ir be aplaidumo. Pirma: iš pavarų dėžės nestipriai sunkiasi alyva. Antra: aiškūs nutekančios alyvos požymiai iš po alkūninio veleno tarpinės. Trečia: nusidėvėjęs vienas pavarų dėžės krumpliaratis. Be paminėtų nedidelių trūkumų, daugiau jokių rimtų gedimų nenustatėme. Išmatavus galią ant specialaus stendo išvydome puikų rezultatą – daugiau kaip 147 AG. Antikorozinė apsauga taip pat gera. Šiek tiek nemalonumų būta dėl amortizatorių: du nuvylė testo metu, trečias – nuriedėjus 100 tūkst. km. Šios detalės, manome, turėtų būti patvaresnės... Prancūzai teigia, kad 2011 m. kovo mėnesį šis trūkumas pašalintas. Išvada Tokie „Citroën“ mums patinka: originalūs, komfortiški ir negendantys. Per visą ištvermės maratoną nebuvo jokio rimto gedimo, o galutinai išardžius automobilį taip pat nerasta jokių rimtų trūkumų. tik gaila, kad neplanuotai į servisą teko vykti būtent dėl iš amortizatoriaus prasisunkiančios alyvos – juk pneumatinė pakaba jau daug metų yra prancūzų gamintojo pasididžiavimas... tikėkimės, kad šį trūkumą jam pavyko pašalinti. Galutinis įvertinimas: 5– Techniniai gamintojo duomenys Variklis – tipas/cilindrų sk./vožtuvai: turbodyz./L4/16 Darbinis tūris (cm3): 1997 Maks. galia AG esant aps./min.: 140/4000 Maks. sukimo momentas (Nm esant aps./min.): 320/2000 Maks. greitis (km/h): 200 Pavarų dėžė: 6/mech. Stabdžiai – priek./gal.: disk. vent./disk. Ilgis/plotis/aukštis (mm): 4829/1860/1495 Padangų dydis: 225/55 R 17 Automobilio svoris/kraulumas (kg): 1772/554 Bagažinės talpa (l): 533/1490 Degalų bako talpa (l): 71