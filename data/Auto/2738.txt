„Dalyje tako atkarpos įrengėme apsauginę tvorelę, kad dviratininkai galėtų jaustis saugiau ir neišvažiuotų į gatvę. Taip pat po tiltu pakeitėme sulūžusius gatvės bortelius“, - teigė Kauno savivaldybės Miesto tvarkymo skyriaus vedėjas Aloyzas Pakalniškis. Anot Kauno mero pavaduotojo Povilo Mačiulio, pokyčių sulauks ir visas palei Jonavos gatvę einantis dviračių takas – šią savaitę pradėti jo remonto darbai. 4,2 kilometrų ilgio ir beveik 3 metrų pločio pėsčiųjų ir dviračių take bus paklota nauja danga. Tuo tarpu Veiverių gatvėje tęsiami naujo dviračių tako įrengimo darbai. Šiuo metu šaligatvio zonoje naikinamos gelžbetoninės atramos, o elektros linijos perkeliamos po žeme. Kelininkai keičia susidėvėjusius gatvės bortus, šulinius, įrengia dviračių tako pagrindus.