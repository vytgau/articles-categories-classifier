Nuobaudos skiriasi Pagal naująjį kodeksą asmenims, kurie vairuodami automobilį viršijo greitį daugiau kaip 30 km/val. skiriama bauda, o štai motociklų vairuotojams jau būtų atimamos teisės. Taip pat motociklų vairuotojai, kaip ir dvejų metų stažo neturintys automobilių vairuotojai, privalo vairuoti visiškai blaivūs, o štai dvejų metų stažą turintis automobilio vairuotojas už vairo sėsti gali ir lengvai apsvaigęs – jam galiotų 0,4 prom. nuostata. Vairuotojo pažymėjimo automobilio vairuotojas netektų viršijęs greitį 50 km/val., o motociklo vairuotojas – viršijęs 30 km/val. Nepaisant to, kad statistika rodo, jog avarijas dažniausiai sukelia būtent automobilių, o ne motociklų vairuotojai, būtent pastarieji yra linčiuojami, kaip kelių chuliganai – esą situacija keliuose turėtų pagerėti įvedus griežtus apribojimus ne visiems, o tik kai kuriems eismo dalyviams. Trunka jau ketverius metus RC „Motobroliai“ prezidentas Kazimieras Čeponis neslėpė nusivylimo valdžioje sėdinčių žmonių priimamais sprendimais. Beveik ketverius metus trunkanti motociklininkų diskriminacija jiems parūpusi buvo tik prieš rinkimus, o vėliau, kaip jau darosi įprasta, pažadai eilinį kartą buvo pamiršti. „Sunkiai logiškai paaiškinamų valdžios sprendimų epopėja prasidėjo maždaug prieš ketverius metus. Pirmiausia atsirado prievolė motociklams žiemos sezonu važinėti su žieminėmis padangomis. Nepaisant to, kad tokių padangų niekas negamina, o jei ir gamina, tai tinkančias tik mažai daliai motociklų. Taigi tada mes, motociklininkų bendruomenė, tiesiog pagalvojome, kad ten valdžioje kažkoks keistas žmogus įsidarbino ir tiek, – juokiasi pašnekovas. – Bet ilgainiui pamatėme, kad draudimai motociklininkams yra sistemingi. Rodosi, kad kažkas tarsi „užsisėdęs“ ant dviejų eismo dalyvių – motociklininkų ir sunkvežimių vairuotojų. Nežinau, kodėl mus sunkvežimiams prilygino“, – kalbėjo K. Čeponis. Reikalavimą sušvelnino Pašnekovas pasakojo, kad komunikacija su politikais nebuvo labai sėkminga, mat šie nenorėjo įsiklausyti į kritiką – juk kritikuoja suinteresuotoji pusė. Dėl to Gedimino technikos universitete buvo užsakyta paruošti mokslinį darbą apie Lietuvos kelių eismo įvykius – pasitelkus statistiką buvo atlikta analizė ir įvertinimas atsižvelgiant į esamus ir būsimus draudimus. „Tarkim, kalbant apie reikalavimą motociklams važinėti žieminėmis padangomis – buvo sakoma, esą to reikalauja draudimo kompanijos. Tuomet mes aiškinomės, ar daug įvyksta eismo įvykių su motociklais žiemos mėnesiais? Paaiškėjo, kad neįvyksta. Na bet galiausiai visgi buvo sureaguota į tą mūsų pastabą, jog reikalavimas dėl žieminių padangų yra absurdiškas ir išsikovojome, kad kovo ir lapkričio mėnesiais leistų ramiai važinėti. Taigi dabar, žieminės, niekur negaminamos motociklo padangos reikalingos gruodį, sausį ir vasarį. Taip pat prisidėjo reikalavimas važiuoti lapkričio ir kovo mėnesiais motociklu negalima, jeigu kelio danga yra apledėjusi. Bet juk apledėjusi kelio danga ir gegužę gali būti. Tai čia sveiko proto sprendimas – važiuoti ta apledėjusia danga ar ne. Juk joks įstatymas kvailio neapsaugos nuo kvailų sprendimų“, – kalbėjo RC „Motobroliai“ prezidentas. Girtuoklių gaudymo peripetijos Kiek vėliau buvo priimtas sprendimas, jog motociklų vairuotojai, skirtingai nei automobilių vairuotojai, prie vairo sėsti privalo visiškai blaivūs. Blaivybės ir vairavimo klausimas niekam neužkliūtų, jei ne eilinė diskriminacija – kuo automobilio vairuotojas yra kitoks, kad gali už vairo sėsti kad ir lengvai išgėręs? „Sugalvojo tuomet jie, kad reikia sugaudyti visus pijokėlius, kurie važinėja motociklais. Mes tada klausiame – kiek jų per metus pagaunama? Atsakymas buvo toks – 11. Tačiau į šį skaičių įeina tik tie, kurie įpūtė daugiau kaip vieną promilę. Na maždaug tokie elementai, kur su tapkėm, kaime, be šalmo ir dokumentų važinėja. Statistikos, kiek eismo įvykių įvyko, kai motociklo vairuotojas įpūtė nuo nulio iki 0,4 promilių net nėra. Vadinasi, sprendimas nėra pagrįstas jokiais duomenimis. Lietuvoje per metus yra pagaunama apie 13000 girtų vairuotojų, ir mes esame lyderiaujantys ES šiuo atveju. Tačiau niekaip nesuprantama, kodėl nulio promilių įstatymą įvedė motociklininkams? Klausimas – ar šis draudimas padėjo sumažinti girtų vairuotojų skaičių? Statistika rodo, kad ne“, – komentavo K. Čeponis. Pašnekovas teigė, kad kreipdamiesi į valdžios atstovus jie prašė, kad būtų priimtos visiems eismo dalyviams vienodos nuostatos – arba visi vairuoti gali tik visai blaivūs, arba iki 0,4 prom. Paskutinis lašas Naujajame Administracinių nusižengimų kodekse įvesti pakeitimai, kad automobilių vairuotojai teises prarastų greitį viršiję 50 km/val., o motociklų vairuotojai – 30 km/val. buvo paskutinis lašas, perpildęs motociklininkų bendruomenės kantrybės taurę. „Na sako, kad motociklininkai labai laksto, ir reikia mažinti bendrą srauto greitį. Tai jeigu yra noras mažinti važinėjimo greitį, jį reikia mažinti visiems vienodai. O dabar situacija susidaro tokia – motociklininkas važiuoja gatve, o automobilio vairuotojas, visai nebijodamas prarasti savo teisių, baksnoja motociklininkui į nugarą, ir iš principo motociklas transporto sraute tampa kamščiu. Taip sukeliama grėsmė pačiam motociklo vairuotojui. Magistralinėse miesto gatvėse greitis ar šiaip ar taip yra didesnis, negu leistinas. Vienintelis dalykas, kuris galėtų pagelbėti – vienoda atsakomybė visiems. Jeigu yra noras, kad vairuotojai lakstytų mažiau, reikia prevencinio darbo. Įvairios baudos gali tik laikinai padėti“, – tikino K. Čeponis. Renka parašus Pagal statistiką, 2013 metais KET pažeidimų Lietuvoje buvo padaryta 364 tūkst.. Motociklininkai padarė 656, pėstieji – 17633, likę pažeidimai padaryti kitų eismo dalyvių. „Apie ką galime kalbėti? Priimami valdžios sprendimai yra visiškai neadekvatūs – juk statistika rodo visai priešingai. Bandoma tvarkyti Lietuvos eismo saugumą nurodant, kad motociklai yra pagrindinė nelaimių priežastis, nors statistika kalba atvirkščiai. Taip, motociklai yra ryški grupė, kurią lengva parodyti – jie ryškūs, matomi, jie blerbia, pusę metų jų nėra, pusę metų jie jau yra, erzina kažką. Labai lengva juos parodyti, durti pirštu ir sakyti – va, turbūt jie kalti! Dar prieš rinkimus mes surinkome duomenis, prašymus, parašėme raštus, kreipėmės visur, kur galime. Nežinojome net, kur tiksliai kreiptis, nes visi ėmė šiuos sprendimus nuo savęs stumdyti – kaltų neliko. Taigi dėl to, mes visus tuos duomenis visiems nusiuntėme. Prieš rinkimus nemažai politikų pripažino, kad tie įstatymai yra neteisingi. Mums prakalbus apie tai, kad net galvojame apie piketą, imta dievagotis, kad viskas bus pakeista, klaidos pripažintos. Bet tradiciškai, rinkimai baigėsi ir visi viską pamiršo. Taigi dabar yra renkami parašai ir jie bus renkami nesustojant. Nuo rugsėjo pirmosios veiks elektroninė peticija. Naujai valdžiai mes vėl viską pakartosime ir prašysime, kad iki kitų metų gegužės mėnesio tos klaidos būtų ištaisytos. Visi mes esame suinteresuoti, kad eismas Lietuvoje taptų saugesnis. Tačiau kai sprendimus priima tie, kurie nieko bendro neturi su žmonių grupe, kurią tiesiogiai palies įstatymas, ir įvyksta tokie nelogiškumai. O jeigu niekas nesikeis – prie Seimo atvažiuos labai daug motociklų ir labai ilgai neišvažiuos“, – reziumavo K. Čeponis.