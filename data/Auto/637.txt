Dabar „Nissan“ prognozuoja, kad veiklos pelnas kovą pasibaigsiančiais finansiniais metais sieks 565 mlrd. jenų (5,2 mlrd. JAV dolerių), o tai yra 12,4 proc. mažiau, nei prognozuota pernai lapkritį. „Šiuo laikotarpiu grupės veiklai neigiamos įtakos turėjo specialiosios išlaidos, susijusios su galutine automobilių patikra Japonijoje, o taip pat lėtesnis pardavimų augimas, neigiamos kainodaros tendencijos ir atsargų korekcijos JAV rinkoje“, – nurodoma kompanijos pranešime spaudai. Kaip žinoma, „Nissan“ buvo priversta atšaukti maždaug 1,2 mln. automobilių po to, kai spalį pripažino, jog galutinę vidaus rinkai skirtų automobilių patikrą atliko tam nesertifikuoti darbuotojai. Po kilusio skandalo kompanija kelioms savaitėms sustabdė visą savo gamybą šalyje, dėl ko jos keleivinių automobilių pardavimai Japonijoje spalį krito daugiau nei 55 proc. Dėl susidariusios padėties „Nissan“ vadovai net atsisakė savo atlyginimų. „Nissan“ devynių mėnesių iki pernai gruodžio veiklos pelnas, lyginant su tuo pačiu laikotarpiu prieš metus, sumažėjo 27,6 proc. iki 364,2 mlrd. jenų. Automobilių pardavimai ūgtelėjo 2,9 proc. iki 4,1 mln. vienetų. Japonijoje dėl kilusio patikros skandalo „Nissan“ automobilių pardavimai sumažėjo 3,4 proc.