„21 valanda kelionės su trimis persėdimais. Pakeliavome nemažai, tačiau pakankamai patogiai ir smagiai“, – DELFI vos atvykęs į bivuaką teigė B. Vanagas. Vilnietis sakė, jog neplanuoja išbandyti savo „Toyota Hilux Overdrive“ bolido kopose, kaip tai darė Antanas Juknevičius. „Šiais metais komandą išskyrėme ir išsiuntėme dviem dalimis. Pirma dalis išvyko dviem paromis anksčiau. Jie atvažiavo ir padarė labai daug darbų. Turėjome pirmą susitikimą, dar dirbame su automobiliu. Su „Hilux“ išvažiuosime į gatves ir pažiūrėsime, ar inžinieriai padarė viską, ką norėjome. Penktadienį mūsų laukia administracinės ir techninės komisijos, tada bolidas bus uždarytas į uždarą parką“, – artimiausią darbotvarkę atskleidė B. Vanagas. 2013 metais Dakaro ralis prasidėjo būtent Limoje, o jame debiutavo B. Vanagas. Tuomet lietuvis su „Oscar“ visureigiu finišavo 65-as. „Peru yra mūsų pirmojo starto vieta, o vėliau Peru kurį laiką Dakare nebuvo. Viduje buvo ramybė, tačiau šiandien leidžiantis iš debesų į Limą ir išvydus kraštovaizdį atsigamino prisiminimai. Puikiai atsimenu, kad pirmojo Dakaro metu mes neįvertino šio varžovo – Dakaro. Dabar turiu ne nesuvestų sąskaitų, bet daugiau pagarbos šiam procesui. O šiaip atvažiavome daryti darbo. Manau, viskas bus gerai“, – DELFI teigė B. Vanagas. Į Dakarą sportininkas atvyko šiek tiek sirguliuojantis, tačiau to pernelyg nesureikšmino. „Nusilpo imuninė sistema ir kiek peršalau dar Lietuvoje. Tačiau viskas bus gerai“, – tikino B. Vanagas.  Startas – šeštadienį Varžybose šiemet dalyvaus 142 motociklininkai, 50 keturračių, 105 automobilių (13 iš jų bagiai) ir 44 sunkvežimių ekipažai. Nugalėtojų titulus atitinkamai gins britas Samas Sunderlandas (KTM), rusas Sergejus Kariakinas („Yamaha“), prancūzas Stephane'as Peterhanselis („Peugeot“) ir rusas Eduardas Nikolajevas („Kamaz“). Automobilių įskaitoje šių metų Dakaro ralyje Lietuvai atstovaus Antanas Juknevičius ir Darius Vaičiulis („Toyota Hilux“), Benediktas Vanagas ir Sebastianas Rozwadowskis („Toyota Hilux“) bei Vaidotas Žala ir Saulius Jurgelėnas („Toyota Hilux“), o motociklu įveikti trasą bandys Balys Bardauskas (KTM). Sausio 6 d. visi Dakaro dalyviai Limoje pervažiuos simbolinę 40-ojo ralio starto arką ir kelyje į bivuaką Piske turės įveikti 272 km. Iš jų 31 km sudarys pirmasis ralio greičio ruožas Peru smėlynuose. Ralis finišuos sausio 20-ąją Kordoboje (Argentina).