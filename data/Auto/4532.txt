Kai kurie gamintojai nusprendė jiems suteikti šiek tiek daugiau estetikos ir išskirtinumo. O kiti išvis atsisakė tokio daikto, kaip klasikinis raktelis, ir pakeitė juos pagal aukščiausias technologijas sukonstruotais elektroniniais įrenginiais. Štai tik keli tokių pažangos „stebuklų“ pavyzdžiai. 7 serijos BMW raktai turi spalvotus jutiklinius ekranus. Tai itin tinka tokiam daug technologijų turinčiam automobiliui. Trys elektroninio rakto mygtukai leidžia užrakinti ir atrakinti mašiną, atverti bagažinę. Ketvirtasis mygtukas – panikos. Bet dar yra visiškai spalvotas 2,2 colio ekranas: keliais piršto brūkštelėjimais galima pasitikrinti, ar tikrai visos automobilio durys užrakintos ir kiek bake likę degalų. Tuo pačiu raktu valdoma klimato kontrolė ir mašinos žibintai. Nors visa tai labai šaunu, „kiečiausia“ šio raktelio funkcija – juo galima nuotoliniu būdu pastatyti savo „bumerį“! „Tesla Model S“ raktais galima „išsikviesti“ automobilį iš jo stovėjimo vietos nė neatsisėdus prie vairo (tą patį galima padaryti ir su 7 serijos BMW rakteliu). Be to, kad atrakina ir užrakina duris, kaip ir dera raktui, jis gali pasiųsti automobiliui nurodymą pavažiuoti į priekį arba atgal, kai vairuotojas stovi už kelių žingsnių nuo transporto priemonės. Smagu ir tai, kad pats raktas atrodo kaip miniatiūrinė stilingo elektromobilio kopija. „Koenigsegg“ kūrėjai pagamino šio superautomobilio vertus raktus. Jie ne šiaip brangiausi pasaulyje – tokiais, reikia manyti, su malonumu naudotųsi Betmenas ar bet kuris kitas superherojus. Nuostabiausia tai, kad „Koenigsegg Agera R“ raktas neturi jokių nuostabą keliančių specializuotų funkcijų – jis tik atrodo kaip delne telpantis metalinis riterio skydas. Tačiau kaip tik tai ir suteikia šio švediško automobilių pramonės stebuklo savininkams ypatingą išskirtinumo jausmą. O kaipgi kitaip – juk kompanijos logotipo formos rakto dėklas pagamintas iš platinos ir gryno juodojo onikso. Abi šios medžiagos nepaprastai brangios, tačiau „skydas“ dar ir įrėmintas briliantais – iš viso 40 karatų! Pats „Koenigsegg“ raktas sidabrinis, bet atrodo tarsi puošnus medalionas, taigi drąsiai galima prie jo segti grandinėlę ir kabinti ant kaklo. Tiesa, rakte dar yra USB atmintukas – muzikai ar svarbiai informacijai saugoti. Na, o funkciniai mygtukai (užrakinimo, atrakinimo, žibintų, variklio paleidimo ir aliarmo) išdėstyti apatinėje „skydo“ dalyje. „Ferrari“ raktai gal ir neatspindi XXI amžiaus technologijų pažangos, bet niekas nenuginčys, jog tai mažutis dizaino šedevras. Raktas gana svarus, kad jį būtų malonu laikyti delne, tačiau ne gremėzdiškas. Ir jis nėra toks paprastas, koks atrodo: trys mygtukai kitoje jo pusėje skirti durims užrakinti ir atrakinti bei bagažinei atverti. Norint paleisti ferario variklį, pakanka įkišti raktą į spynelę ir paspausti ant vairo esantį specialų mygtuką. Taigi šiuo atžvilgiu raktas atlieka daugiau estetinę funkciją, bet tam tikra prasme tai tik dar vienas pliusas: raudonas ir juodo žirgo ženklu pažymėtas jis yra labiau vairuotojo statuso simbolis nei paprastas raktas. Viena blogybė – tokius raktelius gauna tik senesnių ferarių modelių, kaip FF, pirkėjai. Mat net prisiekę klasikos puoselėtojai „Ferrari“ jau kadaise atsisakė tiek tradicinių raktų, tiek ir elektroninių. „Bugatti Veyron“ – greičiausias automobilis pasaulyje, tačiau jo raktų paskutiniu technologijų klyksmu niekaip nepavadinsi. Vis dėlto vairuotojai juos dievina, ir dėl vienos labai specifinės funkcijos: šį raktą būtina įstatyti į specialią angą kairėje sėdynės pusėje, kad „Veyron“ pasiektų savo stulbinamą 408,47 km per valandą greitį. Be „stebuklingojo raktelio“ mašina irgi gali įsibėgėti iki įspūdingų 343 km per valandą, tačiau, sutikite, tai ne visai tas pats… „Aston Martin“ rakto išskirtinis bruožas – tikrų tikriausias kristalas. Ir nors jis geba atlikti tik eilinio elektroninio rakto funkcijas, estetikos stygiaus jam neprikiši. Norint paleisti variklį, reikia šį „krištolinį“ raktą įstatyti į angą prietaisų skydo centre. Kam gali pabosti tai daryti?! „McLaren“ rakteliai tarsi įkūnija pačią lengvumo sąvoką ir primena į gyvenimą žvelgti paprasčiau. Tad jeigu platina ar kristalai – ne jūsų stilius, galbūt jį labiau atitiks anglies pluoštas? Juolab kad ir ant šio mažyčio lengvučio daiktelio telpa trys pagrindiniai funkciniai mygtukai. „Maserati“ raktas iššoka kaip kišeninio peiliuko ašmenys, ir tai suteikia pikantiškumo šiam visais kitais atžvilgiais elegantiškam, bet, žinoma, niekuo į raktą nepanašiam daikčiukui. Prie delno taip ir prilimpantis „Maserati“ elektroninis raktas siūlo tradicines funkcijas (užrakinti, atrakinti), bet sykiu yra ir stilingas aksesuaras. „Pagani“ aliumininis raktas nėra ypatingas tuo, kad atrodo kaip mini automobiliukas – šiaip ar taip, panašius turi ir jau minėta „Tesla“, ir „Porsche“. Bet jį vienintelį būtų galima lengvai supainioti su tikru žaisliniu „Pagani Huayra“ modeliuku. Taip pat jis turi USB atmintuką ir, aišku, dar rakina. Taigi tikras daugiafunkcis įrenginys. „Chevrolet“ raktas – elegantiška juoda dėžutė, kurią neįgudusi akis lengvai supainiotų su žiebtuvėliu. Dauguma automobilių gamintojų pirmenybę teikia apvalainams elektroniniams raktams, tačiau „Chevrolet Corvette Stingray“ kūrėjai pasirinko kampuotą variantą ir neprašovė – jis atrodo vyriškesnis ir tinkamesnis galingam sportiniam automobiliui. Be tradicinių elektroninių rakto funkcijų, šis siūlo ir galimybę paleisti korvetės variklį per nuotolį. „Jaguar F-Pace“ raktas net turi pavadinimą – „Jaguar F-Pace Activity Key“. Ir jis skirtas žmonėms, nuoširdžiai nekenčiantiems bet kokių raktų. Tai daiktas atrodo kaip paprasta juoda, ne platesnė už laikrodžio apyrankė. Tačiau prikišus ja apjuostą riešą prie „Jaguar“ logotipo, esančio šio prabangaus kompaktiško krosoverio gale, mašiną galima užrakinti arba atrakinti. „Activity Key“ yra visiškai atsparus vandeniui, bet siūlomas ir kitokios papildomos opcijos pageidaujantiems automobilio pirkėjams – už papildomą maždaug 377 eurų mokestį. Bet ir tai dar ne geriausia, ką siūlo automobilių pramonė. Arba, tiksliau, netrukus pasiūlys. Kompanija „Volvo“ jau paskelbė ketinanti atsisakyti automobilių raktų. Artimiausioje ateityje šie švediški automobiliai taps valdomi skaitmeniniu raktu per „Bluetooth“ – tiesiai iš savininko išmaniojo telefono.