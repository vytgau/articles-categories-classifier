Dar vienas dalykas, kad patekus į eismo įvykį iki spalio 31-osios vidurnakčio teoriškai negalios privalomasis civilinės atsakomybės draudimas tiems automobiliams, kurie bus apauti dygliuotomis padangomis, o tai kvepia jau kur kas didesnėmis išlaidomis, nei panaikinta techninė apžiūra. Nors toks padangų keitimas atrodytų visiškai logiškas saugumo vardan, juolab, kad orų prognozė sniegu gąsdina jau šiandien. Ką gi daryti su tokia dilema susidūrusiems vairuotojams? Rizikuoti, bet elgtis pagal taisykles, ar nusižengti taisyklėms, bet sumažinti riziką? Žada nebausti Kauno apskr. VPK Kelių patrulių kuopos vadas Ramūnas Kemzūra tikina, kad pareigūnai tikrai neskubės bausti pažeidėjų. „Mes visuomet žiūrime žmogiškai. Jei tiesų oro sąlygos ar prognozės žiemiškos, o iki termino lieka kelios dienos, tai tikrai techninės apžiūros niekas nenaikins. Mes į šį reikalą žiūrime lanksčiai. Jei važiuotų liepos mėnesį su dygliais, tai jau kitas dalykas – greičiausiai liepos mėnesį sniegas neiškris“, – šypteli R. Kemzūra. Visų Šventųjų ir Vėlinių dienomis žmonės masiškai vyksta lankyti artimųjų kapų. Greičiausiai kelionės į amžinojo poilsio vietas prasidės jau šį savaitgalį. Dauguma žmonių padangas pasikeisti nori būtent iki ilgesnių išvykų. O kelionių saugumui policija žada artimiausiu metu skirti didžiausią dėmesį. „Jau artėja sezonas ir padangų keitimo bumas prasideda. Jei žmogus rūpinasi savo saugumu, tai yra sveikintinas dalykas. Tai yra prioritetas, o ne baudų taikymas. Mes suprantame situaciją ir jei savaitgalį girdėsime kaukiančius dyglius, tai tikrai nebus nubaustų. Jei kuris nors pareigūnas ir pasielgs griežtai pagal įstatymo raidę, tai manau, rasime būdą, kaip išspręsti situaciją. Turi būti protingumo kriterijus ir supratingumas“, – sako R. Kemzūra. Teorija ir praktika Jei pateksite į avariją su dygliuotomis padangomis iki lapkričio 1-osios, draudimo kompanija atlygins nukentėjusiajam padarytą žalą. Tiesa, yra regreso galimybė, kai draudimo bendrovė išsireikalaus išmokėtą žalą iš avarijos kaltininko. „Draudimo bendrovė žiūrės, ar realiai dygliuotos padangos buvo eismo įvykio priežastis. Teoriškai turime galimybę taikyti regresą kaltininkui. Sakykime taip, kad kiekviena situacija yra individuali. Galima ir plikomis padangomis parkuotis aikštelėje ir netyčia kliudyti kitą automobilį – padangos tokioje situacijoje visiškai neturi jokios įtakos. Žiūrėtume, ar buvo priežastinis ryšys tarp padangų ir tarp įvykio kilimo“, – DELFI komentavo draudimo bendrovės BTA Ekspertizių skyriaus vadovas Andrius Žiukelis. Specialistas teigė, kad ne padangos, o vairuotojų įgūdžiai dažniausiai lemia nelaimes. „Jei vairuotojas nesustabdė laiku, o automobilis buvo su dygliuotomis padangomis, kas tikrai nepagerina sukibimo su sausu asfaltu, tai svarstytume apie regreso taikymą, bet kiekvienas atvejis individualus. Taigi nėra griežto atsakymo į šį klausimą. Svarbios visos aplinkybės, labai daug įvykių įvyksta dėl vairuotojų kaltės, o padangas kaltinti gana sunku. Realios situacijos, kai važiuoja, nesuvaldo, išslysta, atstumo nesilaikymas, tačiau ar padangos turi esminę įtaką įvykio kilimui?“, – sako A. Žiukelis. Tiesa, specialistas neprisiminė atvejų, kai iš kaltininko, kuris avariją sukėlė su dygliuotomis padangomis jas draudžiančiu laikotarpiu, regreso tvarka buvo išsireikalauta žala. „Teoriškai tokia galimybė yra, tačiau praktikoje aš neatsimenu, kad mes tokią galimybę būtume pritaikę“, – teigia A. Žiukelis.