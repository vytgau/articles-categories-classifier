Autoverslininkai ragina nesusivilioti mažomis jų kainomis ir panaudotą automobilį rinktis itin atidžiai, mat toks skenduolis paprastai pridaro tik nuostolių, rašoma pranešime žiniasklaidai. Lietuva jau eilę metų yra viena didžiausių JAV naudotų automobilių importuotojų Europoje. Būtent kelių transporto priemonės šiuo metu yra dažniausiai iš už Atlanto atsivežamos prekės. Jos sudaro beveik ketvirtadalį (24 proc.) viso importo iš JAV. Jo apimtys atrodo iš tiesų įspūdingai. Skaičiuojama, kad Lietuvą kasmet pasiekia net apie 250 tūkst. tokių transporto priemonių. Tiesa, didžioji jų dauguma vėliau reeksportuojama. Tačiau pačioje Lietuvoje taip pat lieka nemaža šio įspūdingo srauto dalis: kasmet registruojama virš 10000 iš JAV atvežtų naudotų automobilių. Lietuvos autoverslininkų asociacijos (LAA) generalinis direktorius Rokas Knyva neabejoja, kad, Teksasą ir Floridą nusiaubus galingiems uraganams, importo iš JAV srautas turėtų tik dar labiau išaugti, nes taip bus bandoma iš naujo realizuoti per stichines nelaimes nukentėjusias mašinas, už kurias jų savininkams jau atlygino draudimo kompanijos. Ekspertai skaičiuoja, kad vien po pirmųjų Harvey sukeltų potvynių dienų jų atsirado apie 300-500 tūkst. vienetų. Tai nebūtų nauja tendencija. Automobiliai-skenduoliai naudotų automobilių rinkas visame pasaulyje užplūdo ir po 2005 m. praūžusios Katrinos. „Dažniausiai nebetinkami tolimesnei eksploatacijai automobiliai realizuojami antrinėse rinkose aukcionų pagalba, slepiant istorines pažeidimų aplinkybes. Jie palieka JAV rinką, o dėl sudėtingos logistikos atsiranda galimybių nuslėpti tikrąsias automobilių pigumo priežastis. Neretai keičiami ar kitaip klastojami ir pirminės registracijos dokumentai, sukuriama masinių sukčiavimų aplinka“, – teigia R. Knyva. Anot LAA vadovo, uragano metu kilus masiniams potvyniams, dėl ilgalaikio užliejimo poveikio automobiliui dažniausiai padaroma neatitaisoma žala. Siekdami trumpalaikės ekonominės naudos, perpardavinėtojai tokias transporto priemones paprastai tiesiog išdžiovina, tačiau realiai nesprendžia atsiradusių ilgalaikio poveikio techninių problemų. Tokie automobiliai bendrajame eisme kelia realią grėsmę saugumui, o jų savininkai anksčiau ar vėliau patiria ženklių nenumatytų nuostolių. „Šiuolaikiniai automobiliai turi dešimtis įvairiausių elektroninių vairuotojo pagalbininkų bei kitų valdymo sistemų. Taigi vien išdžiovinti salono bei sėdynių apmušalus nebepakanka. Tokiam automobiliui ramiai važiuojant įprastiniu režimu, gali netikėtai suveikti oro pagalvė, staigaus stabdymo ar stabilumo sistema ir t.t. Arba atvirkščiai. Patekus į eismo įvykį, vairuotoją bei keleivius turinčios saugoti aktyvaus saugumo sistemos pamirš savo pagrindines funkcijas“, – perspėja R. Knyva. Tokio nelegalaus verslo organizatoriai paprastai įdeda daugybę pastangų tam, kad būtų pašalinti visi akivaizdžiai matomi automobilio-skenduolio defektai. Taip paruošti automobiliai paprastai vizualiai atrodo nepriekaištingai. Egzistuoja pakankamai didelė tikimybė, jog netgi rekomenduojamos patikros aukštos kompetencijos servise metu paslėpti trūkumai nebus aptikti. Automobilių specialistai visus, besiruošiančius pirkti naudotą automobilį, ragina nepamiršti pirkėjo abėcėlės. Kiekvienu atveju būtina atsargiai bei kritiškai įvertinti tikrinamo automobilio būklę, atidžiai pasidomėti jo kilme bei buvusiomis eksploatacijos sąlygomis. „Jokiu būdu nepasikliaukite vien savo turimais įgūdžiais ir pasikvieskite į pagalbą patyrusius, kompetentingus pažįstamus ar nešališkus ekspertus. Būtinai patikrinkite patikusį automobilį serviso centre ir visada su pasirinkto automobilio pardavėju sudarykite raštišką pirkimo-pardavimo sutartį, kuri šį įstatymiškai įpareigos atskleisti visą jam žinomą informaciją, o už jos slėpimą prisiimti atsakomybę prieš jus ir valstybę“, – sako LAA vadovas.