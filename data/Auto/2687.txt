Kai tik išbandęs naująjį modelį su kūrėjais pasidalinau pirmaisiais įspūdžiais ir ypatingai išskyriau saloną su pagristomis pretenzijomis į „Premium“ segmentą, sulaukiau atsako. Ne, jie nesiruošia vaikytis dabar itin madingo siekio tapti aukštesnės klasės atstovu, o tiesiog gamina kokybiškus japoniškus automobilius. Be to, „Mitsubishi“, būdami SUV specialistai, mano, kad be jų tokių automobilių gamintojais galima laikyti tik „Jeep“ ir „Land Rover“ kompanijas. Žinoma, reikia nepamiršti paminėti, kad „Mitsubishi“ nuo 1952 iki net 1998 metų gamino licencinius „Jeep“ automobilius Japonijos rinkai, taip pat „Mitsubishi“ yra pirmasis Japonijos gamintojas, 1917 metais pagaminęs pirmąjį serijinį automobilį „Model A“, 1936 metais pristatęs pirmąjį lengvąjį modelį su visų varančiųjų ratų pavara PX33, o 1982 metais – vieną pirmųjų rinkoje SUV „Pajero“. Ir ne, jų mašinos niekada netaps pačiomis madingiausiomis ir nugludintomis – kaip ne kaip, didelę 150 metų istoriją turinčios kompanijos dalį užima lėktuvų ir laivų gamyba, tad tai ir ateityje atsispindės naujuose modeliuose. Tuo labiau, kad naujasis dizaineris kurdamas automobilio išvaizdą įkvėpimo sėmėsi būtent iš kompanijos istorijos laivų ir lėktuvų gamybos pramonėje. O „Eclipse Cross“ – pirmasis iš būsimų naujos kartos modelių su nauja išvaizda. Ir, tiesa, paskutinis kurtas savarankiškai, kadangi pernai „Renault-Nissan“ įsigijus 34 procentus kompanijos akcijų, „Mitsubishi“ tapo pasaulinio prancūzų-japonų aljanso dalimi. Neabejoju, kad bendradarbiavimas su stipriu partneriu globalizacijos laikais kompanijai atneš naudą, o ir startas – naujasis „Eclipse Cross“ – pavyko ne tik kad neprastas, bet ir visai šaunus. Galiu drąsiai pasakyti, kad tai – vienas iš nedaugelio šiemet mane tikrai nustebinusių automobilių. Tiesa, kodėl čia yra „Eclipse“ – JAV rinkoje siūlyto kupė automobilio – pavadinimas? Ogi tuo gamintojas akcentuoja, kad modelis bus skirtas jaunesniam ir išskirtinio automobilio ieškančiam pirkėjui, tad nieko keisto, kad jis net kažkiek primena ekstravagantiškąjį „Toyota C-HR“. Bet jis ir nepalyginamai praktiškesnis. Pagamintas naudojant „Outlander“ platformą, jis rinkoje užims vietą tarp didesnio bendraplatformio ir mažesniojo ASX, tad ir kaina, nors kol kas dar nėra skelbiama, turėtų būti nuo kokių 20 tūkst. eurų. Tad be efektingos išvaizdos, kurioje neabejotinai labiausiai išsiskiria į dvi dalis padalintas galinis langas, taip pat modeliuose be panoraminio stoglangio virš keleivių išgaubtas stogas, jis turi slenksčius dengiančias dureles – pervažiavus per purvą bus galima nebijoti išlipant susitepti drabužių. Bet labiausiai mane nustebino salonas – kokybiškai surinktas ir išvaizdus, ir netgi kažkuo primenantis ... „Lexus“. Kelių pakopų centrinis prietaisų skydelis, ekranas ir jo valdymas ne tik liečiant, bet ir specialioje vietoje vedžiojant pirštu – trūksta tik „pelės“ kaip „Premium“ segmento automobilyje. Beveik visur priešais vairuotoją – minkšto paviršiaus plastikas, solidžiai paspaudžiami jungikliai, kokybiška oda aptrauktos sėdynės ir vairas – tikrai nustebino anksčiau nieko išskirtinio interjero apdailoje nesiūlęs gamintojas. Žinoma, yra ir kompromisų. Ir nemažų – pavyzdžiui, navigacija nedideliame 7 colių ekrane galima tik „Android Auto“ ar „Apple CarPlay“ programų pagalba, naudojant telefono duomenis. Bet problema ta, kad šios sąsajos mūsų regione bent jau kol kas nėra palaikomos, tad teks ieškoti kitokių sprendimų – naujame automobilyje tai atrodo mažiausiai nemodernu. Ir nors salonas kokybiškas, sumontuotos patogios sėdynės priekyje ir daug erdvės gale, bet bagažinės dangčio uždarymas neįmanomas elektra ir nėra jokių rankenėlių, kuriomis galima būtų iš bagažinės nulenkti galinių sėdynių atlošus. Bet, reikia pripažinti, tai nėra kritiški trūkumai – bagažinės dangtį galima truktelėti įprastiniu būdu ranka, o programėlių mūsų regionui atsisiuntimo apribojimai yra nesunkiai apeinami.  Kol kas siūlomas tik vienas variklis – naujas 1,5 l turbobenzininis motoras, pasiekiantis 163 AG ir 250 Nm. Jis gali būti komplektuojamas su visų varančiųjų ratų sistema (ir važiavimo režimų pasirinkimu) ir automatine CVT transmisija. Žinoma, pastarajai sunku prilygti, tarkim, „Mazda CX-5“ siūlomam hidrauliniam automatui, tačiau toks atsiras gamoje kartu su vėliau debiutuosiančiu 2,2 l turbodyzeliniu motoru. Maloniai nustebino važiavimo kokybė – išties komfortiškai veikianti pakaba, mažas triukšmas nuo padangų, variklio ir vėjo – akivaizdu, kad garso izoliacijai nebuvo taupyta. O valdymas geresnis nei gali tikėtis: lengvai, bet tiksliai veikianti vairo sistema su elektriniu stiprintuvu, smagiai besisukantis turbovariklis – tik greitkeliuose galėtum priekaištauti, kad varikliui trūksta dinamikos (nors, gamintojo duomenimis, įsibėgėjimas iki 100 km/val. užima mažiau nei 10 sekundžių, bet nedidelis sukimo momentas niekur nedingsta). Bandant važiuoti dinamiškiau, benzininio motoro sąnaudos buvo apie 10 l/100 km – žinoma, važinėjant ne kalnais ir ramesniu tempu, jos būtų maždaug 2 l mažesnės. Daugiau apie šį nustebinusį SUV „Mitsubishi Eclipse Cross“ žiūrėkite vaizdo medžiagoje.