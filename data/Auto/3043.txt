Ką gi, jeigu gamintojai nusprendė tobulinti modelį, kurio garbei vadinama visa šios segmento automobilių klasė, akivaizdu, kad snausti ant laurų negali net patys geriausieji. Ir visi rinkos žaidėjai tai supranta. Pirmieji modernizuoti „Golf“ jau atriedėjo ir į Lietuvą, tad tinkamas metas apie pokyčius sužinoti išsamiau. Įspūdingas sąrašas Būtinybės atnaujinti modelį jo gyvenimo ciklo viduryje priežastis slypi sparčiausiai besivystančiose automobilių technologijose – elektroninėse saugos ir komforto sistemose. Noras išlikti C segmento peletono priekyje, privertė „Volkswagen“ į „Golf“ sumontuoti pluoštą modernių pagalbininkų ir pristatant automobilį paskelbti apie pirmąjį šio modelio kartos vidurio atnaujinimą per 43 metus. Vokiečių bestseleriui nepakanka tiesiog neatsilikti nuo konkurentų – jis turi užduoti toną. Tad čia ir prasideda gamintojų tirados apie „pirmuosius kartus šiame segmente“. Bene garsiausiai akcentuojamas, mano požiūriu, vienas iš mažiau reikšmingų dalykų – galimybė tam tikras multimedijos funkcijas valdyti gestais. Taip, tai įspūdinga šios klasės automobilyje, leidžia mažiau atitraukti akis nuo kelio, bet neabejotinai nėra svarbiausias pagalbininkas vairuotojui. Kaip ir dalies funkcijų valdymas balsu. O štai galimybė pirmą kartą už papildomą mokestį rinktis virtualų 12,3 colio skersmens raiškios grafikos prietaisų skydelį yra daug labiau verta dėmesio, mat tai išties praktiškas ir patogus pasirinkimas, ypatingai naudojantis navigacija. Blogiausiu atveju galima primokėti už 9,2 colių skersmens centrinį lietimui jautrų ekraną (standartinėje įrangoje siūlomas 6,5 colio, taip pat galimas 8 colių aukštesnėje įrangoje). Dar svarbiau – saugumo sistemų ir elektroninių pagalbininkų paketas, kuris išties nemenkas ir būtų deramas aukštesnės klasės modeliams. „Volkswagen“ skaičiuoja įdiegusi 14 „nematomų“ vairuotojo asistentų, tarp kurių labiau išskirčiau keletą. Važiavimo spūstyje pagalbininkas it prabangiuose „Audi“ modeliuose leidžia judėti beveik visiškai autonomiškai eismo sraute, kai automobilio greitis neviršija 60 km/val. Sistema pati reguliuoja „Golf“ greitį ir perima vairavimo vienoje eismo juostoje funkcijas. Kitas saugumo paketas jutiklių pagalba visą laiką stebi ir analizuoja aplinką, riedant nedideliu greičiu atpažįsta pavojingas situacijas ir aktyvuoja automobilio stabdžius, jeigu pats vairuotojas to nespėja padaryti. Be to, ši sistema atskirai reaguoja į pėsčiuosius. Dar vienas svarbus elektroninių smegenų blokas – prevencinė automobilyje esančių žmonių apsaugos sistema, kuri aktyvuojasi, kai avarija nebeišvengiama. Gresiančio eismo įvykio atveju automobilis įtempia saugos diržus, pritraukdamas keleivius prie sėdynių atlošų, kad oro pagalvės galėtų užtikrinti optimalią apsaugą. Taip pat uždaromi šoniniai langai, kad tinkamai išsiskleistų ir šoninės oro pagalvės, o žmonės neiškristų iš automobilio. Neblogai? Bet tai dar ne viskas. Be paminėtų pagalbininkų atnaujintame „Golf“ gali būti komplektuojamos ne tik vis labiau paplintančios eismo juostos laikymosi, aklųjų zonų stebėjimo, skersinio eismo gale perspėjimo, parkavimosi pagalbos, nuovargio stebėjimo, kelių eismo ženklų atpažinimo ar automatinių priekinių žibintų funkcijos, bet ir vis dar pakankamai nedažnai sutinkamos automatino stabdymo po susidūrimo ir priekabos stabilizavimo sistemos. Ne visos iš šių sistemų montuojamos bazinėje modelio įrangoje, tad kiekvienu atveju reikia nagrinėti kainoraštį. Tačiau reikia pripažinti – sąrašas yra išties įspūdingas. Naujas variklis Vizualiai tiek automobilio eksterjeras, tiek interjeras pasikeitė nedaug, kaip kad paprastai ir būna kartos atnaujinimo metu. Šiek tiek pakito buferių išvaizda, atnaujintos galinės lempos bei priekiniai žibintai, o klientams bus pasiūlyta naujos išvaizdos ratlankių bei dažymo spalvų pasirinkimų. Variklių skyriuje „Volkswagen Golf“ siūlo vieną visiškai naują pasirinkimą. Juo tapo turbobenzininis 1.5 litro darbinio tūrio TSI motoras, kuris generuoja 150 AG galią ir turi dviejų cilindrų atjungimo funkciją, kai apkrovos varikliui yra mažesnės (1000-4000 aps. / min. diapazone ir važiuojant ne didesniu nei 120 km/val. greičiu). Tokiu būdu vairuotojai galės sutaupyti degalų – deklaruojamas vidurkis vidutiniškai siekia 4,9 litro šimtui kilometrų. Jo 150 AG galia ir 250 Nm maksimalus sukimo momentas atkartoja keičiamo 1.4 litro agregato parametrus, tačiau modernesnės technologijos didina efektyvumą. Be to, vis dar galima rinktis senąjį silpnesnės modifikacijos 1.4 motorą, generuojantį 125 AG ir 200 Nm, jeigu norite sutaupyti pirkdami automobilį, o ne jį eksploatuodami. Tačiau ir šios jėgainės dienos suskaičiuotos – greitai pasirodys analogiškai deforsuota 1.5 motoro versija. Čia reikia paminėti dar vieną įdomų dalyką. Panašu, kad „Volkswagen“ nusprendė pakeisti dabartinę „downsizingo“ madą nebemažindama motorų tūrio, tačiau efektyvindama technologijas. Turint omeny, kad tai yra pirmaujanti pagal apimtis pasaulio gamintoja, kurios krizės šešėlis nyksta, o reputacijos problemas puikiai sprendžia pirkėjų žemiškieji poreikiai (abu pastebėjimus iliustruoja skaičiai), nesunku spėti, jog šis pavyzdys užkrės ir kitus. Lietuvoje šio variklio išbandyti dar nepavyko, nes jo nebuvo, tad mėginome automobilį su dažnai pasirenkama 1.6 litro 115 AG turbodyzeline jėgaine, kuri per 213 km kelio pasitenkindavo 5,2-6,7 litro šimtui kilometrų vidutinėmis sąnaudomis ir džiugindavo greitai pasiekiamu 250 Nm sukimo momentu. Tik netiksliai veikianti „Start / Stop“ sistema erzina spūstyse, o automatinė dviejų sankabų septynių laipsnių DSG dėžė šiek tiek gruboka. Verčiau rinktis mažiau kainuojančią mechaninę dėžę – degalų sąnaudos dėl to išauga minimaliai. Tačiau važiuoja „Golf“ it klasės etalonas. Pakaba tinkamai standoka: nelygiame kelyje „spyruokliuoja“ švelniai ir nedaužo, o duobes „nuryja“ pakankamai delikačiai, o posūkius automobilis tiesiog nepastebimai „praplaukia“ švelniai dirbant vairu ir nekylant nė menkiausiai abejonei. Praktiniai pastebėjimai Salono ergonomika iš esmės nusipelno pagyrų. Nors interjeras atrodo nuobodokai, tačiau visi sprendimai orientuoti į kelionės patogumą, viskas racionalizuota ir supaprastinta. Tik smulkių klaidelių vis tiek palikta. Smagu, kad multimedijos ir prietaisų skydelio tekstai išversti į lietuvių kalbą, tačiau reikėtų daugiau kruopštumo: keletas žodžių taip ir liko angliški (įvyksta keisti deriniai iš skirtingų kalbų žodžių), o lietuviškų žodžių trumpiniai tampa neiššifruojami.  Salone ilgesnei kelionei pakankamai erdvu keturiese, o štai bagažinės dydis praplečia automobilio galimybes: bandytame universale jis siekė net 610 l, hečbekas talpina 380 l. Tad automobilis unversaliu kėbulu būtų tinkamas pasirinkimas ir nedidelei šeimai. Nedaug pokyčių ir kainų sektoriuje. Labiausiai stabilumą iliustruotų tokia išvada – klasės lyderis saugo poziciją ir kainoraštyje. Pigiausias „Golf“ hečbekas mūsų šalyje su trijų cilindrų 1 litro darbinio tūrio 110 AG galios varikliu, 6 laipsnių mechanine greičių dėže ir baziniu „Trendline“ įrangos lygiu kainuoja nuo 16 tūkst. 526 eurų. Su automatine greičių dėže šis automobilis kainuos nuo 18 tūkst. 156 eurų. Analogiškas modelis su universalo kėbulu kainuoja nuo 17 tūkst. 748 eurų su „mechanika“ ir nuo 19 tūkst. 381 euro su „automatu“. Pigiausia dyzelinė versija su 1.6 litro 115 AG varikliu startuoja nuo 18 tūkst. 665 eurų, renkantis universalą kaina prasideda nuo 19 tūkst. 890 eurų. Nuotraukose matomas „Golf“ universaliu kėbulu su 1.6 l 115 AG dyzeliniu varikliu, automatine greičių dėže, „Comfortline“ įranga papildyta automatiniais žibintais, 17 colių skersmens ratlankiais, 8 colių skersmens multimedijos ekranu ir kitais smulkesniais priedais kainuoja 27 tūkst. 125 eurus. Kas labiausiai patiko: Technologijomis patobulintas „Golf“ jau laiko įkišęs koją aukštesnio segmento tarpduryje. Kas labiausiai nepatiko: Norintiems originalumo šiame automobilyje bus nuobodu. Papildoma pastaba: Šiemet birželį Europje pasirodys naujos kartos „Polo“, o rudenį debiutuos atnaujintas didysis SUV „Touareg“. Gamintojai teigia, kad iki 2020 metų atsinaujins visi „Volkswagen“ modeliai.