Atsisakoma daugkartinio mokesčio už įrašą į duomenų bazę apie transporto priemonės dalyvavimą viešajame eisme, kurį reikėdavo sumokėti kiekvieną kartą norint eksploatuoti automobilį. Vienos dienos kaina automobiliui siekė 0,58 Eur. Įprastai prekybininkai transporto priemonę naudoja dažniau nei vieną dieną per mėnesį, tad tai leis šiek tiek sutaupyti. Pagal naująją tvarką, prekybininkai, norėdami įsigyti tokio tipo valstybinio numerio ženklus automobiliui, turės sumokėti 42,60 Eur už vieną rinkinį, kuris galios ateinančius 2 metus. Tuo tarpu priekaboms ši paslauga kainuos 33,63 Eur už vienetą, motociklams ir keturračiams – 33,05 Eur už vienetą. Atkreipiamas dėmesys, kad prekybininkams, kurie laikinuosius numerio ženklus įsigijo dar prieš įsigaliojant naujajai tvarkai bei sumokėjo už vienerių metų sutartį, vietoje sutarties administravimo kainos (26,93 Eur už vienus metus) bus taikomas 11,60 Eur mokestis už numerio ženklų rinkinį. Pasibaigus 2 metų šių numerio ženklų galiojimui, nauji bus išduodami jau pagal naująją tvarką. Besikeičiant tvarkai, „Regitra“ kviečia įvertinti turimų laikinųjų numerio ženklų rinkinių poreikį, nereikalingų atsisakyti bei pristatyti į įmonės padalinį arba raštu nutraukti turimą sutartį, kad būtų išvengta papildomų išlaidų. Primenama, kad laikinieji numerio ženklai gali būti išduodami pardavimų, remonto, techninės priežiūros, tyrimų ar bandymų veiklą vykdantiems ūkio subjektams. Šio tipo ženklai skirti ženklinti transporto priemones ne ilgiau kaip vieną parą. Automobilių laikinuosius numerius sudaro 6 skaitmenys, priekabų – 5, o motociklų – 4, jų spalva raudona. Taip pat šio tipo numerio ženklų užrašus sudaro „P“ raidė. Laikinieji numerio ženklai pradeda galioti nuo jų išdavimo dienos ir galioja ne ilgiau kaip 2 metus. Nuo kitų metų balandžio mėnesio prekybininkams ir kitiems ūkio subjektams nebereikės išsiimti laikinųjų numerio ženklų kas 2 metus. Vienas numerio ženklo rinkinys galios tol, kol tęsis sudaryta sutartis su „Regitra“. Tokiu būdu bus dar labiau sumažinta administracinė našta ir paprastės paslaugos teikimas.