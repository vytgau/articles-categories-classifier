Automobilių rinkos tyrimo agentūros „Focus2move“ duomenimis, ir toliau paklausiausia mašina pasaulyje išlieka „Toyota Corolla“. Tiesa, per tris pirmuosius šių metų mėnesius, palyginti su tuo pačiu laikotarpiu pernai, parduota net 9 tūkst. „korolų“ mažiau, tačiau bendras 297 000 vienetų skaičius jai leido ir toliau pasilikti pirmoje reitingo vietoje. Į antrąją vietą įsiveržė amerikietiškasis „Ford F-Series“ pikapas – nuo sausio iki gegužės šiemet jų parduota 245 000 egzempliorių, o tai – 9,8 proc. daugiau nei per tris pirmuosius 2016-ųjų mėnesius. Būtent šis modelis į trečiąją reitingo vietą nustūmė pagrindinį ligšiolinį „Corolla“ konkurentą „Volkswagen Golf“ – šio populiarumas krito 10 proc. (iš viso parduota 220 tūkst. „golfų“). Ir tai, beje, gali būti ne pabaiga – šį modelį sparčiai vejasi „Honda CR-V“ krosoveris. Šio modelio populiarumas išaugo 14,4 proc. (iki 214 000 parduotų vienetų).  Beje, net 30 procentų padidėjo kito „Honda“ modelio – „Civic“, tiesioginio „golfo“ konkurento – paklausa. Tai leido jam iš 16-os vietos pernai pakilti į 5-ąją šiemet. Daugiau nei per pirmus tris 2016 m. mėnesius šiemet parduota ir „Toyota RAV4“ egzempliorių (6 vieta šiemet, 9-a – pernai). Populiarumą praranda dar vienas „Volkswagen“ modelis – kompaktinės klasės „Polo“ (2016 m. – 6 vieta, 2017 m. – 8), tačiau kitas vokiečių kūrinys – krosoveris „Tiguan“, šoktelėjęs iš 22 vietos pernai į 9-ąją šiemet, paklausesnis tapo net 45 proc. Populiariausi modeliai pasaulyje 2017 m. I ketvirtyje („Focus2move“ duomenys): Vieta 2017 m., Vieta 2016 m., Modelis, Parduota 2017 m., Parduota 2016 m. Pokytis 1. (1) „Toyota Corolla“ 297 471; 306 357; -0,90% 2. (3) „Ford F-Series“ 244 709; 222 966; 9,80% 3. (2) „Volkswagen Golf“ 220 140; 244 868; -10,10% 4. (5) „Honda CR-V“ 214 144; 187 210; 14,40% 5. (16) „Honda Civic“ 179 948; 137 759; 30,60% 6. (9) „Toyota RAV4“ 175 095; 160 193; 9,30% 7. (4) „Ford Focus“ 172 927; 190 224; -9,10% 8. (6) „Volkswagen Polo“ 170 984; 178 204; -4,10% 9. (22) „Volkswagen Tiguan“ 170 736; 117 983; 44,70% 10. (8) „Toyota Hilux“ 168 370; 165 382; 1,80%