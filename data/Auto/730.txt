Tikslą pasiekė Bendroje alinančio maratono įskaitoje lietuvis užėmė 81-ąją vietą ir pakartojo geriausią Lietuvos motociklizmo istorijoje rezultatą. 2012 m. Gintautas Igaris taip pat klasifikavosi 81-oje pozicijoje. Prieš išvykdamas B. Bardauskas neslėpė savo pagrindinio tikslo – Dakaro ralyje pasiekti galutinį finišą ir reabilituotis po nesėkmingo pirmojo bandymo 2009 metais, kai trečiame etape susilaužė abi rankas ir dėl skausmo nutraukė pasirodymą septintajame. „Ko tikėjausi iš Dakaro, tą ir gavau. Tikėjausi, kad bus sunku. Sistemingai viską dariau, kad pasiekčiau finišą, todėl ir pasiekiau. Dakaro šiemet nebaigė daugiau nei pusė motociklininkų. Jei neklystu, iškrito 61 proc. pilotų. Mano finišą lėmė ne kas kitas, o geras pasiruošimas“, – interviu DELFI teigė B. Bardauskas. Tikslas – komanda Vos grįžęs iš Pietų Amerikos B. Bardauskas jau dėlioja kitų metų planus. „Labai norėčiau, kad startuotų Lietuvos motociklininkų komanda. Noriu suburti trijų motociklininkų komandą. Aš pats važiuosiu? Na... tikriausiai jau ne. Ne. Aš jau viską ten pamačiau, viską gavau, ko norėjau. Dakare man jau nebuvo pirmas kartas, tai užsisėdėti vien tik ant Dakaro nesinori. Pasaulis didelis. Yra kitų įvairiausių dalykų ir užsisėdėti būtų neteisinga. Taško nededu, nesakau Dakarui nei taip, nei ne. Jei susišvies – važiuosiu, jei nesusišvies – nevažiuosiu. Labai ramiai į tai žiūriu“, – teigia motociklininkas. Dabar B. Bardauskas save mato komandos vadovo pozicijoje. „Manau, tai realus planas. Tikrai yra pajėgių lietuvių, kurie gali įveikti Dakarą. Yra dar nemažai laiko, o ir arklys gali pradėti šokti, jei tik treniruosis. Tai yra tik darbas. Manau, kad pirmosios galimų kandidatų pavardės pradės aiškėti jau po mėnesio, nes gegužę jau prasideda varžybos, kuriose privaloma dalyvauti. Kol kas tyliai apsižiūrinėju, kas galėtų dalyvauti“, – sako motociklininkas. B. Bardauskas neslėpė, kad nesidairo į jaunus motociklininkus. Vilniečio teigimu, įveikti Dakarą gali tik subrendę, į ketvirtą dešimtį įžengę sportininkai.