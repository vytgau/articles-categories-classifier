Naujasis modelis kainuos perpus mažiau negu ankstesni „Tesla“ automobiliai, taigi gali pritraukti kur kas daugiau pirkėjų. „Tesla“ nėra atskleidusi daug duomenų apie „Model 3“. Štai kas jau yra žinoma. DYDIS: „Tesla“ yra sakiusi, kad „Model 3“ dydžiu bus panašus į „Audi A4“ ar BMW 3“ serijos automobilius. Įmonė teigia, kad „Model 3“ automobilio salone gali tilpti penki suaugusieji, o jo krovinių talpa yra didesnė negu panašaus dydžio automobilių, nes bagažinės įrengtos ir automobilio gale, ir jo priekyje. KAINA: „Model 3“ kainuoja nuo 35 tūkst. JAV dolerių. Gavus federaliniu lygmeniu elektromobiliams taikomą 7,5 tūkst. JAV dolerių mokesčio lengvatą, ši kaina sumažėja iki 27,5 tūkst. JAV dolerių. Tačiau kitąmet, kai „Tesla“ JAV parduos daugiau kaip 200 tūkst. automobilių, šios mokesčio lengvatos greičiausiai bus pradėta laipsniškai atsisakyti. Daugelis valstijų, įskaitant Kaliforniją, Koloradą ir Niujorką, siūlo papildomas mokesčio lengvatas. NUOTOLIS: automobilis viena įkrova galės nuvažiuoti 346 kilometrus (215 mylių). YPATYBĖS: visuose automobiliuose bus įrengta „Tesla“ autopiloto aparatinė įranga, tačiau už visą funkcijų komplektą pirkėjams teks mokėti papildomai. Palyginti su ankstesniais „Tesla“ modeliais, bus gaminama mažiau „Model 3“ konfigūracijų, nes norima kuo labiau supaprastinti gamybos procesus. Tačiau „Tesla“ vadovas Elonas Muskas yra sakęs, kad pirkėjai galės rinktis spalvą ir ratų dydį. UŽSAKYMAS: norintieji patekti į laukiančiųjų „Model 3“ sąrašą gali sumokėti 1 tūkst. JAV dolerių grąžinamą užstatą. Pasak „Tesla“, tie, kurie automobilį užsisako dabar, jį greičiausiai gaus 2018 metų viduryje. Kiek „Model 3“ automobilių jau užsakyta, „Tesla“ nėra atskleidusi.