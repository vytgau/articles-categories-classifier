Rekordų liūtis Sveikindamas jų nugalėtojus ir prizininkus vienas lenktynių organizatorių ir iniciatorių, VšĮ „Autoeventus“ direktorius Darius Grinbergas pasidžiaugė, jog šiemet kone pusė ekipažų finišą pasiekė greičiau, nei šių varžybų buvęs rekordas – 4 val. 49 minutės. Tokį laimėjimą pernai su „Nissan Leaf“ buvo užfiksavę varžybų nugalėtojai Saulius Girdauskas su Egidijumi Skrodeniu. Kolegų ir varžovų didžiausių ovacijų susilaukė trečiųjų lenktynių laimėtojai – „Fakto Autocentro – 15min“ komanda, kurios lenktynininkai Vaidotas Kviklys su Pauliumi Sviklu 337 km atstumą įveikė per 4 val. 5 min. Tai naujas šių lenktynių orientyras, į kurį varžovai kėsinsis jau kitais metais. „Papildyti baterijų stojome du kartus – Vievyje, kur sugaišome apie 10 min., ir Kryžkalnyje, kur užtrukome šiek tiek daugiau nei pusę valandos, kol į mūsų „Hyundai Ioniq“ akumuliatorius pateko reikiamas kiekis energijos įveikti likusį kelią iki Palangos“, – sakė V. Kviklys.  Pasak P. Sviklo, ekipažas kelyje laikėsi leistino greičio, tačiau nevažiavo itin lėtai, nes, kaip parodė ankstesnių metų praktika, tai reikiamo efekto neduoda. Antras su naujuoju „Volkswagen e-Golf“ finišo liniją kirto „Moller Auto Savanoriai“ Audriaus Gružinsko ir Balio Griškevičiaus ekipažas, nugalėtojams nusileidęs tik dvi minutes. Trečia su „Nissan Leaf“ finišavo „Nissan Zero-Emision“ komanda, kurią į finišą vedė patyręs Mindaugas Plukys, o jam talkino net dvi žavios šturmanės Kornelija Binkulytė ir Giedrė Malakauskaitė. Tretieji prizininkai kelyje užtruko 4 val. 32 min. Tačiau tai irgi geresnis pasiekimas, nei metus išsilaikęs ankstesnis šių varžybų rekordas. Važiavo dviračiu ir skrido sklandytuvu 4 val. 21 min. rezultatą užfiksavo vienas tituluočiausių šalies dviratininkų, olimpietis, Lietuvos plento čempionas, laimėjęs ir prestižinių „Giro d‘Italia“ lenktynių etapą Tomas Vaitkus. Dviratininkas starto vietoje pasibalnojo elektrinį dviratį ir skubėjo į geležinkelio stotį, kur kartu su savo technika traukiniu Vilnius – Klaipėda atkako į Kretingos geležinkelio stotį, o iš ten vėl dviračiu pasiekė Palangą. Tomo rezultatas buvo įvertintas specialiuoju prizu, kurį įteikė Palangos savivaldybės vicemeras Rimantas Antanas Mikalkėnas ir UAB „Energijos tiekimas“ generalinis direktorius Vidmantas Salietis. Tokį pat prizą pelnė ir sklandymo meistras Algirdas Šimoliūnas, kartu su kitais renginio dalyviais elektromobiliu startavęs iš Europos aikštės ir juo pasiekęs Paluknio aerodromą. Iš ten Algirdas, gaudydamas palankias jam sroves per Ukmergę, Panevėžį, Joniškį, Mažeikius sklandytuvu pasiekė Klaipėdos aeroklubą, o iš jo vėl sėdo į elektromobilį ir atskubėjo į lenktynių finišą Palangoje. Stebino debiutantai ir džentelmenai Trečiosiose elektromobilių lenktynėse sėkmė lydėjo daugelį debiutantų. Aukštą ketvirtąja vietą iškovojo „M Action“ ekipa, kurios sudėtyje buvo ir Lenkijos automobilių sporto autoritetas Maciejus Marcinkiewiczius, puikiai pasirodė „Energijos tiekimo“, Tauragės rajono savivaldybės, Susisiekimo ministerijos ir kitos komandos. Svarbiausia, kad šiose lenktynėse virė ne tik atkakli kova, bet ir dominavo pagalbos ir pagarbos varžovui jausmas. Neveltui renginio organizatoriai specialiais „Fair Play“ prizais apdovanojo Inetos Petrėnaitės ir Simonos Valatkevičienės („Nissan Leaf“) bei Deivido Jociaus ir Gintaro Kaukėno („KIA Soul ev“) ekipažus. Dar neišmoktos pamokos Pasibaigus nugalėtojų ir prizininkų apdovanojimo ceremonijai renginio organizatoriai ir dalyviai dar ilgai diskutavo, ko stinga, kad aplinkos beveik neteršianti ateities transporto priemonė – elektromobiliai – dar sparčiau populiarėtų šalyje. Norint keliauti ir džiaugtis šiuo transportu didžiausios svarbos susilaukia du faktoriai – pačių elektromobilių techninės pažangos progresas, kad ši transporto priemonė galėtų nuvažiuoti didesnį atstumą, o ir jos kaštai nebūtų atstumiantys, o iš kitos pusės – reikiama, tobulai veikianti infrastruktūra, kad elektromobiliu galima būtų taip pat sparčiai keliauti, kaip benzinu ar dyzelinu varomu automobiliu. „Šia prasme trečiosios elektromobilių lenktynės „Įsikrauk su „Energijos tiekimu“: Vilnius – Palanga“ buvo kaip reta akivaizdi, plėtros ypatumus parodanti pamoka, – pripažino D. Grinbergas. – Džiaugiuosi, kad varžybose dalyvavo ir LR Susisiekimo ministerijos Plėtros ir tarptautinių ryšių departamento skyriaus komanda. Neabejoju, šis renginys jiems leis gerokai aiškiau pamatyti ko dar stinga elektromobilių infrastruktūrai ir į ką privalu atkreipti didžiausią dėmesį“. Vargu ar įmanoma elektromobilį, nepapildžius jo baterijų Vievyje, šalia Elektrėnų ar Kaune, nuvairuoti iš Vilniaus į Palangą. Tačiau naujieji elektromobiliai nuo konvejerių rieda su talpesniais akumuliatoriais, gebančiais sukti keturračio ratus bemaž 300 kilometrų. Žinodami tai ir prognozuodami, kad varžybų dalyviai stengsis sustoti ir papildyti baterijas Kryžkalnyje, lenktynių organizatoriai ten įrengė dvi laikinojo įkrovimo stoteles, kurių turėjo užtekti, kad įkrovos procesas vyktų sklandžiai ir lenktynininkai ten per daug negaištų. Tačiau visi geri norai subyrėjo lyg kortų namelis, kai vos privažiavus pirmajam elektromobiliui ėmė ir sugedo viena laikinoji stotelė. Liko dar kita? Taip, tačiau prie jos nusidriekė geroka apie naujus greičio rekordus galvojančiųjų eilė. Nereikia didelės fantazijos, jog tokie atvejai pilnai įmanomi bei galimi ir netolimoje ateityje, kai automagistralėje atsiras daugiau stacionarių įkrovimo stotelių. Taigi, vykdant numatytą infrastruktūros plėtrą verta nepamiršti ir visą parą veikiančio pagalbos centro bei skubiai reaguojančios gedimų šalinimo tarnybos. Paskutinis akordas – vaikams Paskutinis penktadienį Palangoje finišavusių elektromobilių trečiųjų lenktynių „Įsikrauk su „Energijos tiekimu“: Vilnius – Palanga“ akordas buvo ypač skambus. Šalia jūros tilto, Jūratės ir Kastyčio skvere specialiai vaikams surengtos lenktynės mažaisiais elektromobiliukais. Stengdamiesi nuo mažens pratinti prie ateities transporto priemonių bei supažindinti su saugaus eismo pradmenimis, jas inicijuoja Kelių direkcija prie Susisiekimo ministerijos, valstybės įmonės „Automagistralė“ ir „Klaipėdos regiono keliai“, o rengia šioje srityje besispecializuojantis Jonavos automobilių sporto klubas „Žaibelis“.