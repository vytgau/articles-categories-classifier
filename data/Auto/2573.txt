„Tarp dažnai keliaujančių įmonių populiarėja automobilio nuomos su kredito limitu paslauga. Sudarius sutartį, bendrovei išduodamas elektroninis kelionės čekis, su kuriuo darbuotojai gali nuomotis automobilį nurodytose šalyse nenaudodami įmonės ar asmeninės darbuotojo kredito kortelės. Tokiu atveju, mėnesio pabaigoje bendrovei tiesiog pateikiama sąskaita, kurioje tiksliai nurodytos visos suteiktos nuomos paslaugos“ – teigė „Europcar“ Lietuvoje atstovaujančios UAB „Mobility Lietuva“ vadovas Einoras Čiagus. Vadovo teigimu, paslauga itin palengvina darbuotojų mobilumą užsienio šalyse. „Nuomojantis automobilį kredito kortelė turi būti išduota jį vairuosiančio asmens vardu. Kitu atveju, automobilį vairuosiantį asmenį reikės nurodyti kaip papildomą vairuotoją, už kurį taikoma priemoka. Kitose šalyse įmonės kredito kortelė gali būti nepriimta, jei kartu nėra asmens, kurio vardu ji išduota. Asmeninės darbuotojo kortelės naudojimas taip pat kelia nepatogumų, nes nuo jos rezervuojamas automobilio užstatas, komandiruotės išlaidų apskaita tampa sudėtingesnė, užtrunka išlaidų grąžinimas į darbuotojo sąskaitą“ – teigė E. Čiagus. Paslauga taip pat padeda išvengti su papildomais mokesčiais ir automobilio draudimu susijusių nepatogumų, kurie nereti nuomojant automobilį per nuomos tarpininkų rezervavimo sistemas. „Nuomojantis automobilį per brokerio bendrovę, nuomos sutartis sudaroma ne su nuomos paslaugos teikėju, bet su nuomos tarpininku. Būtina atkreipti dėmesį, kokios draudimo sąlygos ar papildomos priemokos taikomos sutartyje, nes interneto rezervacijos sistemose ne visos priemokos pateiktos aiškiai ir skaidriai. Pavyzdžiui, gali tekti mokėti papildomai jei automobilį grąžinsite kitame punkte nei jį priėmėte, išvyksite į kitą valstybę, o automobilio draudimas negalios keliantis keltais. Nors nuoma per tarpininką iš pažiūros ir atrodo šiek tiek pigesnė, tačiau nutikus nelaimingam atsitikimui taikomos didesnės išskaitos. Taip pat klientas visais klausimais turi bendrauti ne tiesiogiai su nuomos bendrove, bet per tarpininką, kurio reakcijos laikas dažnai būna lėtesnis, o galimybės padėti kelionės metu – ribotos. Naudojantis brokerių paslaugomis, įmonėms taip pat sunku išsireikalauti sąskaitos-faktūros už suteiktas paslaugas“, – teigė E. Čiagus. Nuomojantis automobilį užsienyje, E. Čiagus patarė visada nurodyti ne tik atvykimo laiką, bet ir skrydžio numerį. Nuomos bendrovės seka skrydžių informaciją ir net jei skrydis bus atidėtas, automobilio rezervacija nebus panaikinta. Prieš priimdami automobilį, būtinai įdėmiai jį apžiūrėkite ir reikalaukite, jog bet kokie automobilio pažeidimai būtų nurodyti nuomos sutartyje. Nuomojamas automobilis taip pat laikomas kliento atsakomybe, kol jo neinspektavo nuomos bendrovės darbuotojas. Jei automobilį grąžinate ne darbo metu, verta pasidaryti jo nuotraukas. Klientams taip pat patariama nurodyti veikiantį el. pašto adresą, nes po kelionės juo bus susisiekta patvirtinant automobilio grąžinimą ir informuojant apie grąžinto automobilio būklę.