Kai automobilis buvo pradėtas kurti 2013 metais, tada „Opel“ ir PSA kompanijos kalbėjo apie bendradarbiavimą ir bendrų naujų automobilių kūrimą. Tačiau šiemet gana netikėtai buvo paskelbta, kad prancūzai tampa šios vokiškos markės savininkais, įsigydami ją iš „General Motors“, kurios nuosavybe „Opel“ buvo net nuo 1929 metų. Manau, toks perversmas – tik į gerą europinei markei, kadangi šių kompanijų bendradarbiavimas geriau patenkins išrankių Senojo žemyno pirkėjų norus. Pirmasis vaisius – naujasis „Opel Crossland X“. Kai pristatyme bandžiau iškvosti atstovų, kokio automobilio platforma panaudota kaip donoras, išgirdau mandagų ir aptakų atsakymą, kad čia sumontuoti PSA koncerno modulinės EMP2 platformos elementai, nuo 2013 metų naudojami ne viename „Peugeot“ ir „Citroën“ automobilyje, tačiau jų kombinacija „Opel“ automobilyje yra unikali. Ką gi, tai ir yra tokios platformos privalumas, kadangi atskirus jos elementus gali stumdyti lyg „Lego“ kaladėlės, pritaikydamas skirtingo dydžio ir paskirties automobiliams. Išorinis rūbas – neabejotinai „Opel“. Kaip jau rašiau reportaže iš Ženevos parodos, čia galima įžvelgti tiek „Mokka“, tiek „Adam“, tiek ir „Meriva“ bruožų. Tiesa, būtent pastarąjį modelį ir keičia naujasis „Crossland X“ – pirkėjams nebeįdomūs klasikiniai vienatūriai ir jie reikalauja madingų SUV ir krosoverių. Būdamas 4,2 m ilgio, jis yra vos 6 centimetrais trumpesnis už „Mokka“, tad tai – to paties dydžio automobiliai. Tik, skirtingai nuo gerokai anksčiau debiutavusio modelio, „Crossland X“ iš principo negali turėti visų ratų pavaros ir yra varomas tik priekine ašimi – tokia platformos specifika. Salonas taip pat pažįstamas ir būdingas „Opel“ – patogios sėdynės, klasikinis prietaisų skydelis be didesnių įmantrybių, iki 8 colių įstrižainės ekranas ir net 4 USB lizdai priekyje – viename jų yra ir telefono jungtis, leidžianti naudotis „Apple CarPlay“ ar „Android Auto“ programėlėmis. Žinoma, yra ir „Opel OnStar“ sistema – tiesioginis ryšys su operatoriumi, taip pat belaidžio interneto prieiga. Gale sėdynes galima atsistumti ir sėdėti patogiau, jei nevežate daug daiktų, o bagažinė – viena didžiausių klasėje, talpinanti nuo 520 iki 1255 litrų.  Su PSA platforma komplektuojami ir „Peugeot“ varikliai: benzininiai trijų cilindrų 1.2 l motorai – atmosferinis 81 AG ir dviejų versijų turbininiai, pasiekiantys 110 ir 130 AG. Taip pat ir prancūziški turbodyzeliniai keturcilindriai 1,6 l 99 arba 120 AG varikliai. Važinėjant kalnuotais Italijos Veneto regiono keliais benzininio motoro sąnaudos buvo 7 l/100 km, dyzelininio – 2 litrais mažesnės. Daugiau apie naująjį „Opel Crossland X“, važiavimo savybes ir kainas, žiūrėkite vaizdo medžiagoje.