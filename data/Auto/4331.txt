„Norime, kad išsiilgę žiemos pramogų ir automobilių sporto aistruoliai turėtų galimybę anksčiau įsigyti bilietus, o renginio metu galėtų greičiau ir patogiau patekti į festivalio zonas“, – sakė „Halls Winter Rally“ direktorius Ramūnas Kliunka. Vienuoliktasis „Halls Winter Rally“ vyks sausio 27-28 dienomis Utenos ir Molėtų apylinkėse. Jo dalyviai turės įveikti 12 greičio ruožų, kurių šeši bus naktiniai. „Šiuo metu vyksta dalyvių registracija, jau dabar yra užsiregistravusių lenktynininkų iš užsienio“, – sakė R. Kliunka. Festivalio svečių ir žiūrovų laukia ne tik automobilių varžybos, tačiau ir daugybė pramogų. Veiks didelė festivalio zona, kurioje bus galima pasišildyti prie laužų, pavalgyti įvairių patiekalų, užsiimti aktyviomis pramogomis ir išgirsti naujausią informaciją iš ralio trasų. Pirmąsyk festivalio zonoje veiks vaikų pramogų erdvė. Joje, po stogu ir atviru dangumi, vyks žaidimai, konkursai ir kitokios linksmybės. Bilietus iš anksto galima įsigyti oficialioje „Halls Winter Rally“ interneto svetainėje www.hallswinterrally.lt.