Gruodį asmeninių automobilių (M1) registravimas ūgtelėjo 39 proc. iki 1966 vnt., o lengvųjų komercinių transporto priemonių (N1) apimtis augo lėčiau: +15 proc. iki 238 vnt. Kalbant apie atskiras darbo dienas, pati sėkmingiausia buvo gruodžio 29 d., kuomet įregistruoti net 225 automobiliai, o prasčiausia buvo gruodžio 4 d., kuomet įregistruoti 48 automobiliai. Praeitą mėnesį toliau užtikrintai pirmavo „Fiat“ markė (673 vnt.), antrąją vietą išsaugojo „Volkswagen“ (261 vnt.), o trečioje išsilaikė „Toyota“ (201 vnt.). Tarp prestižinių markių toliau pirmavo „Audi“ (47 vnt.). Gruodį tarp asmeninės paskirties (M1) modelių pirmavo „Fiat“ modeliai: „Fiat 500“ (275 vnt.), „Fiat Tipo“ (207 vnt.) ir „Fiat 500X“ (172 vnt.). Toliau rikiavosi „Volkswagen Passat“ (79 vnt.), „Škoda Octavia“ (64 vnt.) ir „Volkswagen Golf“ (62 vnt.). Tarp lengvųjų komercinių automobilių (N1) populiariausias vėl buvo „Renault Master“ (55 vnt.). Tiesa, reikia pastebėti, jog 108 „Fiat 500“, 135 „Fiat Tipo“, 156 „Fiat 500X“ ir 10 „Renault Master“ buvo išregistruota dar iki mėnesio pabaigos. Praėjusiais metais Lietuvoje iš viso įregistruota 29044 nauji lengvieji automobiliai, t.y. 26 proc. daugiau nei 2016 m. (23075 vnt.). Gruodžio mėnesį Lietuvoje debiutavo naujos kartos reprezentacinis sedanas „Lexus LS“ bei įregistruotas pirmasis visureigis „Infiniti QX30“.