Sausio mėnesį „Ford“ paskelbė, kad pagrindiniu elektromobilių gamybos centru taps netoli Detroito veikianti gamykla, kurios modernizavimui bus skirta 700 mln. JAV dolerių. Tačiau dabar įmonė šią gamyklą nusprendė paversti būsimų autonominių automobilių kūrimo baze. Tuo tarpu „Ford“ gamykloje Meksikos Chalisko valstijoje bus įrengtas atskiras elektromobilių surinkimo konvejeris. Manoma, kad pirmieji „Ford“ automobiliai su elektriniais varikliais nuo šio konvejerio nuriedės 2020 metais. Metų pradžioje „Ford“ pareiškė atsisakiusi ketinimų Meksikoje statyti naują gamyklą, į kurią buvo planuota investuoti 1,6 mlrd. JAV dolerių. JAV prezidentas Donaldas Trumpas per savo rinkimų kampaniją griežtai kritikavo šiuos planus. Tačiau dabar „Ford“ sugrįš į Meksiką, nes gamindama elektromobilius šalyje, kurioje jų savikaina bus mažesnė, įmonė galės gerokai padidinti savo konkurencingumą ir JAV, ir kitose rinkose.