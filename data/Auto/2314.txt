Kaip rašoma pranešime žiniasklaidai, „Mazda“ patentuota degimo technologija vadinasi „Spark Controlled Compression Ignition“. Varikliai, naudojantys šią technologiją, vienu metu išnaudos tiek benzininių, tiek dyzelinių variklių privalumus – gebės pasiekti didelį našumą, akceleraciją ir galią bei tuo pat metu daryti daug mažesnį poveikį aplinkai. „SKYACTIVE-X“ varikliuose kartu derinami slėginis degimas bei turbokompresorius leis reikšmingai pagerinti degalų ekonomiją. O taip pat – pasiekti išskirtinius našumo rodiklius. Palyginus su „SKYACTIVE-G“ benzininiais varikliais, naujieji generuos nuo 10 iki 30 proc. didesnį sukimo momentą. Pagal degalų ekonomiją būsimieji „Mazda SKYACTIVE-X“ varikliai prilygs ir netgi viršys naujausių „SKYACTIVE-D“ dyzelinių variklių degalų naudojimo efektyvumą. Naujos koncepcijos variklis automobilius pasieks 2019 metais. „Zoom 2030“ – tai ilgalaikė tvarios plėtros vizija, sukurta atsižvelgiant į sparčiai besikeičiančią automobilių pramonę ir skirta padėti įveikti iššūkius, su kuriais ateityje susidurs visuomenė ir Žemės planeta. Naujoji „Mazda“ vizija žymi koncerno pasiryžimą iki 2030 metų anglies dvideginio išmetimą į aplinką nuo 2010 metais užfiksuoto lygio sumažinti 50 proc. Įgyvendindama viziją, „Mazda“ įsipareigojo 2019 metais pristatyti savo elektromobilius tose šalyse, kurios netrukus žada suvaržyti vidaus variklių varomų transporto priemonių eksploatavimą ir kurios pasižymės dideliu atsinaujinančių energijos išteklių naudojimu.