„Mes nesiekiame sukurti visiškai autonominio automobilio, – „Autonews“ cituoja „Toyota“ saugumo technologijų skyriaus direktoriaus pavaduotoją Seigo Kuzumakį. – Mūsų prioritetas yra sumažinti avarijų skaičių.“ Tuo tarpu nemažai bendrovių vykdo savavaldžių automobilių bandymus visuomeniniuose keliuose. Bendrovė „Google“ pirmoji išbandė savavaldžių automobilių iškvietimo paslaugą savo būstinėje Kalifornijoje. „Delphi Automotive“ paskelbė planus pradėti savavaldžių taksi automobilių bandymus Singapūre, o „Uber“ Pitsburge išbandys savavaldžius „Volvo“ taksi. S. Kuzumakis įspėjo, kad tokie automobiliai turi važinėti ribotose zonose idealiomis sąlygomis. O „Toyota“ renkasi vadinamąją 3 lygio autonomiškumo technologiją, kuri leidžia automobiliui pačiam greitėti, stabdyti ar vairuoti greitkelio atkarpose. Šią sistemą, pavadintą „Highway Teammate“, „Toyota“ pristatys Japonijoje 2020 metais, pranešė S. Kuzumakis. Bendrovė taip pat kuria panašią sistemą, pritaikytą miestų gatvėms ir pavadintą „Urban Teammate“, skelbia S. Kuzumakis. Pastarosios sistemos pristatymo datos jis kol kas neatskleidė.