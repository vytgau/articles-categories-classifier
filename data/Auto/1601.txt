Dėl titulo iki šiol kovoję S. Ogier ir Thierry Neuvile‘is lemiamą dieną pradėjo užimdami atitinkamai antrą ir trečią pozicijas. Bet po pirmojo dienos greičio ruožo belgas aplenkė prancūzą ir pakilo į antrą vietą. Tačiau tam, kad S. Ogier neužsitikrintų čempiono titulo sezonui dar nepasibaigus, T. Neuville‘is turėjo užfiksuoti geriausią rezultatą paskutiniame greičio ruože, o S. Ogier nepelnyti nė vieno papildomo taško. T. Neuville‘is buvo greičiausias paskutiniame greičio ruože, bet S. Ogier užfiksavo ketvirtą rezultatą ir už tai gavo du papildomus taškus. To pakako prancūzui, kad užsitikrintų penktąjį čempiono titulą sezonui dar nepasibaigus. „M-Sport“ komanda po ilgos pertraukos užsitikrino čempionės titulą konstruktorių įskaitoje. Paskutinį kartą ekipai tai pavyko pasiekti 2007 m., kai buvo gamyklinė „Ford“ komanda. Šį savaitgalį puikiai pasirodė vietos herojus E. Evansas. Sekmadienio greičio ruožus sportininkas pradėjo turėdamas 53 sek. persvarą prieš artimiausią varžovą. E. Evansas neužfiksavo geriausio rezultato nė viename iš penkių šios dienos greičio ruožų, bet buvo arti greičiausių sportininkų. To pakako, kad E. Evansas ir DMACK komanda iškovotų pirmąją pergalę WRC čempionate. Už pirmojo trejeto vyko atkakli kova dėl kitų pozicijų. Jari-Matti Latvala, Andreasas Mikkelsenas ir Ottas Tanakas buvo greičiausi pirmuose trijuose šios dienos greičio ruožuose. A. Mikkelsenas greičiu varžovus pranoko priešpaskutiniame greičio ruože ir aplenkė J.-M. Latvalą. Norvegas ralį baigė ketvirtas ir iškovojo pirmuosius taškus atstovaudamas „Hyundai“ komandai. Vos 0,5 sek. nuo A. Mikkelseno atsilikęs J.-M. Latvala ralį baigė penktas, o šeštoje vietoje finišavo O. Tanakas. Čempionato įskaita (vieta, lenktynininkas, komanda, taškai) 1. Sebastienas Ogier M-Sport Ford 215 2. Thierry Neuville'is Hyundai 183 3. Ottas Tanakas M-Sport Ford 169 4. Jari-Matti Latvala Toyota 136 5. Elfynas Evansas DMACK Ford 118 6. Dani Sordo Hyundai 95 7. Juho Hanninenas Toyota 71 8. Krisas Meeke'as Citroen 70 9. Craigas Breenas Citroen 64 10. Haydenas Paddonas Hyundai 59