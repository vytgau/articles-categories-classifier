Pietų Korėjoje naujasis „Santa Fe“ bus siūlomas su dviejų litrų turbininiu benzininiu varikliu ir tokio pat darbinio tūrio bei 2,2 litro turbodyzelinėmis jėgainėmis. Visos jos bus derinamos tik su automatine aštuonių laipsnių greičių dėže. Naujos kartos modelis bus visiškai naujo dizaino, iš dalies primins neseniai debiutavusį mažąjį krosoverį „Hyundai Kona“. Interjere taip pat galima atpažinti naujausių „Hyundai“ modelių diktuojamą braižą su aiškiai išskirtu multimedijos ekranu, trijų lygių prietaisų skydeliu ir kitomis detalėmis. Be kitų naujovių žadama, kad dalį automobilio rodmenų bus galima sekti mobiliajame telefone per specialią programėlę, o multimedijoje bus įdiegta dirbtinio intelekto pagrindu sukurta balso komandas atpažįstanti programa. „Santa Fe“ bus montuojamos visos šiuolaikinės elektroninės vairuotojo pagalbos bei saugumo sistemos, tarp kurių – net ir priminimas apie ant galinės sėdynės pamirštą vaiką... Daugiau informacijos sužinosime Ženevos parodos metu.