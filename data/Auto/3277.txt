Nors daugelis sporto žinovų šiam monstrui iškart pranašavo nugalėtojo laurus, tačiau pirmojo podiumo Danijos konstruktorių kūrinį vairavusiai ekipai teko palaukti, rašoma pranešime žiniasklaidai. Tik pernai šį bolidą pilotavusių lenktynininkų Ramūno Čapkausko, Deivido Jociaus ir Andriaus Jasionausko, laimėjusių kvalifikacines lenktynes bei pagrindinėse ilgai vežusių lyderių estafetę, pastangomis iškovota antroji bendrosios įskaitos vieta. Tai kol kas aukščiausias „Carre & MVP by Algirdai“ ekipos iškovojimas, kurį komanda pasiryžusi pagerinti liepos 19 d. prasidėsiančiose „ENEOS 1006 km lenktynėse“ ir kurios jas rengiančiai „Promo Events“ bus jau aštuonioliktosios paeiliui lietuviškojo automobilių maratono metraštyje. Be daugelio naujovių, kurių kasmet pažeria šių lenktynių rengėjai, Palangoje šiemet matysime jau ne vieną, žiūrovų įsidėmėtą bei pamėgtą danų eksperimentinės automobilių gamyklos „Aquila Racing Cars“ kūrinį, o net penkiolika ar daugiau. „Esu pamalonintas Danijos automobilių žiedinių lenktynių čempionato rengėjų, jau ne pirmi metai didžiausiame vasaros kurorte Palangoje mūsų rengiamas „ENEOS 1006 km lenktynes“ laikančių savo taikiklyje, - lenktynių spaudos centrui, viešųjų ryšių agentūrai „Visus Bonus“ sakė „Promo Events“ direktorius Darius Jonušis. – Kartu su mūsų organizuojamomis lenktynėmis Palangoje šiemet jie panoro surengti ir Danijos čempionato etapo varžybas, kuriose absoliučiai visi dalyviai rungiasi su identiškais, lengvais ir labai greitais „Aquila Synergy“ bolidais“. Pasak D. Jonušio, tai dar vienas tarptautinis „ENEOS 1006 km lenktynių“, o kartu ir didžiausio mūsų vasaros kurorto patrauklumo pripažinimas bei aukštas varžybų organizatorių pastangų įvertinimas. Danai numatę į Lietuvą deleguoti 15 jų rengiamo automobilių žiedinių lenktynių čempionato dalyvių, kurie šįkart nesivaržys „ENEOS 1006 km lenktynių“ įskaitoje, o vairuodami vienodus „Aquila Synergy“ tarpusavio santykius spręs atskiromis dienomis surengtuose trijuose važiavimuose, kurie ir sudarys šios šalies čempionato etapo varžybas. Organizatoriai tikisi, jog jos, kaip ir drag‘o ar pernai debiutavusios drifto varžybos, ne tik praturtins „ENEOS 1006 km lenktynių“ programą, bet ir bus labai įdomios žiūrovams. Danijoje sukonstruoti „Aquila Synergy“ turi monokoko važiuoklę, o šio automobiliuko ratus suka tik 1 litro darbo tūrio trijų cilindrų 81 AG variklis, pasiskolintas, kaip ir pavarų dėžė, iš „Toyota Aygo“. Kadangi automobilis yra labai lengvas ir sveria tik 380 kilogramų, jis išvysto gana didelį 170 km/val. greitį, o posūkiuose įgyja itin apčiuopiamą pranašumą, lenkdamas net dvigubai galingesnius bolidus. Neveltui būtent posūkius Danijoje tirščiausiai apgula žiūrovai ir fotografai. Danijos inžinieriai ir konstruktoriai „Aquila Synergy“ sukūrė specialiai jaunimui (bolidą galima vairuoti sulaukus 14 metrų), jau išaugusiam kartingo drabužėlius ir aktyviai ieškančiam kelio į didžiąsias automobilių ar formulių lenktynes. Taigi, danų jaunieji talentai turi kur tobulėti. Pernai buvo surengtas pirmasis šalies „Aquila Synergy“ čempionatas, kuriame varžėsi 20 jaunuolių, šiemet jau ragaujančių brandesnius vaisius. Keturi iš pernykščių pirmeivių šiemet sėkmingai varžosi Danijos žiedinių lenktynių čempionato kėbulinių automobilių klasėje, o dar du rado vietą „Formulės 4“ pirmenybėse. Kadangi visos mašinos absoliučiai vienodos, patenkinti ir jų konstruktoriai, suteikę tinkamą progą išaiškinti geriausiąjį vairuotoją, o ne, kaip dažniausiai būna, vairuojantį galingiausią automobilį. Beje, šios lenktynės Danijoje iškart paviliojo ir šalies princą Joachimą (Joachim Holger Waldemar Christian), kuris, jei tik jo nespaudžia valstybiniai reikalai, mielai apsilanko lenktynių arenoje. O gal garbingo svečio sulauksime ir Palangoje?