Tuomet jo visų detalių būklę kruopščiai įvertino „Dekra“ specialistai. Visa tai pateikiama išsamioje ataskaitoje. Tad gero skaitymo, ir tikimės, kad ši informacija padės lengviau apsispręsti ieškant naudoto automobilio. 100 000 km su 2007 m. „Toyota Auris 1.6“: O, „Auris“! Ne itin pavyzdingas automobilis Per ilgalaikį 100 000 km testą ko nors labai siaubingo nenutiko. Tačiau viščiukai juk skaičiuojami rudeniui baigiantis. Galutinio patikrinimo metu „Toyota Auris“ šokiravo plačia rūdžių dėmių geografija. Šis kompaktinės klasės automobilis kadaise buvo vadinamas „Toyota Corolla“ ir dėl savo patikimumo turėjo tiek pat gerbėjų, kiek ir Michaelas Jacksonas po savo mirties. Tačiau dabar „Corolla“ hečbekas jau negaminamas – jo vietą užėmė „Auris“. Jau vien šiuo nauju vardu „Toyota Motors“ koncernas norėjo pademonstruoti pažangą ir pačias moderniausias technologijas. Senajam „Corolla“ modeliui buvo prikabintas niūraus ir pilko modelio epitetas, o žavesio, blizgesio ir tikros žvaigždės dvelksmo jam iš tiesų trūko. Šių išskirtinių savybių ieškota naujajame „Auris“ varde, kuris buvo pasirinktas atsisakius skambių „Paris“, „Hilton“ ar „Versace“ etikečių – būtų per daug kvaila jas klijuoti automobilio gale. Naujo dizaino „Toyota“ hečbekas 2006 metų rudenį debiutavo Paryžiaus autosalone, o 2007–ųjų pradžioje šio modelio bagažinės dangtis buvo paženklintas užrašu „Auris“. Beje, šis žodis kildinamas iš lotyniškojo „aurum“ (auksas). Vardas puikus, trūko tik atitinkamo debiuto rinkoje. Japonai manė, kad atėjo didžioji naujosios eros pradžia, kai po daugiau nei 40 gamybos metų prasidės „Corolla“ vaikaičio epocha. Įvairiuose Europos miestuose japonų koncernas užsisakė per pusę milijono vietų plakatams. Kur pažvelgsi – visur „Auris“, tarsi koks „Dolce & Gabanna“ drabužių modelis, traukiantis į save praeivių žvilgsnius. Tokia reklama kasdien kainuodavo po tris milijonus eurų – na, ir išlaidumas! Netrukus švytinčių ekranų žvaigždė „Auris“ atriedėjo į „Auto Bild“ redakcijos garažą tradiciniam ilgalaikiam testui. Prieš tai kompaktinis japonų modelis po mažojo testo užduočių nugalėjo „VW Golf“, tituluočiausią šios klasės modelį. „Auris“ koketavo savo tobula saugumo įranga. Jis įdiegė naujovę – tai buvo pirmasis kompaktinis automobilis, pasiūlęs kelių apsaugos oro pagalvę. O jei kalbėtume apie bagažinės talpą (354–1335 litrai), jis puikiai atskleidė savo praktiškąją prigimtį. Redakcijos garaže japonui buvo suteiktos geriausios sąlygos. Pirmomis savaitėmis „Auris 1.6“, kurio variklis pasiekia 124 AG, mėgavosi savo šlove. Juk tas, kuris nugalėjo „Golf“, nusipelno pagarbos ir pripažinimo. Todėl pirmieji įrašai vertinimo knygelėje skambėjo tarsi pagiriamoji odė: „Autostradoje „Auris“ važiuoja puikiai. Gerai įsibėgėja, be to, juo galima keliauti labai komfortiškai.“ O ant galinės sėdynės tiek daug vietos, kad ne tik vaikai, bet ir aukštoki vyrai gali patogiai jaustis. Jei kalbėtume apie pakabos ir amortizatorių suderinamumą, vertinimas svyruotų tarp „patogus“ ir „standus“. „VW Golf“ tramdytojas – visai ne auksinis Iki pat ilgalaikio testo pabaigos niekas nekėlė įtarimo, net išardytas „Auris“ neparodė jokių važiuoklės detalių silpnybių... Deja, puikų vaizdelį sugadino ant pakabos elementų atsiradusios paviršinės rūdys. „Toyota“ ir rūdys? Negali būti! Juk „Toyota“ – tai kokybės įsikūnijimas. Šis kompanijos veiklos principas skatina kiekvieną surinkimo konvejerio darbuotoją stabdyti visą gamybos grandinę, jei tik jis pastebi kokią nors klaidą. Deja, tenka pripažinti, kad laikai, kai „Toyota“ buvo nepriekaištingas automobilis, jau nugrimzdo į praeitį. Į „Auto Bild“ patikimumo reitingo viršūnę dabar patenka kiti: „Mazda“ ir BMW. O buvęs lyderis „Toyota“ užima tik trečią vietą. Tačiau nurašyti šią japonų markę būtų neteisinga. Taip pat kaip ir patį „Auris“ modelį, kurio rezultatai nuvažiavus 100 000 km nėra jau tokie prasti. Perdegančios ksenoninių žibintų lemputės ir šiek tiek rūdžių – tai viskas, prie ko galima prikibti. O galėjo būti ir kur kas blogiau. Lietuvos rinkoje „Auris“ sekasi visai neblogai. Negalima nepastebėti ir kitų komentarų iš vertinimų knygelės: „Absoliučiai nesėkminga centrinė konsolė, baisus prietaisų apšvietimas“. Vis kitais žodžiais kritikuojamam dizainui nėra pabaigos. „Šiam automobiliui, sakyčiau, trūksta žavesio.“ Ir vėl: „Jis neturi nieko, kas sukeltų potraukį jį pirkti“. Tokia dainelė tęsiasi jau ne vienerius metus... Jei tiksliau – jau daugiau kaip 40 metų, nes ir ankstesnio „Corolla“ modelio dizainas neblizgėjo. Kėbulo forma niekuo neišsiskiria, nieko naujo ir automobilio viduje. Interjerą japonai sukūrė nesivadovaudami masiniu skoniu, be viso to, dar nepaisė ir praktiškumo. Jei būti sąmojingu, tai pasitelkus šiek tiek fantazijos, galima pasakyti, kad centrinė „Auris“ konsolė atrodo kaip kreiva rūkyta dešrelė arba kaulas. Ji čia visiškai nedera. Visai neergonomiškai atrodo ir tarp priekinių sėdynių esančiame tunelyje įkurdintas stovėjimo stabdys – tarsi koks telefono ragelis, tik padėtas labai neįprastame aukštyje. Be to, trūksta praktiškų dėtuvių. Mobilusis telefonas, namų ir garažo durų raktai – kur visa tai padėti? Laikiklį turi tik mažas buteliukas. Po iš pradžių apėmusio auksinio svaigulio „Auris“ žavesys pamažu ima blankti. Sėdynėms, važiuojant ilgus atstumus, ima trūkti prilaikymo ties pečių juosta, per garsus miestietiškasis 1.6 benzininis variklis pradeda erzinti ausis riedant autostrada. Kai esant 4800 aps./min. greitis pasiekia 140 km/val., informaciniame ekrane nematyti jokių patarimų, kada perjungti pavaras.  Kodėl? Taigi šis automobilis turi tik penkias pavaras – būtent šeštosios ir pasigedome. Pasekmė: didėjant greičiui triukšmingumo lygis nuolat kyla, o kartu ir degalų sąnaudos. Tad „Auris“ tampa beveik nepasotinamas. Tik po miestą gainiojamas japoniškasis golfas 100 kilometrų kasdien „pareikalauja“ apie dešimt litrų benzino. Atrodo, lyg tai būtų nuo priklausomybės ligos kenčiantis pacientas. Tiesa, važinėjantys ramiai, pasiekia visiškai kitokį rezultatą – jiems įveikti tą patį atstumą pakanka 7,5 l. O tai jau panašu į gamintojų deklaruojamas sąnaudas – 7,1 l. Niekam į galvą negalėjo ateiti mintis, kad išardžius automobilį, galėtų paaiškėti kas nors dar bjauresnio. Nepaisant sugedusių ksenoninių žibintų ir aprūdijusių pakabos detalių, šiam modeliui tarsi viskas klojosi sklandžiai. Išardžius automobilį iki paskutinio varžtelio viskas buvo apnikta rūdžių. Korozija sugraužė net pavarų perjungimo mechanizmą. Tad išvada būtų tokia: netinkama gamintojo taupymo politika. Japonai atsisakė net benzininių motorų apsaugos dangčių iš apačios, todėl „Auris“ variklio skyriuje – vien rūdžių pėdsakai. Tad ne viskas auksas, kas auksu žiba. Net jei tai ir garsioji „Toyota“. Gedimai ir remontai 28 011 km Pakeista virš išmetamųjų dujų sistemos vamzdžio esanti skardinė apsauga nuo karščio (pagal garantiją). 64 549 km Pakeisti priekiniai stabdžių diskai ir trinkelės (346,53 Eur). Pakeista ksenoninė dešiniojo žibinto lemputė (pagal garantiją, apie 260 Eur). 65 955 km Pakeista ksenoninė kairiojo žibinto lemputė (pagal garantiją, apie 260 Eur). 90 963 km Pakeistos galinės stabdžių trinkelės (149,92 Eur). Komentarai išardžius po testo: nustelbė rūdys Didžiausią įtaką ilgalaikio testo komandos vertinimui turi galutinis bandytos mašinos patikrinimas, kuris visuomet atliekamas tokiu pačiu būdu: automobilis pakeliamas, nuimamas apatinis apsauginis variklio dangtis, be to, atokiausiuose kampuose ieškoma rūdžių pėdsakų. Ar variklis ir transmisija nepažeisti, ar išmetamųjų dujų sistema tvarkinga? Apžiūrėję bandytą „Auris“, nustembame: jo variklis neturi jokio apsaugos dangčio iš apačios. Beje, tai pasakytina apie visus benzininius šio modelio motorus. O štai dyzeliams nuskilo – dėl geresnės garso izoliacijos jie šių apsaugų nusipelnė. Šiuo atveju „Toyota“, deja, pataupė ne ten, kur reikėjo: purvas ir drėgmė patenka į variklio skyrių, o tai itin nepageidautina. Įveikus 100 000 km pasekmės aiškiai matyti – variklio skyrius labai purvinas. Ant įvairių pakabos detalių (ašių laikiklių, skersinių svirčių, guolių, stabilizatorių) pastebėta korozijos pėdsakų. Šis negeras žodis ekspertų dokumentuose pavartotas net 18 kartų. Liūdnas vaizdas, nors gamintojas tvirtina „jokio kiauryminio prarūdijimo pavojaus“. Beje, korozijos poveikį bandytojai juto automobilį testuodami. Pavarų perjungimas vis blogėjo, kol galiausiai penktą pavarą pavykdavo įjungti tik panaudojus nemažą jėgą. Tikrinant endoskopu nedideli rudojo maro pėdsakai buvo pastebėti ir ant suvirintų sujungimų bei skardų kraštų. Nors šiose vietose Auris greitai neprarūdys, šį naują automobilį apnikusi korozija gali gerokai apgraužti ir „Toyota“ kokybės ženklą. Todėl galutinis geras kitų automobilio mechanizmų (variklio/transmisijos, sankabos, stabdžių, vairo) įvertinimas liko šiek tiek antrame plane. Išvada Tas, kuris visuomet nusipelno tik aukščiausių įvertinimų, bet staiga namo grįžta gavęs keletą neigiamų pastabų, tokiu rezultatu dažniausiai nuvilia. Palyginti su kitais „Toyota“ modelių ilgalaikių testų rezultatais, „Auris“ gavo gerokai mažesnį įvertinimą. Keletą problemų, išryškėjusių ilgalaikio testo metu, japonų koncernas jau išsprendė. Patobulintas benzininis variklis sunaudoja mažiau degalų, atsirado šeštoji pavara, buvo perdirbti ksenoniniai žibintai. Ko dar vis trūksta – tai apatinio apsauginio variklio dangčio. Galutinis įvertinimas: 5 Techniniai gamintojo duomenys Variklis – tipas/cilindrų sk./vožtuvai: benz./L4/16 Darbinis tūris (cm3): 1598 Maks. galia AG esant aps./min.: 124/6000 Maks. sukimo momentas (Nm esant aps./min.): 157/5200 Maks. greitis (km/h): 190 Pavarų dėžė: 5/mech. Stabdžiai – priek./gal.: disk.vent./disk. Ilgis/plotis/aukštis (mm): 4220/1760/1515 Padangų dydis: 205/55 R 16 Automobilio svoris/kraulumas (kg): 1315/435 Bagažinės talpa (l): 354/1335 Degalų bako talpa (l): 55