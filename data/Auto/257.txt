„Jau šį savaitgalį kartu su vaikais, gyvūnais bei kitais šeimos nariais vyksime lankyti artimųjų. Transporto priemonėse turės tilpti visų šeimos narių asmeniniai daiktai, gyvūnų reikmenys, drabužiai, velykinės dovanos ir vaišės, įvairūs technikos prietaisai, gal net dviračiai, paspirtukai ar kitos per žiemą išsiilgtos judėjimo priemonės. Tinkamai sudėti daiktus ir pasiruošti saugiai kelionei yra nemenkas iššūkis. Dažnai žmonės pamiršta, kad neteisingai automobilyje sudėti daiktai kelia mirtiną pavojų ir gali būti avarijų ar avarinių situacijų priežastis“, – kalbėjo draudimo bendrovės „Gjensidige“ Transporto kompleksinių žalų skyriaus vadovas Modestas Žilionis. Draudikas atkreipė dėmesį, kaip pasunkėja daiktai važiuojant 50 km/val. ir 70 km/val. greičiu. „Daiktas nebūtinai turi būti didelis ar sunkus, kad sukeltų skaudų eismo įvykį. Laisvai judantis daiktas automobilio salone važiuojant greitai gali lemti skaudžius padarinius. Praktika rodo, kad nešiojamasis kompiuteris, sveriantis 1,5 kg, važiuojant 70 km/val. greičiu gali lėkti ir smūgiuoti 15 kg svoriu, pusės litro vandens butelis, pasiekus 70 km/val. greitį, skries ir vožtelės kaip 5 kg daiktas. Kuprinė, sverianti 10 kg, pasieks 98 kg svorį, 20 kg sveriantis šuo – 197 kg, 70 kg sveriantis be saugos diržo keleivis – 689 kg“, – vardijo M. Žilionis. Pasak jo, nepritvirtinti daiktai yra pavojingiausi atliekant staigų manevrą ar netikėtai stabdant. „Nepritvirtintos kuprinės ar kiti ryšulėliai ekstremalaus stabdymo metu skrenda iš galinės automobilio dalies į priekį ir neretai sužaloja vairuotoją arba priekyje sėdintį keleivį, sudaužo transporto priemonės stiklą. Jei patiriamas smūgis į automobilio galą, tuomet iš priekio daiktai lekia į galinę automobilio dalį ir didelį pavojų kelia ten važiuojantiems keleiviams, kurie yra atsisukę veidu į smūgio metu skriejančius daiktus“, – sakė M. Žilionis. Anot draudimo bendrovės atstovo, salono grindimis besiridinėjantys daiktai taip pat yra itin pavojingi. „Yra pasitaikę atvejų, kai plastikinis vandens butelis, gertuvė pakliūva po stabdžių pedalu būtent tuo metu, kuomet reikia stabdyti transporto priemonę. Tada vairuotojui nepavyksta nuspausti stabdžių pedalo ir išvengti eismo įvykio“, – pasakojo draudimo ekspertas. M. Žilionis atkreipė dėmesį į atvejus, kai planšetės, išmanieji telefonai, navigacijos aparatai ar kiti ant priekinės salono panelės laikomi daiktai po smūgio į automobilio galą randami sudaužyti transporto priemonės krovinių skyriuje. „Todėl vairuotojai, kurie išmaniuoju telefonu ar planšete naudojasi kaip navigacijos įrankiu, turėtų pasirūpinti tinkamais aparatų laikikliais ir nepalikti ant priekinės paneles jokių kitų daiktų“, – rekomendavo draudimo bendrovės atstovas. Draudiko teigimu, kuo lengvesnis ir mažesnis yra automobilis, tuo, jį pakrovus, stipriau pasikeičia tokios transporto priemonės valdymo ypatybės. Kad kuo mažiau nelaimių grėstų kelyje, draudimo ekspertas patarė daiktus į automobilį krauti apgalvotai ir atsakingai. „Automobilio krovinių skyriuje sunkesnius daiktus reiktų sudėti kuo žemiau bagažinės priekyje, o lengvesnius – virš jų. Jei krovinių skyrius yra atviras, kokie dažniausiai yra automobiliuose universalaus ar hečbeko tipo kėbulu, tuomet smulkesnius daiktus rekomenduojama supakuoti į uždarus krepšius. Juos – sutvirtinti taip, kad bagažas negalėtų judėti ir, atliekant staigų manevrą ar ekstremaliai stabdant, nesužeistų automobilio salone sėdinčių žmonių. Tai apsaugos keleivius ir tada, jei transporto priemonė patirs smūgį ar versis. Ypatingai kruopščiai daiktus krovinių skyriuje reikia tvirtinti, jei automobilyje nesumontuota keleivius ir krovinių skyrių skirianti širma – apsauginis tinkliukas“, – patarė M. Žilionis. Pasak draudimo bendrovės atstovo, pakuoti daiktus į bagažinę ant automobilio stogo taip pat nėra itin saugu. „Prikrauta daiktų dėžė ant automobilio stogo stipriai keičia transporto priemonės svorio centrą ir jos vairavimo savybes. Padidėja automobilio slydimo rizika. Vežant krovinius ar daiktus ant stogo, reiktų naudoti tik sertifikuotus laikiklius ir stogo bagažines. Taip pat svarbu atidžiai juos pritvirtinti bei kelionės metu periodiškai stebėti, ar laikiklių bei krovinio tvirtinimo vietos neatsipalaidavusios“, – įspėjo specialistas. Svarbiausios taisyklės, kurių būtina laikytis leidžiantis į Velykų savaitgalio išvyką: 1. Sunkius daiktus kuo žemiau sudėkite krovinių skyriaus priekyje. Sunkių ryšulių niekada nevežkite ant stogo pritvirtinamoje bagažinėje. Vaistinėlė, avarinis ženklas ir gesintuvas visada turi būti po ranka. 2. Automobilio salone neturėtų būti laisvai judančių daiktų, kurie stabdant ar atliekant staigų manevrą keltų pavojų. 3. Skaitykite gamintojo instrukcijas. Niekada neprikraukite į automobilį ir ant jo stogo daugiau nei leidžia automobilio bei įrangos gamintojai. 4. Visada segėkite saugos diržą: 70 kg sveriantis žmogus, 70 km/val. greičiu važiuojančiam automobiliui patyrus smūgį, sveria 700 kg. 5. Patikrinkite padangų slėgį. Būtinai pripūskite jas tiek, kiek reikia pagal jūsų automobilio apkrovą. Atidžiai apžiūrėkite, ar padangos nėra pažeistos. 6. Sureguliuokite žibintus. Tai itin svarbu, jei transporto priemonė neturi ksenono žibintų ar automatinės galinės pakabos reguliavimo sistemos. Kai automobilis stipriai pakrautas, žibintai šviečia aukščiau ir akina kitus vairuotojus. 7. Turėkite pakankamai langų skysčio ir gerai veikiančius priekinius valytuvus. Pavasarį saulė – žemoje padėtyje, todėl prastai nuvalyti langai ypač trikdo matomumą. 8. Turėkite pakankamai kuro, maisto ir vandens, kad galėtumėte susidoroti su netikėtumais kelyje.