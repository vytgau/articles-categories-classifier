Turint omeny, kad JAV jau veikia „Tesla“ gamykla Fremonte, o Nevadoje vykstanti gamyklos milžinės „Gigafactory“ statyba taip pat eina į pabaigą, galima sakyti, kad Jungtinėse Valstijose ši automobilių gamintoja jau pakankamai įsitvirtinusi. Taigi, galima manyti, kad kitas logiškas jos vadovo Elono Musko žingsnis turėtų būti susijęs su plėtra užsienio šalyse, o dėmesio vertos tik dvi rinkos: Europos ir Kinijos. Kinijos rinka labai didelė, be to, atrodo, kad joje elektrinėms transporto priemonėms atsiveria tikrai neblogos ilgalaikės perspektyvos. Deja, atsižvelgiant į specifines Kinijos politines ir ekonomines aplinkybes, reikia pripažinti, kad joje susiduriama ir su tam tikra rizika. O štai Europoje, kad ir taikomi didesni kaštai, stabilumas kur kas labiau garantuotas, be to, šiek tiek investavus į įkrovos stotelių tinklą čia tikrai būtų galima sukurti „Tesla“ verslui palankias sąlygas. Šią savaitę pasirašyta sutartis dėl Vokietijos inžinerinių įmonių grupės „Grohmann Engineering“ įsigijimo rodo, kad „Tesla“ palankiai vertina šioje šalyje dirbančių specialistų profesionalumą. Bet ar tai reiškia, kad įmonė iš tiesų ketina įsitvirtinti Senajame žemyne? Veikiausiai, taip. Per spaudos konferenciją, surengtą po pranešimo apie įsigijimą, E. Muskas, paklaustas, ar svarstoma galimybė plėsti gamybą Europoje, pateikė gana nedviprasmišką atsakymą. Jo teigimu, kitais metais „Tesla“ ketina rinktis vietą antrosios „Gigafactory“ gamyklos, kurioje bus gaminami akumuliatoriai, ir transporto priemonės, statybai, praneša „Electrek“. „Akivaizdu, kad ateityje Europoje turės veikti bent viena, o gal net dvi ar trys „Tesla“ transporto priemonių ir akumuliatorių gamyklos“, – patvirtino E. Muskas. Anot jo, su Europos rinka siejamos ambicijos bus pradėtos įgyvendinti tada, kai bus pradėta „Tesla Model 3“ automobilių gamyba. Šio modelio automobilius numatyta pradėti tiekti dar 2017-iaisiais metais. E. Muskas neatskleidė, kokios gamyklų statybos vietos svarstomos. Šios savaitės investicijos į Vokietijos įmonę nereikia laikyti užuomina. Žinoma, Vidurio Europos šalys patrauklios dėl aukšto jose įgyvendinamų techninių ir inžinerinių sprendimų lygio, be to, daugelis numatomoje statyti gamykloje vykdomų procesų turės būti automatizuoti, todėl su darbo jėga susijusios išlaidos problemų kelti neturėtų. Dėmesio vertos gali atrodyti ir tokios šalys kaip Portugalija ar net Ispanija. Mat jų klimatas panašus Nevados, o tai reiškia, kad per gamyklos stoguose įtaisytus kolektorius bus gaunama pakankamai saulės energijos. Be to, kuris gi vokietis inžinierius atsisakytų vykti į saulėtą Ispaniją? Sprendimas, kur statyti gamyklą milžinę, dar nepriimtas, bet tikėtina, kad jis bus pats geriausias.