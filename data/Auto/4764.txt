„Volkswagen“ penktadienį pranešė, jog įmonė privalo mažinti išlaidas ir pertvarkyti gamyklas Vokietijoje. Didžioji dalis naikinamų darbo vietų – net 23 tūkst. – teks būtent kompanijos padaliniams Vokietijoje. Anot „Volkswagen“ atstovų, atleidimai jau suderinti su profesinėmis sąjungomis ir bus įvykdyti remiantis savanoriškais pasitraukimais, naikinant etatus ir skatinant darbuotojus anksčiau išeiti į pensiją. Kompanijos siekis – iki 2020 m. per metus sutaupyti po 3,7 mlrd. eurų, praneša BBC. Bendrovė tikisi, kad „Volkswagen“ prekės ženklo pelno maržą pavyks padidinti nuo 2 iki 4 proc. Kad to pasiektų, ji privalės 25 proc. padindinti produktyvumą Vokietijos gamyklose. „Volkswagen“ grupę sudaro 12 prekės ženklų iš septynių Europos šalių: „Volkswagen“ lengvieji automobiliai, „Audi“, SEAT, „Škoda“, „Bentley“, „Bugatti“, „Lamborgini“, „Porsche“, „Ducati“, „Volkswagen“ komercinės transporto priemonės, „Scania“ ir MAN. Visame pasaulyje „Volkswagen Group“ įmonėse 31 šalyje dirba 610 tūkst. darbuotojų. Automobilių gamintoja emisijų skandalo padariniams sukontroliuoti turės išleisti virš 15 mlrd. eurų.