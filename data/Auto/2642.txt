Tikras lenktynių festivalis Švedijoje prasideda gerokai prieš atvykstant lenktynininkams ir įsikūriant ralio kroso čempionato stovyklai – aistruoliai į Holjesą tradiciškai suvažiuoja dar savaitės viduryje, o muzikos festivalį primenančiame nuolatiniame vakarėlyje visi siekia išsiskirti – kuo garsesne muzika, labiausiai išsiskiriančia stovyklaviete, senutėliais automobiliais ir kalnais šiukšlių. Savaitgalis lepino lenktynininkus puikiomis oro sąlygomis, o žiūrovus – įspūdingais lenktynininių bolidų šuoliais ir aršia kova. „Škoda Fabia S1600“ automobiliu Europos ralio kroso čempionate lenktyniaujantis K. Navickas nesėkmingai pradėjęs kovas „Super 1600“ klasėje savaitgalio eigoje atsitiesė ir pasiekė pusfinalį. „Galvoje po tokio permainingo savaitgalio sukasi dviprasmiškos mintys. Parodėme, kad galime atsitiesti net po itin sunkaus starto, tačiau savo tikslų šį kartą nepasiekėme. Pirmąjame važiavime buvau išstumtas iš trasos, todėl reikėjo nemažai padirbėti tam, kad patektume į pusfinalį. Noriu pasidžiaugti, kad visa komanda puikiai dirbo ir atidavė visas jėgas – manau, tai buvo viena pagrindinių priežasčių, dėl kurios pavyko atsitiesti. Antroje, trečioje ir ketvirtoje kvalifikacijoje buvome greiti ir pavyko užimti šeštą vietą, kuri užtikrino antrą starto eilę antrame pusfinalyje.  Pusfinalyje startas ir bendrai greitis buvo labai geras, viso važiavimo metu tvirtai laikiausi trečioje vietoje, tačiau paskutiniame posūkyje padariau mažą klaidelę ir kiek plačiau išslydau, kuo pasinaudojo varžovas ir įlindo vidinę poasūkio dalį, tuomet susistumdėme, tačiau finišo liniją kirtau ketvirtoje vietoje“, — įspūdžiais dalinosi „Škoda RX Lithuania“ lenktynininkas K. Navickas. Trečiajame Europos ralio kroso čempionato etape „Super 1600“ klasėje pergalę šventė latvis Artis Baumanis. „Supercar“ klasėje jau trečią etapą iš eilės triumfavo namuose lenktyniavęs švedas Johanas Kristofferssonas. Po etapo Švedijoje K. Navickas bendrojoje savo klasės įskaitoje užima 3-ią vietą. Kitas Europos ralio kroso čempionato etapas vyks Prancūzijoje, rugsėjo 1-3 dienomis.