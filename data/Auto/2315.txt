Broliai lenkai į netradiciškai antradienį surengtą fiestą atrieda itin įvairiomis pajėgomis. Visų pirma – neabejotinas lietuvių favoritas, naujasis „BMW M3“. Vokiškas monstras negali palikti abejingų, o jo keliamas garsas patiks visoms merginoms. Siekiant suteikti papildomo žavesio, prie starto linijos taip pat stos Italijos meistrų šedevras – „Alfa Romeo Gulia“. Šis, galine ašimi varomas monstras iš esmės buvo sukurtas nukarūnuoti ilgus metus kompaktiškų sedanų rinką valdantį jau minėtąjį „M3“ ir tai pavyko stebėtinai puikiai. Natūralu, jog paskutinius penkiasdešimt metų „emkę“ besirenkančius pirkėjus perauklėti bus sunku, tačiau „Alfa“ tikrai turi visus reikalingus duomenis tai atlikti. Ar tai jai pavyks šio vakaro renginyje? Pamatyti ir įsitikinti bus galima nuo pat 18 valandos. Natūralu, jog šis arklio galių vakarėlis nebūtų pilnas, jeigu jame nestovėtų kitas vokiečių inžinerijos šedevras. Koks tiksliai organizatoriai neatskleidžia, tačiau užsimena, jog vos išgirdę atriedančio bolido garsą, visi vieningai galės ištarti AMG. Taigi, italas ir du vokiečiai – visi verti vienas kito ir visi pasiruošę savo vaizdu ir garsais apžavėti vakaro žiūrovus.  „Turbūt abejoti neverta – šis vakaras bus ypatingas. Trys greiti automobiliai iš mūsų svečių rankų, jau antrąjį kartą mus aplankantys „Tėvas Racing“ bolidai, iščiustytų automobilių „Show-Off“ ir svarbiausia – vasariškas oras! Ko dar gali reikėti tobulam antradienio vakarui? Tiesa, dalis mūsų fanų gali kiek sutrikti, nes „Dragūnų vakarai“ tradiciškai vyksta ketvirtadieniais, tačiau būtent dėl svečių apsilankymo šią tradiciją kiek sulaužėme“, – pasakoja VšĮ „Nacionalinio žiedo“ projektų vadovas Jonas Šiaudikis. Kaip įprasta, varžybų metu veiks laiko matavimo įranga, leisianti sužinoti ne tik per kiek laiko įveikiama distancija, bet ir savo reakcijos laiką – trukmę, per kurią vairuotojas sureaguoja į žalią šviesoforo signalą. „Tėvas Racing“ teiks „Drag Taxi“ ir „Ring Taxi“ paslaugas, o dažniau besilankantys šiame renginyje nekantraudami lauks vieno išskirtinio automobilio – oranžinio „VW Passat“, kuris jau ne kartą įrodė, jog ne itališkas žavesys ar amerikietiškas riaumojimas trasą įveikia greičiausiai – tai padaro lietuviškas „dyzeliukas“.