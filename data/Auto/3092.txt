Šį birželį viskas gali apsiversti aukštyn kojom: nukeliavus į „Vilkyčių“ trasoje vyksiantį Europos automobilių kroso čempionato etapą: išankstiniais duomenimis bendras čia susigrumsiančių superautomobilių („Super Buggy“ ir „Touring Autocross“ klasėse) skaičius viršys 30. Tiesa, kroso trasoje skrajosiantys „koviniai“ automobiliai vizualiai atrodys beveik taip pat, kaip įprasti „Škoda Fabia“, „Ford Fiesta“, „Citroen DS3“ ar „Mitsubishi Lancer“, tačiau panašiu kėbulo siluetu viskas ir baigiasi: šių mašinų ratus sukantys varikliai generuoja 550-600 AG galią ir 800 Nm viršijantį maksimalų sukimo momentą. Pastarieji skaičiai reiškia, kad 100 km/val. nekaltai atrodantis automobilis pasiekia maždaug per 2 sekundes po starto. Palyginimui galima paminėti, kad „Lamborghini Aventador“ šį greičio riboženklį įveikia per 2,9 sek., monstrinis „Ferrari LaFerrari“ – per 2,8 sek., hibridinis superautomobilis „Porsche 918 Spyder“ – per 2,5 sek., o „Bugatti Veyron“ – per 2,4 sek. Europos automobilių kroso čempionato etapo organizatorius ir „Vilkyčių“ trasos savininkas Kazimieras Gudžiūnas komentuodamas šiuos dalykus patvirtino, kad nė vienas kitas lenktynių serialas Lietuvoje nesutrauks tokios įspūdingo technikos parko ir tiek tituluotų pilotų. „Ankstesniais metais pamatyti Europos kroso čempionato kovas būdavo galima Latvijoje. Kadangi ieškodama racionalesnių logistikos sprendimų FIA stengiasi atskirus etapus rengti kiek įmanoma arčiau vienas kito, Latvijos įdirbis organizuojant toko rango varžybas labai padėjo mums derantis dėl čempionato etapo Lietuvoje. Deja, pernai kaimynams nepavyko išspręsti kai kurių finansinių galvosūkių ir etapo Bauskės trasoje nebus. Dėl šios priežasties mes privalėjome augti dar sparčiau ir sukurti tokią aplinką, į kurią visi didieji čempionato autoritetai norėtų sugrįžti“, – pasakoja K. Gudžiūnas. Panašu, kad šis uždavinys „Vilkyčių“ trasos šeimininkams pavyko: svarbiausiose 2017-ųjų lenktynėse čia bus visi Europos automobilių kroso čempionato lyderiai ir svečiai iš 13 valstybių. Iš viso – apie 100 sportininkų. „Nors pernai mums niekas jokių rimtų priekaištų neturėjo, keletą dalykų patobulinome neraginti. Keliose vietose, kuriose mašinos agresyviausiai stabdo ir slysta šonu, keitėm dangą suformuodami kur kas tvirtesnį paviršių. Nesileidžiant į technines smulkmenas pasakysiu tik tiek, kad panašus „receptas“ buvo naudojamas įrengiant ralio-kroso trasą Bikerniekuose, kuri pernai pirmą kartą priėmė Pasaulio čempionato RX dalyvius. Tikimės, kad šie patobulinimai sportininkams patiks“, – viliasi K. Gudžiūnas.  Dar viena svarbi „smulkmena“ – papildomos metalinio tinklo apsaugos prie žiūrovų zonų, pagrindinio teisėjų bokštelio ir spaudos centro. 5 metrų aukščio ir 20 mm tankio tvora turėtų visiškai apsaugoti nuo smulkių akmenukų, taškomų iš po sportinių automobilių ratų. „Pernai didžiausiu rūpesčiu tapo elektros tiekimas. Kai serviso zonoje vienu metu visi meistrai įjungė savo įrankius, pasirodė, kad galios trūksta. Šiais metais panašių bėdų nebus, nes elektros instaliacija pakeista ir numatytas solidus rezervas. Tą patį viliamės suspėti padaryti su interneto ryšiu – atitinkamų bendrovių specialistai baigia pakloti šviesolaidį kabelį“, – tvirtino K. Gudžiūnas. Beje, planuojantiems stebėti Europos autokroso čempionato batalijas „Vilkyčiuose“ jau dabar verta užsukti į „Bilietai.lt“ kasas ar įsigyti bilietus internete, nes taip galėsite šiek tiek sutaupyti. Pirmąją varžybų dieną bilietų kaina sieks 10-15 eurų. Sekmadienį, kai vyks finalai, jie kainuos 15-20 eurų. Perkant bilietus iškart abiem dienoms – taikoma nuolaida.