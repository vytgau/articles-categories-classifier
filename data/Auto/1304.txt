Geriausias būdas sudominti – praktiniai užsiėmimai Panevėžio „Žemynos“ progimnazijos mokytoja Edita Račienė, jau dešimt metų vedanti saugaus eismo būrelius pradinių klasių mokiniams, teigia, kad vaikai suvokia tik elementariausias saugaus eismo keliuose taisykles. „Paprastai mokinius sudominti teorinėmis saugaus eismo taisyklėmis yra pakankamai sunku. Todėl tokių įgūdžių mokiniams stipriai trūksta ir dažniausiai juos įgauna tik tie vaikai, kurie lanko specialius būrelius. Likusiems vaikams, deja, bet žinojimo, kaip saugiai elgtis gatvėje, tikrai trūksta“, – priduria E. Račienė. Pasiteiravus, kaip šiuolaikinius vaikus galima sudominti saugaus eismo taisyklėmis, moteris pabrėžė, jog tai įmanoma padaryti tik per praktinius užsiėmimus. „Asmeniškai aš pasitelkiu įvairią vaizdo medžiagą, lankstinukus, smagias ir vaikams patinkančias užduotis. Tačiau pagrindinė taisyklė yra tokia, jog pradinukams viską reikia parodyti praktiškai, nes kitaip gali kilti klausimų, kam to reikia“, – pasakoja moteris. Nacionalines saugaus eismo varžybas „Šviesoforas“ laimėjusių pradinukų mokytojos teigimu, didžiausios vaikų klaidos kelyje yra susijusios su nedėmesingumu ir išsiblaškymu. Vaikai, tarpusavyje besišnekučiuodami, dažnai užsimiršta ir tiesiog nekreipia dėmesio į tai, kas vyksta aplinkui. Taip pat nereta nelaimingų atsitikimų priežastis – naudojimasis mobiliaisiais telefonais einant per perėją ar nepasižiūrėjimas į šonines gatveles, iš kurių netikėtai gali atvažiuoti automobilis. Vis dėlto, E. Račienė įsitikinusi, jog po truputį visuomenėje vis garsiau kalbama apie tokių įgūdžių ugdymą nuo mažų dienų, todėl ir vaikų įpročiai bėgant laikui turėtų keistis. „Kartais su mokinių tėveliais juokiamės, kad vis dažniau ne jie drausmina vaikus gatvėje, o vaikai juos. Bet kalbant rimtai, kuo daugiau vaikų mokės saugaus eismo taisykles, tuo bus mažiau skaudžių eismo įvykių“, – sako E. Račienė. Vaikams svarbiausia – gerasis pavyzdys Lietuvos automobilių kelių direkcijos Saugaus eismo ir aplinkos apsaugos skyriaus laikinoji vadovė Dovilė Krasauskaitė teigia, kad svarbiausia – tinkamas suaugusiųjų pavyzdys vaikams. „Dažnai sakoma, kad vaikai yra savo tėvų atspindžiai, todėl jei jie nesilaiko kelių eismo taisyklių, tai negalime tikėtis, jog vaikai stebuklingai patys pradės jų laikytis. Vaikams būtina ugdyti atsakomybės jausmą, pratinti naudoti saugos priemones: atšvaitus, šviesą atspindinčias liemenes, saugos diržus ir t.t. Taip pat svarbu, kad suaugę neleistų nepilnamečiams vairuoti transporto priemonių, kurioms vairuoti jie dar neturi atitinkamo amžiaus“, – keletą pagrindinių taisyklių vardija D. Krasauskaitė. Suaugusieji prie vaikų turi būti ypatingai budrūs ir laikytis visų taisyklių – per važiuojamą kelio dalį eiti pėsčiųjų perėja, paisyti šviesoforo signalų, stebėti eismo aplinką ir klausytis, einant neužsiimti pašaliniais darbais, pavyzdžiui, kalbėti mobiliuoju telefonu ar rašyti žinutes. Vairuodami tėvai taip pat turi pasirūpinti keleivių saugumu, t.y. nepradėti važiuoti tol, kol visi keleiviai neužsisegė saugos diržų ir t. t. Kasmet varžosi tūkstančiai moksleivių Lietuvos automobilių kelių direkcijos Saugaus eismo ir aplinkos apsaugos skyriaus laikinosios vadovės teigimu, tėveliai ypatingą dėmesį turi skirti ir papildomam saugaus eismo įgūdžių kelyje ugdymui būreliuose ar dalyvaujant įvairiuose konkursuose. „Mūsų jau per dvidešimt metų organizuojamas konkursas „Saugokim jaunas gyvybes keliuose“ rodo, kad mokiniai taisykles geriausiai įsimena dalyvaudami įvairiose rungtyse ir simuliacinėse situacijose. Kasmet stengiamės sugalvoti kažką naują, kad atlieptume vaikų poreikį naują informaciją mokytis smagiais ir inovatyviais metodais“, – priduria D. Krasauskaitė. Specialistė priduria, kad 1995 m. pirmą kartą suorganizuotas konkursas ir dabar sulaukia didelio vaikų susidomėjimo. „Kasmet konkurse, kuris yra sudarytas iš kelių dalių skirtingo amžiaus vaikams, dalyvauja apie 50 tūkst. Lietuvos moksleivių. Toks susidomėjimas rodo, kad apie saugų eismą kalbėti yra svarbu ir reikalinga, todėl skatiname ir šiais metais dalyvauti atsinaujinusiame konkurse“, – teigia moteris. Susirungti saugaus kelių eismo konkurse įvairių klasių mokiniais galės jau 2018 m. pavasarį.