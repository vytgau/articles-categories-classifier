Draudimo bendrovė BTA perspėja neprarasti atidumo, nes pirmiausiai nukenčia buvęs automobilio savininkas, kurio draudimo istoriją „perrašinėja“ ir drausmingumą mažina svetimas žmogus. BTA Ekspertizių skyriaus vadovo Andriaus Žiukelio teigimu, kasmet į draudimo bendrovę kreipiasi net apie 100 užmaršių automobilių savininkų, kurie pamiršta tinkamai įforminti dokumentus, o bendras tokių vairuotojų skaičius, ko gero, dar yra didesnis. „Didžiausią nerimą kelia tai, kad šis skaičius daugmaž pastovus ir bėgant metams nemažėja. Atrodytų kad žmonės turėtų būti vis sąmoningesni, atidesni, tačiau čia situacija nesikeičia. Gali būti, kad tvarkant daug dokumentų vienu metu natūraliai užsimirštama, kita vertus – galbūt vairuotojai mano, kad sutartis nutraukiama automatiškai arba automobilio draudimo sutarties nutraukimo klausimo apskritai nesieja su jokia didesne apčiuopiama grėsme, nors ji pirmiausiai yra finansinė ir neilgai trukus gali atsisukti prieš juos pačius“, – sako A. Žiukelis. Nutikus eismo įvykiui, dažniausiai yra pildoma deklaracija arba įvykio kaltininką nustato policija, tačiau jeigu draudimo sutartyje įrašyti buvusio automobilio savininko duomenys, įvykis fiksuojamas senojo šeimininko vardu ir ši žyma lieka Transporto priemonių draudikų biuro duomenų bazėse. Taip buvusio automobilio savininko drausmingumo istorija atrodo prasčiau, o jis tai dažniausiai sužino tik prireikus prasitęsti draudimą ir pamačius, kad draudimo įmokos padidėjo. Įmanomas ir dar sudėtingesnis variantas. Neperregistravus automobilio naujam savininkui, suteikiama galimybė nepažįstamam žmogui ir toliau draustis jūsų vardu. „Yra buvęs ne vienas atvejis, kai eismo įvykio deklaracijoje įrašomas senasis, sutartyje esantis savininkas, o paaiškėja, kad mašina seniausiai nebe jo. Maža to, atsekti dabartinį savininką gali būti nebeįmanoma, tad klausimas keliauja į policijos rankas, taip sukeldamas automobilio pardavėjui dar daugiau problemų. Situaciją dar labiau apsunkina tai, kad dažnai automobilis pakeičia kelis savininkus, kartais net ir be pirkimo pardavimo sutarčių. Kodėl įvykį sukėlęs asmuo įrašė ne savo duomenis – neaišku. Tokius dokumentų klastojimo atvejus perduodame policijai. Štai iki kiek sugeba išsirutulioti, atrodytų, visiška smulkmena“, – sako A. Žiukelis. Specialistas pataria parduodant automobilį prisiminti pagrindinius dalykus, kurie gali išgelbėti nuo rūpesčių ateityje. „Jei tik įmanoma, viską įforminkite „Regitroje“. Būtinai patikrinkite, ar asmens tapatybės kortelėje, pase tikrai nuotrauka to žmogaus, kuris iš jūsų perka automobilį. Tuo labiau nesutikite dokumentų forminti kito, o ne realiai matomo žmogaus vardu. Jei tai ne sukčiavimas ir tarp jų tikrai yra toks susitarimas, tai ne jūsų problema – vėliau įsiformins dokumentus tarpusavyje. Ir, žinoma, neperduokite galiojančios draudimo sutarties pirkėjui: informuokite, kad ją nutraukiate ir jis pats turi pasirūpinti nauja sutartimi“, – teigia bendrovės Ekspertizių skyriaus vadovas. Jo teigimu, parduodamas savo automobilį savininkas gali leisti pirkėjui pasinaudoti esama sutartimi pirkimo dieną tik išskirtiniais atvejais, kai šis tuo metu tikrai neturi galimybės sudaryti naujos draudimo sutarties savo vardu. „Ne taip ir retai pasitaiko, kad automobilio pardavimas sutvarkomas kaip ir priklauso – „Regitroje“, o senasis draudimo liudijimas naujajam savininkui perduodamas su gerais ketinimais ir mintimi „tai išnaudok, kol galioja“. Tačiau tokiu atveju ir naujasis šeimininkas gali turėti nesklandumų, tarkime, jei bus ne ta amžiaus grupė arba vairavimo stažas. Iš esmės pirkėjas turėtų atsisakyti tokio pasiūlymo ir apsidrausti savo vardu, o pardavėjas neturėtų taip elgtis. Šiais laikais automobilio draudimo sutartį galima greitai sudaryti internetu, dėl to nebūtina vykti į draudimo įmonę, tad nerizikuokite ir žinokite, kad pasielgusios neatsakingai abi sandorio pusės draudimo istorijos nebevaldys ir gali nutikti visko“, – sako A. Žiukelis.