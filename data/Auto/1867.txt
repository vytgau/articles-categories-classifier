Salonas buvo pavadintas „Get Your Fix Automotive“ (tai žodžių žaismas, nes „fix“ angl. reiškia ne tik „suremontuoti“, bet ir „narkotiko dozė“). Kaip informuoja autoblog.com, Kolorado valstijoje, Pueble buvo sulaikytas salono savininkas Danielis Vasquezas. Jis kaltinamas neteisėtu šaunamųjų ginklų laikymu ir pardavinėjimu, už tai jam gresia 20 metų kalėjimo ir maksimali 250 000 dolerių bauda. Pranešama, kad sulaikytasis nepripažįsta savo kaltės. Kaip matyti iš rašytinių parodymų, D. Vasquezas buvo tris kartus teistas už neteisėtą narkotinių medžiagų turėjimą 2005, 2007 ir 2008 m., o 2010 m. buvo pabėgęs iš kalėjimo. FTB tyrėjai pradėjo sekti D. Vasquezą kovo mėnesį – jie įrašė pokalbių telefonu ir nufilmavo, kaip jis klientais apsimetusiems agentams pardavė 53 g heroino, violetinės spalvos pistoletą ir šaudmenų. Salono savininkas turėjo plastikinį maišelį su kristalų pavidalo medžiaga, kuri, kaip paaiškėjo, buvo metamfetaminas. Persirengusiems pareigūnams pavyko nufotografuoti, kaip D. Vasquezas išima iš spintos heroiną ir šautuvą. Su kratos orderiu atėję FTB agentai rado salone 9 mm kalibro šautuvą „Glock“.