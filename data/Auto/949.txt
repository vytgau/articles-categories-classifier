Ieškinyje tvirtinama, jog siekdama užtikrinti, kad automobiliai sėkmingai atlaikytų taršos bandymus, „Ford“ pasitelkdavo tokius pat nesąžiningus metodus, kaip ir Vokietijos „Volkswagen“. Dokumente pažymima, kad atitinkamos technologijos buvo naudotos F-250 ir F-350 modelių visureigiuose. Tuo tarpu tikrovėje šių automobilių išmetamas azoto oksido kiekis yra dukart didesnis negu leidžiama, praneša „Deutsche Welle“. Ieškinyje tarp kaltinamųjų nurodyta ir Vokietijos automobilių dalių tiekėja „Bosch“. „Ford“ atmetė pareikštus kaltinimus ir pabrėžė, jog visi jos gaminami automobiliai atitinka JAV aplinkos apsaugos agentūros (EPA) nustatytus reikalavimus. Tuo tarpu „Bosch“ atstovai pareiškė, kad įmonė rimtai atsižvelgė į kaltinimus manipuliavimu dyzelinių variklių programine įranga, tačiau atsisakė išsamiau kalbėti apie tyrimus ir ieškinius.