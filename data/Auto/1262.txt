Mes jau esame įpratę automobilių navigaciją, informacijos sistemas ir išmaniųjų telefonų naudojimą sieti su nedėmesingu vairavimu ir padidėjusiu žmonių žūčių keliuose skaičiumi. JAV Nacionalinė greitkelių eismo saugumo administracija nurodo, kad 1988 metais JAV keliuose žuvo 42 tūkst. 130 žmonių. Vėliau aukų skaičius nuolat mažėjo ir 2011 metais krito iki 29 tūkst. 867 žmonių. Tačiau po to ši tendencija pasisuko priešinga linkme ir 2016 metais keliuose žuvusių žmonių rodiklis jau pasiekė 37 tūkst. 461 auką. Profesoriai Mara Faccio ir Johnas J. McConnellas nusprendė patyrinėti išblaškyto dėmesio pasekmes ir įkvėpimui pasitelkė visame pasaulyje žaibiškai išpopuliarėjusį žaidimą „Pokemon Go“, rašo autoblog.com. Ne taip seniai galėjome matyti gausybę žmonių, kurie atrodė taip, tarsi nuolat darytųsi asmenukes – išskyrus tai, kad jie eidavo. Kartais tai nutikdavo tiesiai prieš važiuojantį automobilį. Šiuos žmones buvo užvaldžiusi „Pokemon Go“ manija, kuri buvo tokia nenugalima, jog nepraėjus nė mėnesiui, ši programėlė buvo atsisiųsta daugiau kaip 100 mln. kartų. Taigi J. McConnellas ir M. Faccio Indianos valstijos Tipekanojos apygardoje surinko duomenis apie eismo avarijas, kad pažiūrėtų, ar šalia sustojimų „PokeStop“ (vietos, kurioje buvo galima sugauti virtualų Pokemoną) padidėjo autoavarijų skaičius. Surinkti duomenys apėmė laikotarpį nuo 2015 metų kovo 1 dienos iki 2016 metų lapkričio 30-osios. Tyrinėtojai pastebėjo, kad vietose, esančiose per 100 metrų nuo „PokeStop“, autoavarijų skaičius buvo žymiai išaugęs. Profesoriai paskaičiavo, kad nuo 2016 metų liepos 6-osios, kai pasirodė „Pokemon Go“, avarijų tikimybė išaugo net 26,5 proc. Kai manija dėl šio žaidimo išblėso, kartu sumažėjo ir avarijų tikimybė. Kadangi M. Faccio ir J. McConnellas yra statistikai, savo tyrimo rezultatus jie pritaikė nacionaliniu mastu ir gavo šokiruojančius skaičius. Jie apskaičiavo, kad dėl „Pokemon Go“ avarijų skaičius padidėjo iki 145 tūkst. 632, sužalotų žmonių – iki 29 tūkst. 370, o žuvusiųjų – iki 256. Ekonominiai nuostoliai taip pat atrodo įspūdingai: per pirmąsias 148 dienas, kai pasirodė šis žaidimas, jie sudarė nuo 2 iki 7 mlrd. dolerių. Reikia pažymėti, kad šio tyrimo dar neperžiūrėjo kiti mokslo atstovai, bet jis negailestingai įspėja, kokie turime būti atidūs, važinėdami keliais – ir eidami šaligatviais.