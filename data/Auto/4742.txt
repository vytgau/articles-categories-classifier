Projekto iniciatorius, VTDK lektorius Mindaugas Melaika pasakoja, kad ruošiantis pirmosioms studentiškos formulės varžyboms Estijoje sunkiausia buvo įveikti informacijos stygiaus problemą. Studentiškos formulės kuriamos pagal patvirtintas SAE (Society of Automotive Engineers) taisykles, o jose gausu niuansų, į kuriuos reikia atkreipti dėmesį. Maža to, Lietuvoje tiesiog nebuvo su kuo pasikonsultuoti. „Pirmasis rimtas mūsų atliktas testas ir buvo varžybos. Prieš jas įvyko oficialus patikrinimas, kurio metu teisėjai formulę įvertino teigiamai. Anot jų viską atlikome patikimai ir tvirtai. Tai puikus pasiekimas žinant, kad tai buvo pirmasis mūsų bandymas“, — pasakoja M. Melaika.  Anot jo, pirmą kartą dalyvaujant tokiose varžybose reikia džiaugtis, jeigu iš viso pavyksta finišuoti. VTDK formulei, pavyko tai padaryti. Nesutrukdė ir smulkūs gedimai, su kuriais reikėjo susitvarkyti lenktynių metu. „Kiti varžybų dalyviai mums buvo labai draugiški ir negailėjo patarimų, ką būtų galima patobulinti. Dabar planuojame savo formulę tobulinti, ir vasarą dalyvauti kitose varžybose. Šis mokymosi procesas yra nesibaigiantis. Pati formulė sensta, o kiti dalyviai nuolat tobulėja, todėl ją reikės iš pagrindų atnaujinti, kad galėtumėme būti konkurencingais“, — teigia lektorius. Idėja sukurti studentišką formulę M. Melaikai kilo pamačius, kad užsienyje tokiose varžybose dalyvauja daugelis universitetų bei kolegijų. Jam tai pasirodė kaip labai patrauklus būdas, kaip studentai galėtų pademonstruoti savo žinias. Kaip sako VTDK direktorė Liucija Nijolė Kikutienė, tokią iniciatyvą kolegijos vadovybė įvertino labai teigiamai, ir nedvejodama priėmė sprendimą ją remti. „Visada malonu išgirsti naujas, originalias idėjas. Studentiška formulė iki šiol Lietuvoje nebuvo sukurta, todėl gavę progą būti pirmaisiais tiesiog negalėjome jos praleisti. Mūsų studentus ši idėja irgi labai greitai patraukė. Jie pamatė galimybę įdomioje ir netradicinėje srityje pritaikyti savo sugebėjimus“, — sako ji. Prie formulės kūrimo prisidėjo studentai iš technikos ir dizaino fakultetų. „Matydami, kiek daug studentų patraukė ši idėja, kaip ji pagyvino patį mokymosi procesą, esame tikri, kad projektas sėkmingai tęsis ir toliau. Kuriant formulę kolegijos studentai įgyja daug praktinių ir teorinių žinių, kurias pritaikyti galima ir ateityje“, — sako L. Kikutienė.