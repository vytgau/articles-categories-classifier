Kaip skelbiama „Seat“ išplatintame pranešime, 2018 metais pasirodysiantis miesto visureigis bus trečias Ispanijos automobilių gamintojo išleistas modelis, papildysiantis SUV, dar vadinamų krosoveriais, asortimentą. Anksčiau įmonė rinkai pristatė kompaktišką „Ateca“, o netrukus pasirodys ir subkompaktiškas „Arona“. „Tai bus už „Ateca“ didesnis penkių ir septynių vietų miesto visureigis. Jo gamyba patikėta bendrovės VW gamyklai Volfsburge“, – ketvirtadienį, kovo 23 d., per metinę finansiniams rezultatams aptarti skirtą spaudos konferenciją sakė L. de Meo. Pasak „Seat“ vadovo, naujasis miesto visureigis bus analogiškas „Volkswagen Tiguan“ – taip pat iš Volfsburge gaminamam automobiliui. Jam, kaip ir „Ateca“ bei „Arona“ modeliams, taip pat bus suteiktas kurio nors Ispanijos miesto pavadinimas, tačiau dėl jo dar neapsispręsta. Būsimas vidutinio dydžio SUV nėra pirmas „Seat“ modelis, išriedėsiantis iš kito gamintojo, šiuo atveju, „Volkswagen Group “, priklausančios gamyklos. Pavyzdžiui, „Ateca“ yra gaminamas „Škoda“ gamykloje Čekijos Respublikoje. Kitoje šių metų pusėje rinkoje pasirodysiantis „Arona“ modelis bus gaminamas Martorelyje, Ispanijoje. Čia taip pat gaminami subkompaktiški „Ibiza“ modeliai, o kitąmet planuojama gaminti ir „Audi A1“ automobilius. Anksčiau miesto visureigių nesiūliusios bendrovės „Seat“ užmojai žengiant į šį rinkos segmentą padės atsigauti po ankstesniais metais patirtų nuostolių. Kas ketvirtas pernai Europoje parduotas automobilis buvo miesto visureigis. Tai akivaizdus didėjančio šio tipo transporto priemonių pardavimo įrodymas. L. de Meo įsitikinęs, kad naujajam SUV teks esminis vaidmuo didinant įmonės pelną.