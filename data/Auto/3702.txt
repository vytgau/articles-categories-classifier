Toks sprendimas priimtas vieną po kito gaunant Pirmojo Alytaus gyventojų nusiskundimus. Šįkart į miesto merą Vytautą Grigaravičių kreipėsi A. Juozapavičiaus gatvės gyventojas, kuris prašė išspręsti eismo saugumo klausimą anksčiau minėtoje atkarpoje. „Kelio ruožas nuo A. Juozapavičiaus g. 86 namo iki žiedinės sankryžos prie degalinės yra neapšviestas, nėra įrengtas šaligatvis. Pastaraisiais metais miestas labai keičiasi, žmonės iš miegamųjų rajonų keliasi gyventi į nuosavų namų kvartalus, esančius toliau nuo miesto centro. Tačiau susiduriame su didele problema: vaikams pasiekti mokyklą, darželį, suaugusiems – autobusų stotelę, polikliniką, parduotuvę, darbovietes yra labai sudėtinga ir pavojinga, kadangi žmonės eina kelkraščiu“, - laiške miesto merui rašė Pirmojo Alytaus gyventojas. Anot jo, vasarą iškyla ir dar viena problema, kadangi tiesų kelio ruožą itin mėgsta motociklų vairuotojai, kurie viršija leistiną greitį, kelia triukšmą. „Manau, įrengti šaligatvį nors vienoje minėtos gatvės pusėje, pastatyti apšvietimą bei apriboti eismą – nėra labai sudėtingas ir neišsprendžiamas uždavinys“, - savo nuomonę dėstė alytiškis. Saugaus eismo komisijos nariai, aptarę eismo saugumą Pirmajame Alytuje, teigė, kad problema ten tikrai yra. Komisijos narys, VĮ „Regitra“ Alytaus skyriaus vadovas Jurgis Valiūnas priminė, kad A. Juozapavičiaus gatvės atkarpoje iki žiedinės sankryžos yra užfiksuotas ne vienas eismo įvykis, todėl reikėtų imtis papildomų saugumo priemonių. Nors kiek anksčiau toje atkarpoje 70 km/val. greitį leidžiantis kelio ženklas buvo nuimtas, išgenėti pakelėje augantys medžiai, kad matomumas vairuotojams būtų geresnis, įrengtas ženklas, ribojantis krovininio transporto eismą, nutarta gatvės atkarpoje nuo sankryžos su Jiezno gatve iki žiedinės sankryžos su Druskininkų gatve uždrausti lenkimo manevrą, o priešingas eismo juostas žyminčią punktyrinę liniją pakeisti ištisine.