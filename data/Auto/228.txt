Laiškas nustebino Tomas nesenai sulaukė pranešimo iš „Regitros“, kuris vairuotoją nemaloniai nustebino. „Iš VĮ „Regitra“ gavau raštą, informuojantį apie tai, kad man priklausanti transporto priemonė yra išregistruota. Šios transporto priemonės dalyvavimą eisme, nustatyta tvarka, buvau sustabdęs, nes neturėjau laiko ir galimybių sutvarkyti taip, kad galima būtų eksploatuoti, bet planuoju tai padaryti ateityje. Deja, bet apie besibaigiantį sustabdymo terminą tiesiog pamiršau. Gavęs „Regitros“ raštą, paskambinau nurodytu telefonu ir paklausiau, kodėl nebuvau įspėtas ir/ar informuotas apie pasibaigusį ar besibaigiantį terminą ir kodėl nesuteikta galimybė spręsti klausimą kitaip. Atsakymas mane tikrai pribloškė, nes buvo paaiškinta, kad rašte minimame įstatyme numatyta, kad „Regitra“ turi teisę, neinformavusi/neįspėjusi, vienašališkai išregistruoti transporto priemonę“, – pasakoja Tomas. Toks atsakymas vyrą labai papiktino. „Kyla natūralus klausimas – kur mes gyvename? Ar mes gyvename demokratinėje valstybėje, kurioje gerbiamos žmogaus teisės ir pats žmogus, ar mes gyvename policinėje valstybėje, kur bet kokia valstybinė kontora gali elgtis su žmonėmis kaip su vergais, o su žmogaus privačia nuosavybe kaip tik užsimano? Kai valdiškos kontoros taip elgiasi su žmonėmis, tikrai nereikia stebėtis, kad emigracija iš šalies tik didėja. Ar gali kažkokios kontoros interesas turėti tvarkingesnę duomenų bazę (ar dar kokie nežinomi interesai) būti aukščiau už Konstitucijoje ginamą teisę į privačią nuosavybę? Juk šiuo atveju „Regitra“ ne tik mažina mano turimos transporto priemonės vertę, bet ir verčia mane jiems mokėti papildomus pinigus, gaišti laiką ir t.t. iš naujo registruojant transporto priemonę, kurią jie patys išregistruoja, t.y. pakartotinai daryti tai, kas jau buvo padaryta. Ir tie veiksmai nėra tokie paprasti, nes transporto priemonė išregistruota, reiškia važiuoti ja negalima, reikia vežti, kas kainuoja ne taip jau mažai, prieš registruojant iš naujo, reikia praeiti techninę apžiūrą, neturint galiojančių registravimo dokumentų, net jeigu tai ir pavyktų padaryti, po registracijos vėl grįžti techninių apžiūrų centrą, nes galutinių dokumentų neduos neregistruotai transporto priemonei, „Regitrai“ vėl mokėti pinigus už pakartotiną registravimą, kuris turės būti daromas tik dėl tos pačios „Regitros“ prievartos“, – komentuoja Tomas. Siekia saugumo „Regitra“ atsakyme DELFI teigia, kad priverstiniu išregistravimu siekiama, kad eisme dalyvautų tik tvarkingos transporto priemonės. „Pirmiausia, reikėtų pabrėžti ir priminti, jog pagrindinis transporto priemonių registravimo tikslas – užtikrinti, kad viešajame eisme dalyvautų tik tvarkingi ir saugūs automobiliai. Kitaip tariant, transporto priemonė turi atitikti reikalavimus, turėti galiojantį draudimą bei techninę apžiūrą. Šie reikalavimai galioja visoms transporto priemonėms, nepriklausomai nuo to, ar automobilis yra įregistruojamas ar tiesiog atnaujinamas jo leidimas dalyvauti eisme“, – teigiama „Regitros“ atsakyme. Beje, šiuo konkrečiu atveju važiuoti su automobiliu negalima ne tik dėl to, kad jis yra neįregistruotas ar jo leidimas dalyvauti eisme sustabdytas, bet pirmiausia dėl to, jog nėra įvykdytos minimos prievolės. „Taip pat svarbu pastebėti, kad jei automobilio techninės apžiūros galiojimas yra pasibaigęs, galima išsiimti specialų 1 dienos leidimą nuvykti į techninės apžiūros stotį. Jis išduodamas toms transporto priemonėms, kurios buvo registruotos Lietuvoje ir čia joms buvo atlikta techninė apžiūra. Leidimą išsiimti galima internetu Lietuvos techninės apžiūros įmonių asociacijos puslapyje arba bet kurioje techninės apžiūros stotyje. Jei asmuo pageidauja gauti priminimą apie besibaigiantį galioti draudimą ar techninę apžiūrą, jis tokią informaciją gali užsisakyti minimas paslaugas teikiančiose įmonėse“, – rašoma „Regitros“ atsakyme. Automatinis išregistravimas naikinamas Remiantis Saugaus eismo automobilių keliais įstatymo (SEAKĮ) nuostatomis, šiuo metu, jei transporto priemonė neturi galiojančio civilinės atsakomybės privalomojo draudimo ir/arba techninės apžiūros, jos registracija yra tiesiog sustabdoma. Tuomet automobilio savininkas/valdytojas per 180 dienų turi pašalinti šias priežastis, laikinai draudžiančias dalyvavimą viešajame eisme. Asmeniui pageidavus ir pateikus prašymą yra sudaryta galimybė šį terminą pratęsti iki 3 metų. Ir tik tada, jei per nurodytą terminą nepašalinamos minėtos priežastys, transporto priemonės yra automatiškai išregistruojamos. Tačiau jau netrukus priverstinis išregistravimas bus panaikintas. „Pastaruosius keletą metų galiojusi automatinio išregistravimo tvarka buvo įtvirtinta tam, jog būtų aiškiai žinoma, kurios transporto priemonės gali dalyvauti eisme, o kurios yra tik statistika, arba kitaip tariant, tik įrašai registre. Atsižvelgiant į šiandieninę situaciją, matyti, kad „Regitros“ kaupiama informacija apie naudojamas transporto priemonės jau yra atnaujinta, o automatinis išregistravimas nebėra tikslingas. Taigi, įsigaliojus naujoms SEAKĮ pataisoms, jau nuo šių metų gegužės 20-osios bus panaikintas automatinis išregistravimas. Šių pokyčių naudą pajus daugelis transporto priemonių turėtojų, nes norint vėl eksploatuoti automobilį nebereikės jo iš naujo įregistruoti. O tai reiškia, kad mažės finansinė ir administracinė našta“, – rašoma „Regitros“ atsakyme DELFI. Taigi, sustabdžius transporto priemonės registraciją, pavyzdžiui, dėl negaliojančio draudimo, jos leidimas dalyvauti viešajame eisme bus automatiškai atnaujintas, kai tik bus pašalinta ši priežastis. Paprasčiau tariant, iš naujo įregistruoti automobilio nereikės net ir tais atvejais, kai priežasčių šalinimas užtruks ilgiau nei 180 dienų. Minimi pokyčiai galios ir tiems asmenims, kurių transporto priemonės buvo automatiškai išregistruotos dar iki naujos tvarkos įsigaliojimo. Tad, jei bus įvykdytos visos prievolės, o taip pat nebus pasikeitęs transporto priemonės savininkas, registracija bus atstatoma automatiškai be jokio papildomo mokesčio.