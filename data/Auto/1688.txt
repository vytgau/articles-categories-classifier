Naujasis modelis pasižymi dar geresniu valdymu ir didesniu komfortu tolimose kelionėse nei pirmtakas, taip pat visi varikliai turi dalinę hibridinę technologiją. „Audi A7 Sportback“ dizainas atspindi naujos kartos modelių išvaizdą, pristatytą naujame „Audi A8“ flagmane, ir išsiskiria įspūdį paliekančiu siluetu, aštriomis briaunomis ir atletiškomis kėbulo linijomis. Priekyje esančios vientisos grotelės yra dar platesnės ir žemesnės nei „Audi A8“ – kartu su siaurais priekiniais žibintais, kurie gali turėti „HD Matrix LED“ lazerinių šviesų technologiją, išraiškingomis oro įsiurbimo angomis ir plokščia priekine dalimi, tai yra akimirksniu atpažįstamas sportiškas „Gran Turismo“ modelis. Ne mažiau efektyviai atrodo ir išraiškingos ratų arkos, pabrėžiančios įspūdingo, net iki 21 colio dydžio siekiančius ratus ir „Audi“ visų varančiųjų ratų „quattro“ pavarą. Galinė dalis išsiskiria vientisa šviesų juosta sujungtais galiniais žibintais – visiems aukščiausiai gamoje esantiems naujiems „Audi“ modeliams būdingu elementu, o atrakinus ar užrakinus automobilį, vairuotojas pasveikinamas efektingai įsižiebiančiomis priekinėmis ir galinėmis šviesomis. Naująjį „A7 Sportback“ bus galima rinktis iš penkiolikos skirtingų spalvų.  Kaip ir A8 modelyje, į naująjį „Audi A7 Sportback“ diegiamos pačios pažangiausios skaitmeninės technologijos. Naujas multimedijos MMI sistemos valdymas lietimu pakeitė pasukamą ir paspaudžiamą valdiklį, o du dideli, lietimui jautrūs ekranai – ankstesniame modelyje buvusius įprastus mygtukus ir valdiklius. 10,1 colio įstrižainės viršutinis ekranas su juodo stiklo paviršiumi ir pilko aliuminio apvadais yra pakreiptas į vairuotoją, o kai jis yra išjungiamas, tampa nematomas prietaisų skydelyje. Siūlydamas itin pažangų jungiamumą, „A7 Sportback“ labai tinka tolimoms kelionėms, o automobilyje galima išsaugoti net septynis skirtingus nustatymų profilius. Taip pat automobilio keleiviams siūloma aukščiausios klasės „Bang & Olufsen Advanced Sound System“ garso sistema, perteikianti trimatį garsą. Paspaudęs AI mygtuką, vairuotojas galės aktyvuoti „Audi AI“ nuotolinio automobilio statymo ir statymo į garažą sistemą, kuri leis „A7 Sportback“ pačiam įvažiuoti ar išvažiuoti iš garažo ar stovėjimo vietos aikštelėje – ši technologija taps galima jau 2018 metais. Priklausomai nuo komplektacijos, automobilyje gali būti sumontuoti penki radarai, penkios kameros, dvylika ultragarsinių jutiklių ir lazerinis skeneris. O be „Audi AI“ sistemos, naujajame „A7 Sportback“ dar yra 39 vairuotojo saugumą ir patogumą didinančios pagalbinės sistemos. Pasirenkama dinaminė visų vairuojamųjų ratų sistema, elektroninė važiuoklės kontrolė ECP (angl. Electronic Chassis Program) ir patobulinta pneumatinė pakaba užtikrina dar tikslesnį valdymą ir komfortiškesnį važiavimą, todėl „A7 Sportback“, anot gamintojų, yra idealus tikras „Gran Turismo“ klasės automobilis – dinamiškas ir vikrus vingiuotuose užmiesčio keliuose ir komfortiškas tolimose kelionėse. Visi „Audi A7 Sportback“ varikliai komplektuojami su nauja daline hibridine sistema MHEV (angl. Mild Hybrid Electric Vechicle), užtikrinančia dar didesnį patogumą ir efektyvumą ir, važiuojant realiomis eismo sąlygomis, leidžiančia sutaupyti iki 0,7 l/100 km degalų. Aukščiausioje komplektacijoje naujojo automobilio priekinės sėdynės turi itin daug nustatymų ir pritaikomą profilį, taip pat vėdinimo ir masažo funkcijas, dvi atskiras erdvias galines sėdynes (galima ir vientisa sėdynė). Gaivų orą salone užtikrina oro kontrolės sistema su pasirenkamu kvėpinimu, efektyviu kombinuotu aplinkos oro filtru ir jonizatoriumi. Naujasis „Audi A7 Sportback“ gaminamas Nekarlsumo (Vokietija) gamykloje ir Lietuvoje debiutuos 2018 m. vasario mėn. pabaigoje. O jau šį savaitgalį Lietuvoje bus pademonstruotas ir naujasis „Audi A8“.