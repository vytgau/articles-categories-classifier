Apie piką, kaip neišvengiamą dalyką, kaip duotybę, rašiau ankstesniame straipsnyje. Jis buvo ir bus ateityje. Tačiau į pagrindines eismo arterijas tenka įvažiuoti ir važiuojantiems iš šalutinio kelio, važiuojantiems greitėjimo juostomis ar degant raudonam šviesoforo signalui kartu su papildoma lentele. Tose vietose pirmoje eismo juostoje eismas paprastai stringa dėl papildomai įvažiuojančių automobilių iš anksčiau minėtų vietų. Jų įsiliejimo į pagrindinį eismo srautą sėkmė priklauso nuo dviejų vairuotojų, važiuojančių pagrindiniu keliu ir šalutiniu keliu ar greitėjimo juosta. Kelių eismo taisyklių (KET) 4 punktas deklaruoja eismo dalyvių toleranciją vienas kito atžvilgiu, saugumą ir pagarbą kitam. Ne visi vairuotojai vienodai supranta toleranciją ir pagarbą kitiems. Stebint eismą judriose gatvėse pastebimi du vairuotojų, atsidūrusių apsunkintose manevravimo sąlygose, tipai. Vieni iš jų reikalauja užleidimo vos neįsiremdami į pirma eismo juosta važiuojančio automobilio šoną. Toks elgesys ne visada skatina padėti. Brovimasis per jėgą iššaukia kitų vairuotojų teisėtą nepasitenkinimą ir nenorą padėti. Kitas atvejis – kai išvažiuodamas iš į anksčiau minėtos situacijos vairuotojas lėtina greitį, stabteli, laukia, kol atsiras galimybė įvažiuoti į pagrindinį srautą. Toks elgesys visada skatins kitus vairuotojus padėti. Pasitaiko, kad vienoje iš juostų atsiranda kliūtis: stovi automobilis, yra remontuojamas kelias. Vairuotojo dėmesys turi būti koncentruojamas kaip galima toliau, kad iš anksto pastebėtų kliūtis ir priimtų teisingą sprendimą jas apvažiuoti. Dalis vairuotojų , pastebėję priekyje kliūtis, pradeda ruoštis apvažiavimo manevrui, jungia atitinkamos kryties posūkio signalą, lėtina greitį kai iki kliūties dar yra pakankamai nemažas atstumas. Važiuojantieji laisva juosta ne visada vienu metu pamato kliūtį juostoje ir ne visada supranta greta važiuojančio vairuotojo manevro poreikį. Derėtų panašiais atvejais privažiuoti prie pat kliūties ir ruoštis ją apvažiuoti, nes pagal 105 KET punktą važiuojantys laisva eismo juosta privalo praleisti po vieną važiuojantį užimta eismo juosta. Taip elgiantis eismo srauto greitis sumažės tik ties kliūtimi, bet ne iš anksto ir persirikiavimas vyktų sklandžiau, nes toliau manevravimui bus įspėti artėjantys prie kliūties. KET galėtų kliūtimi būti įvardinta ir greitėjimo juostos pabaiga. Tada rikiavimasis tarp juostų vyktų sklandžiau, suprantamiau manevruojantiems vairuotojams. Dabar dėl padėkos avarinės signalizacijos pagalba. KET 64 punkte tokio atvejo nėra. Žinoma, padėkoti už praleidimą galima galvos linktelėjimu, rankos kilstelėjimu. Tačiau tų lempučių spindesys sukelia teigiamas emocijas praleidusiam ir nuteikia pozityviai tolimesniam vairavimui. Kaip paženklinti kelių automobilių važiuojančių kolona, pvz. laidotuvių metu, kai įsiterpti tarp kolona važiuojančiųjų nedera? Kai kurių laidojimo įstaigų darbuotojai išleisdami velionio artimuosius tiesiog pataria įsijungti avarinę signalizaciją. Tačiau tai – KET pažeidimas. Gal eilinio KET papildymo metu derėtų tai įvertinti, nors tokio atvejo nėra kitose ES valstybėse. Baigiasi metai. Kokie jie buvo mums, vairuotojams, parodys statistika. Važiuosime ir kitais. Norėtųsi, kad vieni su kitais sutartume. Saugesnių Naujųjų Metų, vairuojantys kolegos! Komentaro autorius yra vairavimo mokyklos „Juronas“ mokymo vadovas.