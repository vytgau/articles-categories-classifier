Panašu, kad tas vienas procentas Bulgarijos neturi ką slėpti ir ko bijoti, tačiau, apsidraudžiant, vyriausiasis šalies prokuroras nurodė artimiausius tris mėnesius gatvėse stabdyti 435 šalyje registruotus „Lamborghini“, „Ferrari“, „Maybach“, „Rolls-Royce“ ir „Bentley“ markių automobilius ir tikrinti jų savininkus. „France24“ praneša: „Pirmadienį vyriausias Bulgarijos prokuroras nurodė patikrinti visus 435 prabangius „Maybach“, „Bentley“, „Lamborghini“, „Rolls-Royce“ ir „Ferrari“ automobilius, važinėjančius vargingiausios Europos Sąjungos šalies gatvėmis, kurie labai kontrastuoja su daugumos šalies gyventojų vairuojamais kledarais. „Šių patikrinimų tikslas – nustatyti šių transporto priemonių įsigijimo lėšų kilmę ir tai, ar tai nebuvo sukčiavimo mokesčių srityje ir pinigų plovimo rezultatas“, – žurnalistams pirmadienį sakė vyriausio prokuroro atstovė spaudai Rumiana Arnaudova. R. Arnaudova nepasakė, kodėl prokuratūra sutelkė dėmesį į šias penkias markes, tik užsiminė, kad „jų kaina yra labai didelė“. Vyriausybė taip pat nusitaikė į brangaus nekilnojamo turto savininkus ir tikrina visus, kurie 2015 ir 2016 metais butui ar namui įsigyti nepagailėjo daugiau kaip 300 tūkstančių dolerių (242 tūkstančių eurų). Pasak pranešimo, Bulgarija spaudžiama Europos Komisijos atsigręžti į nuolatinį nesugebėjimą kovoti su organizuotu nusikalstamumu ir įveikti korupciją. Policija pradeda nuo to, kur pinigai yra akivaizdžiausi. Galbūt vertėtų kelis artimiausius mėnesius tikrinti Bulgarijos klasifikuotų skelbimų svetaines ir pasidomėti, ar kas nors nesistengia žūtbūt atsikratyti kažko gražaus. Neverta net abejoti, kad „Dacia“ rinka netrukus suklestės, ironiškai pastebi straipsnio autoriai.