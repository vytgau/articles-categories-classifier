Anot gamintojų, dabar visi čekų markės miesto visureigių pavadinimai prasidės raide „K“ ir baigsis „Q“. „Karoq“, kaip ir neseniai pasirodęs jo didesnysis „brolis“ „Kodiaq“, sukurtas naudojant „Škoda“ markę valdančios „Volkswagen Group“ modulinę platformą MQB, tad abu modeliai turės daug bendrų bruožų. Naujame visureigyje bus montuojami 115-190 AG galios 1-2 litrų darbinio tūrio varikliai, be to, žadama, kad bus pasiūlyta ir hibridinė jėgainė, kurios duomenys dar neatskleidžiami, bei naujuose „Volkswagen Golf“ debiutavęs 1.5 litro benzininis agregatas. Neatskleidžiamos ir naujojo automobilio nuotraukos, nors internete klaidžioja keli paparacių kadrai. Tačiau jau žinoma, kad kompaktiškojo krosoverio ilgis sieks 4,38 metro, plotis – 1,84 metro, aukštis – 1,6 metro, o ratų bazė – 2,63 metro. Nepaisant kompaktiškumo, bagažinės tūris – 521 litro, kuris gali išaugti iki 1630 litrų sulanksčius galines sėdynes arba iki 1810 litrų galinę krėslų eilę tiesiog išėmus. „Škoda“ tvirtina, kad miesto visureigiai ateityje bus labai svarbi įmonės gamybos kryptis.