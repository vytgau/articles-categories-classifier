„Važiuoklė man jau daug metų įprasta „BirelART“, tik variklis ir padangos kitokios. Žinau, kad OKJ už „ROK Junior“ šiek tiek greitesnis, bet neabejoju, kad susitvarkysiu. Kitą savaitę turėsime testus Italijoje ir tikiuosi, kad prie technikos greitai priprasiu“, – optimistiškai prieš svarbiausią sezono startą nusiteikęs G. Grinbergas. Šiemet pagrindinis lietuvio tikslas buvo pergalė Italijos „ROK Junior“ klasės čempionate. 9 etapų seriale buvo pergalių ir vidutiniškų rezultatų, bet paskutiniame etape Castelletto trasoje pavyko iškovoti nugalėtojo titulą. Jau kitą dieną su lietuviu susisiekė gamyklinės „BirelART“ komandos vadovas ir pasiūlė jų gretose startuoti pasaulio čempionate. „BirelART“ – vienas iš 3 didžiausių gokartų gamintojų pasaulyje. Tai lyg „Ferrari“ „Formulėje 1“, o vienas iš kompanijos savininkų yra FIA prezidento sūnus Nicolas Todt'as. Jis taip pat vadovauja „Formulės 2“, GP3 ir DTM komandoms, bei yra F1 lenktynininko Felippe Massa agentas. „Žinoma, kartingas tai ne F1 ir net labai geri pasiūlymai čia turi savo skaičius eurais. Mūsiškis, dėl geru rezultatų, yra beveik dvigubai mažesnis nei įprastas, bet visi kaštai vis tiek sudaro penkiaženklį skaičių. Įprastai mes savo planus ir biudžetą naujam sezonui susiplanuojame gerokai prieš sezono pradžią. Šiemet sėkmingai visus planus įvykdėme, o dalyvavimas FIA OKJ pasaulio čempionate nebuvo planuotas, bet tokio pasiūlymo negalėjome atsisakyti“, – kalbėjo G. Grinbergo tėtis Darius Grinbergas. Tokį biudžetą tikrai nelengva suformuoti vos per mėnesį, tačiau pirmieji į pagalbą atskubėjo didžiausias sporto prekių tinklas Baltijos šalyse „Sportland“ ir autovežių, konvejerių gamybos bei metalo apdirbimo lyderis regione „Rimo“. Pasak „Sportland“ vadovo Juro Vėželio, įmonė visuomet atkreipia dėmesį į jaunus ir perspektyvius atletus, ir padeda jiems siekti sporto aukštumų. „Rimo“ įmonės vadovas Rimantas Blažulionis nedaugžodžiauja, bet jo autoritetas automobilių sporto pasaulyje neginčijamas. Daugybę metų už lenktyninio automobilio vairo praleidęs ir daug pergalių trasose pasiekęs verslininkas šiuo metu lenktynėse nebedalyvauja. Didžiausias jo rūpestis – modernios gamyklos Kaune rajone plėtra, tačiau nuo autosporto nepavyko toli pabėgti. Po milžiniško autovežių surinkimo pastato grindimis įrengtoje operacinės švara blizgančioje patalpoje sustingę spindi jo lenktyniniai BMW ir „Honda“. R. Blažulionis paslaptingai šypsosi paklaustas ar šie monstrai dar palies padangomis asfaltą, tačiau šiemet „Rimo“ logotipas bus matomas ne tik kartingo pasaulio čempionate. Jį įsidėmėjo ir visi Europos ralio kroso čempionato gerbėjai, nes „Rimo“ vardu papuošta „Škoda“ S1600 klasės finale trečioje vietoje finišo liniją kirto sensacingas čempionato debiutantas tauragiškis Rokas Baciuška.