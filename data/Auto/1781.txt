„Mane jau kurį laiką piktina Vilniaus troleibusų vairavimo ypatumai. Nuolat matau, kad T. Kosciuškos g. link Olandų žiedo važiuojantys troleibusai per kamščius „šoka“ į antrą eismo juostą, kadangi ja transporto priemonės juda kiek greičiau. Važiuodami kaire juosta troleibusai jokiam kairiam posūkiui nesiruošia, priešingai – prieš žiedą vėl „braunasi“ atgal į dešinę, kad išlaipintų keleivius ten esančioje stotelėje“, – piktinosi Ramūnas. Vyras sako, kad iki šiol tokį troleibusų vairuotojų įžūlumą toleravo iki kol vieną dieną jo kantrybės taurė buvo perpildyta. „Tokius vairuotojų vairavimo ypatumus būčiau toleravęs, tačiau šiandien kantrybės taurė persipildė – supratau, kad nesudrausmintas įžūlumas progresuoja ir ne tik didina spūstis mieste, tačiau netgi kelia grėsmę žmonėms. Važiuodamas Šeimyniškių gatve link Žirmūnų žiedo, pravažiavęs sankryžą su Rinktinės g., buvau tiesiogine to žodžio prasme užblokuotas 9 maršruto troleibuso. Vairuotojas, matomai, taip skubėjo, kad nutarė keleivius išlaipinti neįsukdamas į stotelę, kad neprarasti „pozicijų“. Keleiviai buvo priversti šokti iš troleibuso į vidurį gatvės ir pasikliauti likimu, kad sėkmingai pasieks šaligatvį“,– pasakojo Ramūnas Vyras sako, kad nesupranta kodėl nėra imamasi jokių priemonių viešojo transporto vairuotojams sudrausminti. „Matydamas tokius sistemingus pažeidimus svarstau, kodėl šios problemos niekas nesprendžia? Ar policija yra akla, ar troleibusų „mafija“ už policijos stipresnė, o gal normalu šitaip važinėti?“, – klausia vilnietis. Formaliai kelių eismo taisyklių nepažeidžia Lietuvos kelių policijos tarnybos vyresnioji specialistė Marija Kazanovič tokias situacijas aiškina labai paprastai. „Troleibusai, kaip ir kitos transporto priemonės, gali važiuoti antra eismo juosta, manevruoti ir pan., tiek, kiek tai nėra draudžiama Kelių eismotaisyklėse. Kelių eismo taisyklės draudžia laipinti autobuso keleivius į ir iš važiuojamosios dalies pusių“, – aiškina policijos atstovė. Kelių eismo taisyklės sako, kad vairuotojas turi teisę keisti važiavimo juostą iki kelio ženklo Nr. 507 „Eismo kryptis sankryžoje“ pastatymo vietos. Be to, vairuotojas gali kirsti skiriamąją kelio juostą pagal Kelių eismo taisyklių 3 priedą 1.5 „Siaura brūkšninė linija, kurios brūkšniai tris kartus trumpesni už tarpus, skiria priešingų krypčių transporto srautus ir žymi eismo juostų ribas. Šią liniją leidžiama kirsti iš abiejų pusių. „UAB Vilniaus viešasis transportas“ laikinai generalinio direktoriaus pareigas einantis Rimantas Markauskas tokį viešojo transporto vairuotojų manevravimą teisina privalomu eismo tvarkaraščių laikymųsi. „Viešojo transporto vairuotojai privalo laikytis patvirtintų eismo tvarkaraščių.Todėl, norėdami važiuoti pagal tvarkaraštį ir laiku pervežti keleivius, vairuotojai manevruoja iš vienos eismo juostos į kitą, taip siekdami išvengti vėlavimų ir suteikti kokybiškas viešojo transporto paslaugas“, – aiškina R. Markauskas. Vairuotojus bando drausminti R. Markauskas sako, kad keleivių saugumas yra pats svarbiausias dalykas, todėl minėto atvejo metu, kai keleiviai buvo išlaipinti nepasiekus stotelės, troleibuso vairuotojas jau yra nustatytas. „Šiuo minimu atveju, vairuotojo asmenybė yra nustatyta, o pats vairuotojas yra iškviestas pokalbiui su departamento direktoriumi. Šio troleibuso vairuotojui bus pritaikyta drausminė nuobauda“, –patikino „Vilniaus viešasis transportas“ direktorius. Kalbėdamas apie bendrą situaciją miesto gatvėse R. Markauskas atvyrauja, kad tokios ir panašios situacijos yra ne dėl ko kito, kaip infrastruktūros trūkumo. „Šią ir panašias problemas galima išspręsti imantis infrastruktūrinių sprendimų, pertvarkant miesto gatvių tinklą ir eismo sistemą, suteikiant didesnį prioritetą viešajam transportui. Tai padarius, sumažėtų viešojo transporto vėlavimai ir pagerėtų viešojo transporto paslaugų kokybė“, – sako R. Markauskas.   