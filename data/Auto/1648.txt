Tuomet jo visų detalių būklę kruopščiai įvertino „Dekra“ specialistai. Visa tai pateikiama išsamioje ataskaitoje. Tad gero skaitymo, ir tikimės, kad ši informacija padės lengviau apsispręsti ieškant naudoto automobilio. 100 000 km su 2010 m. „Škoda Yeti 1.8 TSI 4x4 Experience“: tikrojo „Yeti“ paslaptys Su „Yeti“, „sniego žmogumi“ iš Čekijos, „Auto Bild“ komanda praleido dvejus metus ir įveikė 100 000 km. Dabar jie žino visas jo paslaptis. Apie Yeti (sniego žmogų) sukurta daug įvairių ir keistų legendų. Ar tai kažkoks padaras iš pasakos? Sniego žmogus? O gal tai iki šiol nežinomos veislės lokys? Šiuo klausimu negalime tikėti net garsiu Himalajų alpinistu ir keliautoju Reinholdu Messneriu, kuris teigia, kad per vieną savo ekspedicijų buvo sutikęs sniego žmogų. Išties, išretėjusiame kalnų ore galima pamatyti ir ne tokių keistų dalykų... Taigi mes geriau remsimės tikrais faktais. Vienintelis iki šiol žinomas „Yeti“ – tai iš skardos ir įvairių mazgų su alyva pagamintas kompaktinis SUV iš Čekijos. Jis priklauso „Škoda“ automobilių šeimai, o pirmą kartą Europoje pastebėtas 2009 metais. 2010 m. balandžio 20 d. prie „Auto Bild“ ilgalaikio maratono automobilių komandos prisijungė vienas kampuotas sniego žmogus. Vietoj kailio jis turėjo melsvą metalizuotos spalvos apdarą ir keturias varančiąsias „letenas“, o sukimo momento paskirstymas tarp ašių gali keistis santykiu nuo 96:4 iki 10:90 proc. (priekis/galas) – štai kodėl jis taip tvirtai laikėsi ant slidaus kelio. Be to, kitaip nei sniego žmogus, jis visiškai nebuvo bailus. Ir nieko stebėtino. Šios benzininės „turboširdies“, paslėptos už grotelių su simpatiškomis didelėmis akimis, pasiekimai verti pasididžiavimo. Tiesa, kai kuriems šį čekų SUV bandžiusiems mūsų kolegoms nepatiko, kad šaltuoju metų laiku užvedamas 160 „arklių“ benzininis variklis dunda kaip dyzelinis. Nepaisant to, testo dienoraštis buvo pilnas komplimentų. „Šis turbovariklis turi savo nasrus! Galią paskirsto tolygiai visame apsukų diapazone“, – toks įrašas pasirodė jau po pirmos ilgesnės kelionės. Giriami buvo ir efektyvūs stabdžiai, ir aiškiai prognozuojamas vairo sistemos veikimas. Šių žodžių autorius tikrai nepersistengė, nes kasdien važinėja „BMW M3“ automobiliu ir dažnai dalyvauja lenktynėse. Energingas variklis – ne vienintelė staigmena, kurią mums pateikė „Yeti“. Dauguma SUV automobilių panašūs, o štai čekų modelis iš minios aiškiai išsiskiria savitu „dėžutės“ dizainu. Jaunas šeimas jis vilioja vykusiu dinamikos ir funkcionalumo deriniu. Testo dienoraštis tai patvirtina: „Labai vikrus ir visapusiškas automobilis, kuris turi savyje ir mažo išdykėlio savybių“. Kaip ir dera išdykėliui, „Yeti“ kartais persistengia. Pavyzdžiui, kai kalbama apie važiuoklės ir 17 colių žemo profilio padangų suderinamumą – šis duetas buvo gana prastas, nes kiekvieną didesnę duobę negailestingai pajusdavo visi sėdintys automobilyje. Padėtis pagerėjo tik vasarines padangas pakeitus į 215/60 R16 dydžio žiemines ir praėjus šiek tiek laiko: antroje testo dalyje amortizatoriai pagaliau prisiminė, kad pagrindinė jų užduotis slopinti kelio nelygumus, o ne... tikrinti keleivių dantų plombų tvirtumą. Vis dėlto ne tai didžiausias „Škoda“ SUV automobilio trūkumas. „Yeti“ su šiuo varikliu kankina akivaizdžiai per didelis apetitas degalams. „Važinėjant kasdien sumažinti sąnaudas daugiau nei iki 10 l/100 km neįmanoma“, – šis testo dienoraščio įrašas nepalieka jokių abejonių dėl didoko ištvermės maratono dalyvio troškulio. Viso ilgalaikio testo metu 100 km kelio šiam sniego žmogui vidutiniškai reikėjo net 11,7 l benzino. Tiesa, „Yeti“ dažnai ir greitai važinėdavo greitkeliais, buvo naudojamas ir kaip tikras darbinis arklys (mūsų patarimas šį SUV pirkti su išmontuojamu kabliu), vis dėlto kartais didesnės nei 16 l/100 km momentinės sąnaudos net ir didžiausius „Škoda“ gerbėjus privertė tylėti, kai šie su vis didesne baime stebėjo žaibiškai krintantį degalų lygį. Į čekų automobilio privalumų sąrašą tikrai derėtų įtraukti erdvų ir nepaprastai funkcionalų saloną. Galines sėdynes galima atskirai stumdyti, lankstyti ir išiminėti – tokio sprendimo nesigėdytų nė vienas kompaktinis vienatūris. Kaip ir bagažinės, kurios talpa net 1760 l. Jei „Yeti“ viduje dar būtų ir dušas, ilgose kelionėse jis laisvai galėtų atstoti brangų viešbučio kambarį. Vienas bandytojų, didelis kempingų ir tolimų kelionių gerbėjas, paliko tokį įrašą dienoraštyje: „Išmesti lauk sėdynes, padėti čiužinį – ir pirmyn į roko festivalį. Gaila, kad prieš 20 metų neturėjau tokios mašinos“. Deja, reikia būti sąžiningais ir pripažinti, kad atlenkus galines sėdynes įprasta bagažinės talpa (405 l) mažoka kompaktinių SUV klasės automobilių atstovui. Santūrų entuziazmą žadino ir vidaus apdailos kokybė. Galinių sėdynių mechanizmas kėlė šiokį tokį pavojų mūsų pirštams, tačiau šiaip viskas darė gerą įspūdį. Deja, to pasakyti negalima apie medžiaginės apdailos kokybę bei kilimėlius. „Jie tarsi stiprus magnetas traukia purvą, o paskui niekaip nenori jo atiduoti,“ – byloja testo dienoraščio įrašas. Artėjant ištvermės maratono pabaigai sėdynių audinys taip pat vertė norėti daugiau. Be viso to „Škoda“ sniego žmogus atskleidė dar kelis smulkius ir vieną rimtą trūkumą. Kai kalbama apie smulkius, derėtų išvardyti greitai perdegančias lemputes, blogai pritvirtintas galinių durelių apsaugines juosteles, sugedusį langų atidarymo mechanizmą ir galinį kairįjį centrinį užraktą (tai atsitiko jau servise, prieš pat visišką automobilio išardymą). O rimtas trūkumas? Tai gamyklinė „Škoda“ navigacijos sistema, turinti garsų ir pasitikėjimo vertą vardą „Amundsen“. Deja, jei ja tektų naudotis norvegų keliautojui, jis daug ko nerastų, o Šiaurės ir Pietų ašigaliuose tikrai nebūtų pabuvojęs. Navigatorius veikė nepaprastai lėtai, erzino jo neaiškus ir nepatogus naudoti liečiamasis ekranas. Be to, visus Vokietijoje atliekamus kelio remonto darbus jis automatiškai priskirdavo prie eismo kliūčių, dažnai net tada, kai kelyje nebuvo jokios spūsties. Todėl be reikalo teko daryti daug apylankų. Mūsų kolegos piktinosi: „Navigatorius mane nervina“, „Be GPS būtų daug paprasčiau“. Negerai ir tai, kad sistema negalėjo daryti dviejų dalykų vienu metu: arba klausaisi CD, arba naudojiesi navigatoriumi. Padėtį gerina degalinių paieškos funkcija: kai prietaisų skydelyje užsidega degalų lemputė, „Amundsen“ automatiškai rodo visas greta esančias degalines. Jei ne tai, tiesiog būtume išmetę GPS pro langą, nepaisant jo patrauklios kainos (tada ji kainavo vos 470 eurų). Nešiojami tokie prietaisai kainuoja gerokai mažiau, bet daug geriau veikia. Beje, apie pinigus: „Yeti 1.8 TSI 4x4 Experience“ pirkimo metu kainavo 21 tūkst. eurų, o užsisakius keletą priedų iš papildomos įrangos sąrašo, jo kaina išaugo dar beveik 3 tūkst. eurų. Visiškai išardžius automobilį ir viską nuodugniai apžiūrėjus, buvo pateiktas teigiamas įvertinimas – visi pagrindiniai elementai puikiai išlaikė ištvermės maratoną. Nuvylė tik alyvos sąnaudos: 100 000 km atstumui prireikė 8 litrų. Matavimai ant galios matavimo stendo atskleidė daug mažesnę galią, nei žada gamintojas – 150,6 vietoj 160 AG. Apibendrindami, tvirtai sakome: palyginti su tikru sniego žmogumi, mūsų maratono dalyvis visiškai nebijojo žmonių. Net priešingai – jis greitai pelnė visų jį bandžiusiųjų simpatiją. Juk kitaip būti ir negalėjo! Gedimai ir remontai 30 580 km Pritvirtinta atsilaisvinusi galinių dešiniųjų durelių slenksčio apsauga (pagal garantiją). 47 998 km Pakeista tarpinė tarp ratų arkos ir galinių kairės pusės durelių (pagal garantiją). 81 600 km Pakeista perdegusi gabarito žibinto lemputė (paslauga atlikta firminiame servise, 8,40 Eur). 90 500 km Pakeistos valstybinio numerio apšvietimo lemputės (8,70 Eur). 91 470 km Pakeista kairiojo priekinio rūko žibinto lemputė (20,85 Eur). Komentarai išardžius po testo: po 100 000 km (beveik) nematyti nusidėvėjimo požymių Kai įveikęs ištvermės maratoną mūsų „Yeti“ sugrįžo į Mlado Boleslove esančią gamyklą, jį iš karto apsupo mechanikų ir inžinierių minia. Tai parodo, kaip svarbu buvo visiems kuo greičiau sužinoti galutinį šio testo įvertinimą. Gerai, kad kartu su jais buvo „AutoTIP“ (čekiška „Auto Bild“ versija) žurnalo atstovas. Skaudžiausiai į visą šią sumaištį reagavo pats pacientas: nepaisant didžiausių pastangų, mums nepavyko užrakinti galinių kairiųjų durelių. Neveikė ir lango atidarymo mechanizmas. Prastos prognozės prieš automobilio išardymą? Greitai paaiškėjo, kad be reikalo ir per daug baiminomės. „Dekra“ eksperto protokole matyti vien tik smulkios pastabos. Pavyzdžiai? Subraižytas prietaisų skydelio plastikas, ištraukyti vairuotojo sėdynės gobeleno siūlai ir sugadintas „Škoda“ ženkliukas ant bagažinės. Dar mūsų dėmesį patraukė alyva „aprasojusi“ priekinio dešinio pusašio apsauginė guma ir sulūžę akumuliatoriaus dėžutės dangtelio fiksatoriai. Prastai atrodė ir atsilupę galinių durelių sandarinimo tarpikliai. Trumpai tariant – nieko labai rimto. Daug svarbiau tai, kad visi pagrindiniai mazgai – variklis, transmisija, išmetamųjų dujų sistema, pakaba ir uždaros ertmės (viduje nematyti nė mažiausių korozijos požymių) – puikiai atlaikė testą. Reikėtų pabrėžti ir tai, kad „Yeti“ 100 000 kilometrų įveikė su vienu stabdžių trinkelių ir diskų komplektu. Viskam pasibaigus džiugu buvo vieno „Škoda“ darbuotojo veide matyti pasirodžiusį pasitenkinimą ir pasididžiavimą. Taip turėtų reaguoti ir visi „Škoda Yeti“ savininkai. Šio sniego žmogaus laiko tėkmė negąsdina! Išvada Puikus 6– įvertinimas ir nuostabi 15 vieta ilgalaikių testų suvestinėje. Atsitiktinumas? Nemanome, nes tokiu pačiu rezultatu ištvermės maratoną šiek tiek anksčiau baigė „Škoda Octavia II“. Trumpai tariant – garbė „Škoda“ automobilių gamintojui, kuris sugeba išlaikyti aukštą lygį.  Tiesa, „Yeti“ ilgalaikis testas palieka šiokį tokį nevisiško sotumo jausmą, nes rezultatas galėjo būti dar geresnis. Jei ne nuolat perdegančios lemputės ir kai kuriais atvejais prasta darbo kokybė (galinių durelių sandarinimo tarpikliai), mūsų simpatiškas sniego žmogutis galėtų net užšokti ant prizininkų podiumo. Beliko aptarti variklį. Ar 1.8 TSI – geras sumanymas? Jis tikrai nekelia tiek rūpesčių, kiek, pavyzdžiui, 1.2 ar 1.4 TSI, bet sunaudoja daugokai benzino. Mūsų patarimas – verčiau rinktis „Yeti“ su 2.0 TDI/140 AG dyzeliniu motoru. Galutinis įvertinimas 6– Techniniai gamintojo duomenys Variklis – tipas/cilindrų sk./vožtuvai: turbobenz./L4/16 Darbinis tūris (cm3): 1798 Maks. galia AG esant aps./min.: 160/4500 Maks. sukimo momentas (Nm esant aps./min.): 250/1500 Maks. greitis (km/h): 200 Pavarų dėžė: 6/mech. Stabdžiai – priek./gal.: Disk. vent./disk. Ilgis/plotis/aukštis (mm): 4223/1793/1691 Padangų dydis: 225/50 R 17 Automobilio svoris/kraulumas (kg): 1566/484 Bagažinės talpa (l): 405/1760 Degalų bako talpa (l): 60