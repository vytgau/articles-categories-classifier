„Šis projektas yra puikus pavyzdys, parodantis, kad Lietuvoje mes turime stiprią gynybos ir saugumo pramonę, kuri geba įgyvendinti išskirtinius užsakymus ne tik Lietuvos, bet ir tarptautiniu lygiu“, – pranešime žiniasklaidai cituojamas Lietuvos gynybos ir saugumo pramonės asociacijos (LGSPA) direktorius Rosvaldas Gorbačiovas. Bendrovė „Altas komercinis transportas“, LGSPA narė, jau turi patirties gaminant konvojavimui skirtas transporto priemones bei greitosios medicinos pagalbos automobilius tiek Lietuvos, tiek užsienio rinkoms, o šiuo metu įgyvendina neeilinį mūsų šalies policijos užsakymą – čia kovo mėnesį bus baigti gaminti mobiliais policijos biurais vadinami 114 automobilių, kurie kasdienį policijos darbą leis pakelti į naują kokybės lygį. „Eksportuojame apie 85 proc. produkcijos, tad esame įgyvendinę nemažai įvairių užsakymų gaminant specialiosios paskirties transportą užsienyje, tarp jų – gynybos ir saugumo poreikiams. Kai kuriose srityse, pavyzdžiui, keleivinio transporto, esame vieni lyderių Skandinavijos šalyse. Mūsų įmonėje yra lankęsi stambių gynybos srityje dirbančių užsienio korporacijų atstovai, kurie teigiamai įvertino turimus pajėgumus, kompetencijas ir mato didelį potencialą įgyvendinti bendrus projektus. Didieji užsienio šalių partneriai ypač vertina gamybos procesų skaidrumą ir inžinerinę kompetenciją. Mūsų įmonėje tam skiriamas didelis dėmesys: investuojame į programinę įrangą, nuolat tobuliname esamus procesus. Todėl mums labai džiugu, kad galėsime reikšmingai prisidėti prie Lietuvoje įgyvendinamų projektų, ir ypač tokiame svarbiame visuomenei sektoriuje, kaip saugumas“, – sako bendrovės „Altas komercinis transportas“ generalinis direktorius Edvardas Radzevičius. Modernią gamyklą Avižienių seniūnijoje netoli Vilniaus turinti bendrovė laimėjo Lietuvos policijos departamento paskelbtą konkursą, kurio vertė – 4,9 mln. Eur. Naujieji policijos automobiliai bus aprūpinti pagrindinėmis kasdieniam policijos darbui būtinomis priemonėmis: juose bus sukurtos darbo vietos 3-4 policijos pareigūnams, kurie nevažiuodami į komisariatą galės iš karto surašyti protokolą ar atlikti kitus būtinus veiksmus. Automobiliuose bus įrengtos ir mini areštinės, kuriose bus galima laikinai laikyti iki dviejų pažeidėjų, taip pat įrengtos specialios nišos ginklams, neperšaunamoms liemenėms ar vadinamiesiems „ežiams“ (priverstinio automobilių stabdymo priemonėms) laikyti. Visuose automobiliuose bus elektros lizdai, kondicionieriai, specialus apšvietimas, vaizdo kameros viduje ir išorėje. Nuo greitosios pagalbos automobilių iki konvojavimo transporto „Altas komercinis transportas“ yra antrojo etapo specializuotų automobilių gamintojas, kaip žaliavą gamybai naudojantis „Volkswagen“, „Mercedes-Benz“, „Iveco“, „MAN“ ir kitų automobilių bazes.  „Bazinis automobilis mums yra kaip žaliava. Specialiai mūsų poreikiams pirmojo etapo gamintojai pateikia tik iš dalies sukomplektuotus bazinius automobilius, kurie neturi nieko, išskyrus metalinį furgoną. Dažnu atveju nebūna nei langų, nei durų. Metaliniai kėbulai pergaminami pagal konkretų užsakovų poreikį ir neretai išpjaustymai būna tokie drastiški, kad norint išlaikyti bazinio automobilio garantijas, yra privaloma gauti specialius bazinio automobilio gamintojo sutikimus. Dažnai automobilio konstrukcija taip stipriai pakeičiama, kad mums tenka prisiimti didžiąją dalį atsakomybės už galutinį produktą“, – pasakojo E. Radzevičius. Jis pridūrė, kad vidaus įrangos sumontavimas jau yra paprastesnė gamybos etapo dalis, nors į vieną mažąjį autobusą vidutiniškai sumontuojama apie 500 unikalių detalių. Pasak E. Radzevičiaus, dėl didelės užsakymų specifikos bei įvairovės bazinių automobilių gamintojai paprastai neturi tokių technologinių ir gamybinių pajėgumų, kad galėtų taip greitai ir kokybiškai pagaminti specialiosios paskirties automobilius, kurių funkcija gali būti pati įvairiausia: nuo autobuso keleivių pervežimui ar greitosios medicinos pagalbos automobilių iki specialiosioms operacijoms skirtų transporto priemonių gynybos ir saugumo sektoriui. Specialioje linijoje kasdien pagaminama po tris automobilius „114 automobilių policijai mes pagaminsime mažiau nei per dešimt savaičių – suderinus gamybos procesą pro gamyklos vartus per dieną išvažiuos po tris automobilius. Tai yra labai geras rezultatas. Per tokį trumpą laiką pagaminti tokį didelį kiekį specializuotų automobilių mums leidžia išskirtinė praktinė patirtis, gerai išplėtoti gamybos pajėgumai bei gamyboje naudojamos inovacijos“, – teigė bendrovės generalinis direktorius. Įgyvendinant policijos užsakymą iš pradžių buvo pagamintas prototipas, o vėliau jo pagrindu ir kiti automobiliai. Gamyba vyksta specialiai šiam projektui parengtoje linijoje, į kurią kas tris valandas vienas automobilis įvažiuoja ir vienas iš jos išvažiuoja. „Policija turėjo aiškią viziją, kokių automobilių jiems reikia, o viską sukūrė ir nuo pradžios iki pabaigos įgyvendino pati įmonė. Tai pareikalavo daug specifinių žinių, išskirtinės patirties, tikslumo. Galime tik pasidžiaugti, kad tokie projektai įgyvendinami ir Lietuvoje, mūsų gynybos ir saugumo pramonės“, – pažymėjo LGSPA direktorius R. Gorbačiovas. Pasak asociacijos direktoriaus, tai, kad vietos saugumo sektoriui skirtą produkciją gali gaminti Lietuvoje veikianti įmonė, svarbu ir dėl to, kad gaminiai yra specifiniai: čia svarbi betarpiška komunikacija, konkrečių poreikių nustatymas, greitas aptarnavimas prieš ir po užsakymo įgyvendinimo. „Tai ir mūsų specialistų įvertinimas. Akivaizdu, kad mes Lietuvoje galime įgyvendinti net pačius sudėtingiausius projektus ir svarbiausia, padaryti tai kokybiškai ir laiku. Tai didelė nauda ir Lietuvos ekonomikai, nes lėšos lieka mūsų šalyje“, – pastebi R. Gorbačiovas.