Važiuosime greičiau Lengvaisiais automobiliais, motociklais ir triračiais nuo balandžio 1 iki spalio 31 dienos automagistralėse leidžiama važiuoti ne didesniu kaip 130 kilometrų per valandą greičiu, greitkeliuose – ne didesniu kaip 120 kilometrų per valandą greičiu. Lapkričio-kovo mėnesiais važiavimo greitis ribojamas iki 110 km/val. Be to, kelių eismo dalyviams privalu žinoti, jog, kad visus metus gyvenvietėse visoms transporto priemonėms leidžiama važiuoti ne didesniu kaip 50 km/val., žvyrkeliuose – ne didesniu kaip 70 km/val., paprastuose užmiesčio keliuose – ne didesniu kaip 90 km/val. greičiu, jeigu kelių eismo ženklai nenurodo kitaip. Vairuotojas ir keleiviai, važiuodami transporto priemone su įrengtais saugos diržais, privalo juos prisisegti. Važiuodami mopedu, motociklu, triračiu, visų rūšių keturračiais, vairuotojas ir keleiviai privalo naudoti motociklininkų apsaugas (motociklininkų šalmus, akių apsaugos nuo sužeidimo priemones). Galima keisti padangas Nuo balandžio pirmosios jau galima eksploatuoti automobilius su vasarinėmis padangomis. Nuo balandžio 10 iki spalio 31 dienos draudžiama eksploatuoti transporto priemones su dygliuotomis padangomis. Vairuotojai, kurie važinės dygliuotomis padangomis po balandžio 9 dienos rizikuoja netekti techninės apžiūros kortelės. Taip pat verta atminti, kad už ne vietoje išmestą padangą gali tekti atlyginti daugiau kaip 140 eurų aplinkai padarytą žalą. Nemokamai priimti senas padangas privalo visi padangų platintojai, tarp jų ir prekybos centrai, kuriuose jos perkamos. Šiuo atveju atiduodamos padangos turi būti skirtos tam pačiam transporto priemonės tipui, o atiduodamų padangų skaičius atitikti perkamų padangų skaičių. Be papildomo mokesčio senos padangos priimamos ir jas keičiant autoservisuose. Čia nemokamai priimamos visos transporto priemonių techninės priežiūros ir remonto metu susidariusios atliekos. Fiziniai asmenys gali senas padangas atvežti ir nemokamai palikti didelių gabaritų atliekų surinkimo aikštelėse. Paprastai šios aikštelės nemokamai priima iki penkių padangų. Juridiniams asmenims rekomenduojama kreiptis į padangų atliekas tvarkančią įmonę ir jas atiduoti pagal padangų atliekų perdirbimo ir panaudojimo sutartį. Policijos atmintinė Lietuvos policija primena, kad vairuotojai ir keleiviai turi pasirūpinti savo saugumu: – Važiuodami transporto priemone su įrengtais saugos diržais, vairuotojas ir keleiviai privalo juos užsisegti. – Žemesni kaip 135 cm ūgio vaikai lengvuoju ar krovininiu automobiliu vežami prisegti jų ūgiui ir masei pritaikytomis vaikų prisegimo sistemomis, t. y. naudojamos specialios sėdynės. – Važiuodami mopedu, motociklu, triračiu, visų rūšių keturračiais, vairuotojas ir keleiviai privalo naudoti motociklininkų apsaugas (motociklininkų šalmus, akių apsaugos nuo sužeidimo priemones). Išskyrus atvejus, kai minėtos transporto priemonės turi kėbulą (kabiną) ar įmontuotus stogo saugos lankus, kurių paskirtis apsaugoti vairuotoją (keleivį) nuo smūgių, ir yra įrengti saugos diržai. Eisme dalyvaujančioje motorinėje transporto priemonėje (išskyrus mopedą, motociklą be priekabos), traktoriuje, savaeigėje mašinoje turi būti: – Avarinio sustojimo ženklas ir tiek gesintuvų ir pirmosios pagalbos rinkinių, kiek nustato techniniai motorinių transporto priemonių ir jų priekabų reikalavimai. – Kiekvienoje eisme dalyvaujančioje motorinėje transporto priemonėje, traktoriuje, savaeigėje mašinoje turi būti ryškiaspalvė liemenė su šviesą atspindinčiais elementais. – Transporto priemonėje draudžiama įrengti greitį matuoti trukdančias priemones ir daiktus. – Viešajame eisme dalyvaujančių motorinių transporto priemonių, priekabų reikiamą techninę būklę, registravimą ir privalomąjį draudimą užtikrina transporto priemonės valdytojas.