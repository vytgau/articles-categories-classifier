Tyrimams ir naujai įkrovimo punktų infrastruktūrai skirtos lėšos, kaip tikimasi, padės Jungtinei Karalystei užsitikrinti lyderės pozicijas elektrinių ir autonomiškų transporto priemonių gamybos sektoriuje. Tokius lūkesčius išsakė Didžiosios Britanijos karalienė Elžbieta II sakydama kalbą susirinkusiesiems į birželio 21 d. vykusį oficialų Parlamento sesijos atidarymą. Vyriausybės vertinimu, sėkmingas technologijos pritaikymas iki 2035 metų gali net 28 mlrd. svarų sterlingų (31,7 mlrd. eurų) papildyti šalies ekonomiką. Siekiant šio tikslo vyriausybė ketina imtis tam tikrų toliau išvardytų priemonių, rašo europe.autonews.com. • Papildyti privalomojo automobilių draudimo nuostatas, kad jos galiotų ir savavaldžių transporto priemonių atveju; • Užtikrinti, kad iki 2050 metų beveik visų automobilių ir furgonų emisijų rodikliai būtų nuliniai; • Suteikti Vyriausybei teisę reikalauti, kad šalia greitkelių esančiose automobilių techninės priežiūros centruose ir didelėse degalinėse būtų leista įrengti elektromobilių įkroviklius; • Reikalauti nustatyti įkrovikliams taikytinus standartus, kad pavyktų užtikrinti visų tipų transporto priemonėms tinkamų įkroviklių montavimą; • Investuoti 200 mln. svarų sterlingų (226,8 mln. eurų) į mokslinius tyrimus ir autonomiškų automobilių testavimą, o dar 600 mln. (680,5 mln.) – į itin mažą teršalų išmetimą užtikrinančių technologijų kūrimą. Būtent tokią sumą ir ketina skirti pastarosios Parlamento sesijos laikotarpiu. Įmonės, anksčiau būgštavusios, kad visas jėgas ministrė pirmininkė Theresa May gali skirti Didžiosios Britanijos išstojimui iš ES, todėl tokios problemoms kaip oro tarša gali likti antraeilėmis, paskelbtomis priemonėmis atrodė patenkintos.