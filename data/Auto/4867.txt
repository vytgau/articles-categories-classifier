Grįžo lapkritis – grįžo ir rūpesčiai dėl padangų. Važiuoti senomis dar vieną sezoną ar ieškoti naujų? Kokias išsirinkti? Ir kur bei kada jas keisti? Šie klausimai kasmet sukasi vairuotojų galvose prasidėjus šaltajam metų laikui. Autoservisuose ir padangų prekybos vietose dabar eilės, visi skuba pasikeisti ratus. Vis dėlto nuo darbo trumpam atitraukę specialistus, klausiame – ko šiais metais ieško vairuotojai? Ekspertai sako, kad Lietuvoje dar gajus įsitikinimas, jog ne Europoje gamintos padangos kokybiškos tikrai nebus. Vis plečiantis padangų pasiūlai dažnas suabejoja, iš kur tiek daug nematytų, negirdėtų, o ir kelyje pačių dar neišbandytų padangų? Gal tai – kokios trečiarūšės, didesnėse Europos šalyse nepaklausios prekės? Specialistai pataria nesivaikyti vien tik garsių, žinomų vardų. Jie perspėja – apie padangų kokybę sužinosime tik paanalizavę specifines kiekvieno modelio charakteristikas. Prisimename ir ne kartą matytus bandymus, kuriuose lyginamos žieminės ir universalios padangos. Visų šių testų rezultatai panašūs – važiuojant apsnigta kelio danga, universalios padangos visapusiškai pralaimi. LRT TELEVIZIJOS laidos „Keliai. Mašinos. Žmonės“ kūrybinė grupė teiraujasi: plečiantis padangų rinkai, galbūt patobulėjo ir universaliosios padangos? Specialistai tikina, kad universalios padangos skirtos tikrai ne Lietuvos keliams, todėl rizikuoti neverta. Dar viena kategorija, kuri ne visada tinka eksploatuoti Lietuvoje, tai – dygliuotos padangos. Su ekspertais dalijamės girdėtais vairuotojų pastebėjimais, neva važinėjant su dygliuotomis padangomis sausą žiemą be sniego, jos susidėvi daug greičiau. Plačiau žiūrėkite LRT TELEVIZIJOS laidoje „Keliai. Mašinos. Žmonės“. 