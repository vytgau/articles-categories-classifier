Dvi kategorijos Visiškai neseniai, ši Chemijos gatvėje esanti aikštelė buvo sausakimša. Šiandien čia kiek laisviau – iš viso aikštelėje stovi 132 automobiliai. Vos pažvelgus, juos galima skirti į dvi dalis – prabangūs ir gerokai pigesni. Pirmoji kategorija – pareigūnų rastas vagių grobis. Čia stovi ir „BMW X5“, ir „Audi A7“. Šie automobiliai buvo pavogti iš jų šeimininkų tiek Lietuvoje, tiek kitose šalyse. Kai kurias mašinas buvo bandyta įregistruoti, tačiau kontrolieriai suprato, kad sukčiai nori įregistruoti vogtas transporto priemones. Yra ir brangios žemės ūkio technikos. Kai baigsis teisminiai procesai, mašinos grįš pas savo tikruosius šeimininkus. 1,5 promilės Antros kategorijos automobilių kur kas daugiau. Tai iš girtų vairuotojų atimtos mašinos. Šias transporto priemones vairavo girtesni nei 1,5 promilės žmonės, užsitraukę baudžiamąjį persekiojimą.  „Jei įpučia daugiau nei 1,5 promilės, tai jau baudžiamojo poveikio priemonė, nes nuo praėjusių metų sausio tai jau kriminalizuota veika. Tuomet automobilis transportuojamas. Šie automobiliai saugomi ne tik pas mus, bet ir kitose privačiose aikštelėse įmonių, kurios laimėjo konkursus“, – DELFI pasakoja Kauno apskrities VPK atstovė Rasa Baltasevičienė. Praėjusiais metais visoje Kauno apskrityje dėl pradėtų baudžiamųjų bylų transportuoti 884 automobiliai. Iš jų Kauno mieste ir rajone – 684. Administracinėse bylose buvo transportuoti 444 Kauno mieste ir rajone, o visoje apskrityje – 587. Per pastaruosius metus šie skaičiai apsikeitė vietomis. Vėl gi – dėl girtumo kriminalizavimo. „Matome akivaizdžius pokyčius, nes įvyko veikos kriminalizavimas. Anksčiau daugiau automobilių buvo transportuojama administracinėse bylose, o dabar – atvirkščiai. Skaičiuojama, kad du trečdaliai automobilių transportuojami todėl, kad automobilius vairavo neblaivūs asmenys“, – sako R. Baltasevičienė. Pykstasi, geria ir vairuoja Pareigūnė pasakoja, kad kiekvieno automobilio likimas sprendžiamas teisme. Dauguma atvejų mašinoms ieškomi nauji šeimininkai. „Teismas sprendžia kiekvienu atveju individualiai. Jei automobilis yra įmonės, o jos atstovai nieko nežinojo apie vairuotojo nusikalstamą veiką, kad vairuotojas bus neblaivus, tai teismas kiekvienu atveju sprendžia atskirai, ar automobilis bus konfiskuotas, ar ne. Lygiai taip pat būna, jei automobilis labai brangus. Tokių atvejų pasitaiko, tačiau gana retai. Įprastai konfiskuotų automobilių kaina nesiekia 1000 eurų. Kitas klausimas, kai sprendžiamos organizuoto nusikalstamumo bylos, tuomet sumos jau būna kitokios. Būna atvejų, kai mašinos kaina yra ženkliai didesnė, nei baudos dydis, o mašinos konfiskavimas nėra bausmė – tai baudžiamojo poveikio priemonė. Proporcingumo principas turi būti“, – aiškina policijos pareigūnė. Kai policija gauna teismo sprendimą, automobiliai iš aikštelės iškeliauja. „Jei automobilis teismo sprendimu konfiskuojamas, tai mes jį perduodame VMI. Inspekcija yra sudariusi sutartį, su konkursą laimėjusia įmone, kuri realizuoja automobilius“, – teigia pašnekovė. Įprastai konfiskuoti automobiliai policijos aikštelėje praleidžia apie pora mėnesių. Tačiau yra ir tokių atvejų, kai mašinos užsistovi ne vienerius, ir ne dvejus metus. „Yra mašinų, kurios dėl įstrigusių bylos nagrinėjimų stovi ir 8 metus“, – sako R. Baltasevičienė. Paklausta, kokie dažniausi sulaikytų neblaivių vairuotojų pasiaiškinimai, pareigūnė šypsosi. Kaip visada dėl visko kalta... meilė. „Didžioji dauguma vairuotojų aiškina, kad susipyko su žmona, susipyko su draugu, susipyko su vyru. Tai tikrai dažniausia pasiteisinimo priemonė – susipyko, susinervino, išgėrė ir išvažiavo“, – sako R. Baltasevičienė.