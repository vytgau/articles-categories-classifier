Tačiau šį stuktelėjimą iš kitų avarijų išskyrė netipiškas „Chevrolet Bolt“ vairuotojas – kompiuteris, rašo europe.autonews.com. Kalifornijoje, kur tokie gamintojai kaip „Cruise Automation“ ir „Waymo“ testuoja autonomiškai važinėjančius automobilius, tikrieji vairuotojai vis dažniau atsitrenkia į tokias mašinas, važiuojančias nedideliu greičiu. Tokios smulkios avarijos pabrėžia ryškėjantį susidūrimą tarp dviejų kultūrų: žmonių, kurie eismo taisykles traktuoja tik kaip rekomendacijas, ir autonomiškų automobilių, kurie visuomet sustoja prie „Stop“ ženklo ir niekada neviršija greičio. „Jie nevairuoja kaip žmonės. Jie vairuoja kaip robotai, – sakė pažangių automobilių technologijų įmonės „Gartner“ analitikas Mike`as Ramsey. – Jie elgiasi keistai ir todėl žmonės į juos atsitrenkia.“ Gamintojai dabar bandymus su autonomiškais automobiliais atlieka nuo Finikso iki Pitsburgo, ir šių technologijų kūrėjai atidžiai stebi, kaip jie sąveikauja su žmonių vairuojamais atitikmenimis – taip ruošiamasi ateičiai, kai šioms mašinoms teks dalytis tais pačiais keliais. Jie pastebėjo, kad nors žmonės gali krūpčioti nuo vaiduokliškų automobilių, kuriuose nėra vairuotojo, realybėje tokie automobiliai yra pernelyg atsargūs. Jie lėtai pradeda slinkti pirmyn, kai visiškai sustoja prie „Stop“ ženklų, ir dažniausiai paklūsta kelių eismo taisyklėms – skirtingai nei žmonės. Sušvelninti tokius susidūrimus yra viena svarbausių užduočių, kylančių šios technologijos kūrėjams, teigė savavaldžių automobilių programų kūrimo bendrovės „NuTonomy“ generalinis direktorius Karlas Iagnemma. „Jeigu šių automobilių važinėjimo būdas tikrai skirsis nuo visų likusių vairuotojų važinėjimo stiliaus, blogiausiu atveju mūsų lauks avarijos, geriausiu – nusivylimas, – teigė jis. – Galiausiai tai sumažins tikimybę, kad visuomenė priims šias technologijas.“ Netikėti susidūrimai Autonomiškuose automobiliuose įrengti jutikliai leidžia jiems „matyti“ pasaulį kur kas tiksliau negu žmonėms, tačiau mašinoms sudėtinga vizualinę informaciją iš gatvių paversti prognozėmis, kas netrukus gali įvykti, pažymėjo K. Iagnemma. Jiems taip pat sudėtinga narplioti scenarijus, su kuriais anksčiau nebuvo susidūrę. Kalifornija yra vienintelė valstija, kuri reikalauja pranešti, jei į avariją patenka autonomiškas automobilis. Duomenys rodo, kad nuo 2016 metų pradžios šioje valstijoje į autonomiškų automobilių galą buvo trenktasi 13 kartų. Iš viso savarankiškai važinėjantys automobiliai susidūrė 31 kartą, teigia Kalifornijos motorinių transporto priemonių departamentas. Šios avarijos taip pat beveik visada įvyksta sankryžose, o ne laisvai judančiame eismo sraute. Praėjusį mėnesį buvo trenktasi į „Cruise“ autonomiško automobilio galą, kai šis stabdė, kad išvengtų susidūrimo su kitu automobiliu, kuris, pajudėjęs nuo šviesoforo iš dešinės įsuko į jo eismo juostą. 2016 metais vos per vieną mėnesį toje pačioje sankryžoje Kalifornijos Mauntain Vju mieste du kartus buvo trenktasi ir į „Firefly“ autonomiškų automobilių prototipus. Abiem atvejais „Waymo“ automobiliai sankryžoje ketino sukti, sustojo praleisti priešpriešais atvažiuojančių mašinų ir tuomet sulaukė smūgio į galą. Kitu atveju į tokį automobilį atsitrenkė dviratininkas, kai mašina stabtelėjo, kad išvengtų kito automobilio. Dar vieną avariją sukėlė sunkvežimis, kuris lenkė lėtai judantį autonomišką automobilį ir jį kliudė, kai priešais „Stop“ ženklą mėgino grįžti į dešinę juostą. Valstijos avarijų ataskaitoje autoįvykių kaltininkai neminimi – pateikiama tik trumpa incidentų statistika. Tačiau joje išryškėja kelios nuolatinės tendencijos. Tai dažniausiai būna smulkios avarijos, kurios įvyksta važiuojant mažu greičiu ir per kurias žmonės nenukenčia. „Chevrolet Bolt“, pavyzdžiui, važiavo maždaug vos 1 km/val. greičiu, kai į jį atsitrenkė kitas automobilis. Nors tokios avarijos sudaro tik miniatiūrinę visų šios valstijos autoįvykių dalį, autonomiškai važinėjantiems automobiliams taip pat tenka labai maža dalis šios valstijos keliuose. „Paleidi į gatves automobilį, kuris važiuoja pagal eismo taisykles, bet palyginus su aplinkiniais eismo dalyviais, jis elgiasi labai konservatyviai, – teigė K. Iagnemma. – Tai gali privesti prie situacijų, kai autonomiškas automobilis primins iš vandens išmestą žuvį.“ „Cruise“, kurią pernai įsigijo „General Motors“, atstovė spaudai sakė, kad avarijų statistika kalba už save. Rugsėjo mėnesį viename tinklaraščio įraše šios bendrovės generalinis direktorius Kyle`as Vogtas rašė, kad jų trečiosios kartos autonomiškieji „Chevrolet Bolt“ yra „kuriami taip, kad mėgdžiotų vairuojančių žmonių elgesį, bet išvengtų žmogiškų klaidų“.