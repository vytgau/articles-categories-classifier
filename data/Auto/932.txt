Šiuo metu statyti automobilių ar sustoti prie Jaunimo centro ir Juozo Karoso muzikos mokyklos negalima, tačiau vaikus į mokyklas vežantys ir iš jų parsivežantys tėvai neretai į ženklus dėmesio nekreipia. Savivaldybės atstovai turi faktinių įrodymų – nuotraukų, kuriose vairuotojai nepaiso draudžiamųjų ženklų. Vienoje užfiksuoti net septyni pažeidėjai. Tačiau atkreiptas dėmesys, kad ne visi ženklai yra gerai matomi ar tinkamai išdėstyti. „Vairuotojai važiuoja prieš eismą ir taisyklių nesilaiko masiškai. Tai patvirtino policija, Viešosios tvarkos skyrius, „Klaipėdos keleivinis transpotas“. Mano manymu, vaikus atvežantys ir parsivežantys tėvai kito kelio neturi, nes toje vietoje yra didelis transporto srautas. Ten yra daug įstaigų, gatvelės siauros, ženklinimas prastas. Reikia ryškinti ženklus, kad jie matytųsi. Dabar darant staigų posūkį ženklų nesimato, perėjų taip pat“, – sakė miesto vicemeras Artūras Šulcas. Pasak jo, yra pasiūlymas išanalizuoti posūkių į kairę kiekį ir jų būtinybę. Manoma, jog esamoje situacijoje posūkis į kairę sudaro kamščius. Savivaldybė svarstys sustojimo vietų padidinimo klausimą, kad tėvai galėtų saugiai išleisti ir pasiimti savo vaikus. Taip pat yra siūlymas eismą sužiedinti – apvažiuoti ratu Simono Dacho progimnaziją ir Karalienės Luizės jaunimo centrą. „Reikia padaryti gilesnę analizę ir darbus. Tokia galimybė yra fiziškai įmanoma. Tam pritaria policija. Ženklus paryškinti tikrai galima per mėnesį – tai operatyvus darbas“, – pridėjo A. Šulcas. Vicemeras Savivaldybės paprašė per keletą mėnesių parengti problemos sprendimo schemą, viską suderinti su policija ir įstaigomis. Galutinį variantą tikimasi pateikti Saugaus eismo komisijai.