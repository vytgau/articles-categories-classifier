Renginys sulaukė labai garbių svečių – susirinkusius sveikino bei dovaną klubui įteikė Italijos ambasadorius Lietuvoje Stefano Taliani de Marchio, naujausius „Alfa Romeo“ kūrinius „Giulia" sedaną ir „Stelvio" visureigį į istorinę sostinę pristatė oficialus atstovas Lietuvoje UAB „Autobrava“.  Su naujausiais modeliais staigmenos nesibaigė – gamintojo atstovai fantastiškais prizais apdovanojo gražiausių automobilių, kuriuos rinko renginio svečiai, savininkus – nugalėtojas gavo galimybę asmeniškai išbandyti pernai lapkritį Lietuvoje debiutavusį „Alfa Romeo Giulia"! Pasistengė ir lenktyninės komandos vyrai, susirinkusių džiaugsmui atvairavę lenktynių trasose užgrūdintą raudonąją „Alfa Romeo GT Diavolo Rosso" bei vienam iš prizininkų įteikę kuponą apsilankyti automobilių dirbtuvėse Autofficina.lt. Kad Kernavė ne tik neeilinė vieta Lietuvos istorijoje, bet ir ypatinga gamtos dvasių buveinė, įrodė motulė gamta. Sekmadienį matėme bene visus metų ciklus – ir skaisčiai švietė saulė, ir pūtė žvarbus rudeninis vėjas, ir galų gale, iš dangaus pasipylė sniegas! O netrukus vėl maloniai glostė pavasarinė šiluma bei džiugino giedras dangus. Visiems susirinkusiems Lietuvos „Alfa Romeo“ klubas padovanojo galimybę apsilankyti muziejuje bei iš valstybinio Kernavės kultūrinio rezervato gido lūpų išgirsti įdomių istorijų apie Kernavę ir jos apylinkes.