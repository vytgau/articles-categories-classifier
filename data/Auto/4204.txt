Žmonių buvo tiek daug, kad smalsuoliai, norėdami geriau matyti Dakaro herojus, net lūkuriavo „ložėje“ – antro salės aukšto balkonuose. „Būtume grįžę truputį anksčiau, jei pilotai būtų davę mums lėktuvą papilotuoti“, – susirinkusius prajuokino kaip visada nuotaikingas A. Juknevičius, kuris pro oro uosto vartus žengė nešinas iš Buenos Airių (Argentina) parsivežtu finišo medaliu. 9 tūkst. kilometrų maratoną Paragvajaus, Bolivijos ir Argentinos dykvietėmis įveikęs Lietuvos duetas bendrojoje automobilių įskaitoje užėmė 21-ą vietą. Tai – geriausias visų laikų šalies lenktynininkų pasiekimas Dakaro ralyje. „Toyota Hilux Overdrive“ visureigiu važiavęs ekipažas daugiau nei 10 valandų atsiliko nuo nugalėtoju tapusio prancūzo Stephane'o Peterhanselio („Peugeot“). Dvylikos etapų lenktynės baigėsi šeštadienį iškilminga finišo ceremonija Argentinos sostinėje Buenos Airėse. Antradienį, 12 val., A. Juknevičius apsilankys DELFI konferencijoje, kurioje papasakos apie geriausią karjeroje pasirodymą Dakaro ralyje ir atsakys į sporto mėgėjų klausimus. 