Galima užsisakyti abu išleidžiamus į rinką automobilio modelius – „Arteon“ ir „Arteon R-Line“ su TSI benzininiais varikliais, išvystančiais iki 176 kW / 240 AG galią, ir TDI „Bi-Turbo“ dyzeliniais varikliais, išvystančiais iki 206 kW / 280 AG galią. Abi aukščiausios klasės versijos bazinėje įrangoje yra su dvigubos sankabos pavarų dėže (DSG) ir visų ratų pavara „4Motion“. Anot gamintojų, „Arteon“ perteikia „Volkswagen“ aukščiausios klasės automobilio viziją. Šis automobilis turės iki 2841 mm padidintą ratų bazę ir nuo 563 iki 1557 litrų erdvę bagažui. Salone montuojami aktyvus informacinis ekranas, projekcinis ekranas bei informacijos ir pramogų sistema „Discover Pro“ su 9,2 colio stikliniu ekranu ir valdymu gestais.  Vairuotojui siūlomos įvairios elektroninės saugos ir komforto sistemos. Tarp jų – adaptyvi greičio palaikymo su automatiniu atstumo reguliavimu sistema, prisitaikanti prie greičio ribojimų ar informacijos apie kelionės maršrutą. Naudodama GPS navigacijos sistemos ir maršruto duomenis, naujoji dinaminių važiavimo posūkiuose šviesų sistema su išankstiniu tolimųjų šviesų valdymu numato artėjantį kelio posūkį ir apšviečia jį dar prieš vairuotojui pasukant. Antrosios kartos „Emergency Assist“ sistema tapo dar išmanesnė: jei vairuotojas tampa neveiksnus dėl sveikatos sutrikimų, sistema savo veikimo ribose ne tik sumažina automobilio greitį, bet dabar jau ir nukreipia jį į avarinio sustojimo juostą bei netrukdo iš paskos važiuojančiam transportui. Be aukštos kokybės bazinės versijos, „Gran Turismo“ automobilis bus siūlomas su išskirtine „R-Line“ įranga. Pasirinktinė įranga apima, pavyzdžiui, panoraminį stumdomą ir pakeliamą stoglangį, automatinį trijų zonų oro kondicionierių („Air Care Climatronic“ su oro kokybės sensoriumi ir antialerginiu filtru), priekines sėdynes su masažo funkcija, šildomą vairą ir dvispalvę interjero apdailą iš „Nappa“ odos. Mažiausia „Arteon“ automobilio kaina Lietuvoje yra 32 tūkst. eurų. Šį bazinės versijos modelį bus galima įsigyti nuo 2017 metų rudens. Derinio su „R-Line“ ir didžiausios 206 kW / 280 AG (TSI) ir 176 kW / 240 AG (TDI) galios varikliais kaina yra atitinkamai nuo 45 tūkst. 587 EUR ir 46 tūkst. 396 EUR. Naujasis „Volkswagen“ modelis gaminamas Emdeno mieste Vokietijoje esančioje gamykloje.