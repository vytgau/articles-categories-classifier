Monte Karlo ralis prasidėjo tragedija visiems, kai jau pirmąjį greičio ruožą teko atšaukti, kai buvo mirtinai partrenktas lenktynių žiūrovas. Lietuviams nepasisekė antrą lenktynių dieną – dėl avarijos jie turėjo pasitraukti iš lenktynių. „Monte Karlo ralis mums baigėsi neplanuotai ir netikėtai anksti. Labai gaila, kad taip nepavyko. Toje pačioje vietoje į griovį įvažiavo daugybė sportininkų, tarp kurių ir Pasaulio ralio čempionas Sebastianas Ogier. Tačiau mūsų automobilis standartinis, todėl jo važiuoklė neatlaikė“, – pasakoja D. Jocius. Komanda buvo kupina ryžto startuoti kitą dieną pagal taip vadinamą „Super Rally“ taisyklę, tačiau pastebėjus, kad dėl sulenkto duslintuvo pradegė degalų bakas, teko nuleisti rankas. „Degalų bakas, kurį naudojome yra padarytas iš specialios minkštos medžiagos, todėl jo suremontuoti neįmanoma, o naujas toks kainuoja net 8000 eurų. Aišku, atsarginio neturėjome, o važiuoti su drėkstančiu baku ir rizikuoti sudeginti automobilį niekaip negalėjome“, – sako D. Jocius. Skrendant į Lietuvą pilotai lenktynininką pasikvietė į savo kabiną. Mat Deividas turi aviacijos piloto licenciją. Tačiau vos nusileidus prasidėjo kiti rūpesčiai. Pirmadienį į Estiją reguliuoti kito D. Jociaus automobilio („Mitsubishi Lancer Evo IX“) išvyko mechanikai. Deja, antradienį paaiškėjo, kad Estijoje komandos serviso mikroautobusas su priekaboje gabenamu automobiliu pateko į avariją ir nulėkė nuo kelio. Antradienį komanda intensyviai ieškojo išeities iš susidariusios situacijos. Į Estiją išsiųsti dar du mikroautobusai su priekabomis. Vienas pasikraus tai, kas liko iš mikroautobuso ir priekabos po avarijos ir važiuos į Lietuvą, o kitas persikraus sportinį automobilį ir tęs kelionę toliau. Jeigu viskas bus gerai, trečiadienį ryte turėtų prasidėti automobilio reguliavimo darbai ir, jeigu dar spės, komanda planuoja surengti testus. Į Lietuvą teks paskubėti, mat jau ketvirtadienį automobilis turi būti pristatytas į Uteną, kur šį savaitgalį prasideda Lietuvos ralio čempionatas – „Halls Winter Rally“. „Sunkumai grūdina. Nors nesitikėjau tokios keistos sezono pradžios, tačiau belieka guostis tuo, kad po nakties paprastai išaušta giedra diena“, – sako D. Jocius.