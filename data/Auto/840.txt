Bet pasinaudojau proga ir apžiūrėjau automobilį „gyvai“. Tikriausiai jį priskirčiau tų mašinų kategorijai, kurios geriau atrodo realybėje – žvelgiant į nuotraukas, buvo sunku susidaryti realią nuomonę, koks gi yra tas sportiškas X2, besidalinantis ta pačia platforma su mažiausiu BMW gamoje SUV X1. Ogi dailus! Ir dar stebinantis įdomiomis detalėmis – pavyzdžiui, apverstos formos tradicinėmis BMW priekinėmis grotelėmis. Arba netaisyklingos formos ratų arkomis ir net 20 colių dydžio lietais ratlankiais – tokio dydžio ratai nesiūlomi net 3-iai BMW serijai. Dar čia – įspūdingo dydžio išmetimo sistemos antgaliai. Ir, žinoma, senuosius BMW kupė automobilius menantis logotipas ant galinio statramsčio – kiekvieną bavariškų automobilių gerbėją pradžiuginsiantis elementas.  O dar čia: nuožulni kupė stogo linija, siauresni langai, efektingas stogo oro aptakas – net stovintis automobilis atrodo itin veržliai, taip, kaip ir priklauso BMW. Prietaisų skydelis iš esmės toks pats kaip ir X1, bet sėdima žemiau – akivaizdu, kad važiavimas juo bus dar sportiškesnis. Ir nors čia mažesnė nei X1 bagažinė, vietos ant galinės sėdynės netrūksta, o galva nesiremia į lubas. Daugiau informacijos apie naująjį „BMW X2“ ir jo konkurentus rasite vaizdo medžiagoje žemiau.