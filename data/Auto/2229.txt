„Infiniti“ – tai prabangi „Nissan“ koncerno markė, įkurta palyginti neseniai – 1989 metais. Tačiau, nors kompanija neturi ilgos ir turtingos istorijos, inžinieriai visuomet įkvėpimo semiasi iš praeities. „Prototype 9“ – tai automobilis, kurį matote nuotraukose, pagamintas specialiai „Pebble Beach Concours d'Elegance“ konkursui. Šio automobilio kūrimas prasidėjo kaip inžinierių komandos pramoga po darbo, tačiau greitai peraugo į rimtą projektą. „Prototype 9“ išvaizda yra tarsi moderni praeito amžiaus 4-5 dešimtmečio lenktyninių automobilių interpretacija. Iš pradžių buvo sukurtas labai paprastas eskizas, kuriame jau matėsi senųjų laikų lenktyninių automobilių ir lėktuvų detalės. Dizaino autorius Alfonso Albaisa iš pradžių eskizą parodė tik keletui kolegų, tačiau visi jie norėjo prisidėti prie projekto ir automobilį pagaminti. Pradėjo ryškėti automobilio detalės, atsirado sumažintas, o vėliau ir pilno dydžio molinis modelis, kuris buvo ištobulintas rankomis. Žinia apie kuriamą keistą prototipą sklido „Infiniti“ kompanijoje, greitai prisidėti norėjo ir su metalu dirbantys žmonės. Kadangi kompanija palaikė projektą, prasidėjo „Prototype 9“ kūrimas. Prototipo kėbulas yra suformuotas iš plieno lakštų rankomis valdomomis staklėmis – jokia kompiuterizuota technika „Prototype 9“ gamyboje nebuvo panaudota. Po kėbulu slepiasi plieninis rėmas. Į automobilio dizainą buvo inkorporuotos kai kurios „Infiniti“ dizaino detalės – atpažįstamos grotelės, angos už priekinių ratų, per visą kėbulą einanti linija. Nors „Prototype 9“ buvo sukurtas naudojantis tradiciniais metodais, jis varomas prototipiniu elektriniu varikliu iš „Nissan“ atsargų. Šis elektrinis variklis išvysto 120 kW (148 AG) ir 320 Nm. Varomi tik galiniai ratai. Galios pakanka 170 km/val. greičiui pasiekti, tačiau trasai šis automobilis nėra labai tinkamas jau vien dėl padangų – jos yra per plonos ir posūkiuose nesuteikia gero sukibimo. „Prototype 9“ iki 100 km/val. įsibėgėja per 5,5 sekundės. Svarbu nepamiršti, kad tai – entuziastų kūrinys, vienetinis prototipas, todėl dinaminės savybės reiškia nedaug. Juk „Prototype 9“ prasidėjo nuo eskizo, vadinasi, nuo dizaino idėjos, o ne nuo konstrukcinių sprendimų. Aišku, šis automobilis niekada netaps serijinės gamybos mašina ir niekada nebus parduodamas. Visgi, gera žinoti, kad ir didelėse automobilių korporacijose dirba aistringi automobilių mylėtojai, vis dar svajojantys apie neįtikėtinus, neprotingus, bet įspūdingus dizaino sprendimus.