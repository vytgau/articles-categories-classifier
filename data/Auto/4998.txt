Išorė Iš pradžių išimkite iš salono kilimėlius. Jeigu turite specialų automobilių plovimo aparatą, puiku, jei ne, – nieko baisaus. Prijunkite prie vandens šaltinio žarną (kad ir paprastą sodo) su antgaliu. Antgalį pasirinkite kuo plonesne anga (geriau ne pailga, o taškinė), o vandens spaudimas turi būti kuo didesnis (kaip vonioje atsukus čiaupus iki galo). Nes tik tokia plovimo įranga nuo automobilio posparnių, dugno, pakabos galima nupurkšti ir didžiausią purvą (sniegą, ledą ir panašiai). Automobilio dugnui plauti naudokite karštą vandenį. Bet jokiu būdu ne per karštą – ne karštesnį nei 70 laipsnių, bet geriausia 50 laipsnių. Kai nuo mašinos nuplautas pagrindinis purvo sluoksnis, ją būtina nuplauti dar ir automobiliniu šampūnu. Nepamirškite nuplauti ir slenksčių: atverkite automobilio dureles ir nutrinkite juos muiluota kempine. Paskui ateina eilė kilimėliams. Nuplovę šampūnu, perliekite juos vandeniu ir palikite džiūti. Plaudami automobilio kėbulą, nelaikykite jo ilgai įtrinto putomis – jas būtina nedelsiant nuplauti. Vandenį ant automobilio pilkite gausiai, kad šampūno neliktų nė ženklo. Paskui kėbulą reikia kruopščiai nusausinti, bet ypač langus. Tam puikiai tiks bet kokia sausa, švari ir svarbiausia – minkšta skepeta. Žinoma, geriausia naudoti profesionalias servetėles automobiliams blizginti (jų galima rasti automobilinių prekių parduotuvėse). Ant kėbulo neturi likti nė vieno lašo vandens – tuomet ir dėmių nebus. Niekada neplaukite automobilio saulėtą dieną lauke. Vandens lašai ant automobilinių dažų veikia tarytum mažyčiai lęšiai ir padeda saulės šviesai deginti dažytą paviršių. Dėl tokių šeimininko daromų klaidų automobilių kėbulų paviršiai greičiau sensta. Variklis Kai išmuilinate automobilio kėbulą, galima nuplauti ir jo variklį. Tik prieš tai gerai apsukite polietileno maišeliais visus laidus ir jungtis, sutvirtinkite lipniąja juosta. Būkite labai atsargūs: vanduo, patekęs ten, kur nereikia, gali sukelti didesnį ar mažesnį variklio gedimą. Didžiąją purvo dalį nuplaukite vandeniu iš žarnos. Vandenį varikliui plauti galima naudoti ir karštą – 70–80 laipsnių. Po to variklį ir kitus agregatus galima nuvalyti šampūnu ar specialia priemone varikliams plauti suvilgyta kempine. Jei tokių priemonių po ranka nėra, sumaišykite žibalo su skalbimo milteliais ir atsargiai kietu teptuku ar šepetėliu nugrandykite nuo variklio purvą. Purvinas putas nuplaukite ir leiskite varikliui nudžiūti. Tik po to nuimkite apsauginį polietileną nuo elektros įrangos elementų. Salonas Pirmiausia reikia išmesti visas šiukšles iš daiktų dėtuvės prietaisų skyde, sėdynių užvalkalų kišenių ir taip toliau. Tuomet susirasti kuo galingesnį dulkių siurblį. Siurbti derėtų pradėti nuo sėdynių palaipsniui pereinant prie grindų. Nepamirškite nė vieno užkaborio nei peleninių, taip pat plotų po sėdynėmis. Jei ne visas purvas pasišalina, naudokite specialius valiklius. Po jų ateis eilė poliruokliams – prietaisų skydo, sėdynių (žinoma, priklausomai nuo to, kokia medžiaga jos padengtos). Paskui reikia kruopščiai nuplauti langus. Tam naudokite paprastą medicininę marlę ir langų valiklį. Ir nepamirškite, kad langų stiklą valyti reikia iš abiejų pusių. Galima taip pat nuvalyti ratus ir purvasaugius. Yra specialių kondicionierių, suteikiančių padangoms natūralią juodą spalvą, taip pat ratų diskams poliruoti skirtų medžiagų.