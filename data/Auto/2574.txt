Saugumą užtikrina dar du komponentai Stabdžių misija daugmaž aiški kiekvienam: esant reikalui jie turi stabdyti automobilį. Pageidautina – efektyviai. O amortizatoriai atlieka gerokai daugiau funkcijų, nei tik kelio nelygumų absorbavimas. Amortizatoriai kontroliuoja kėbulo svyravimą ir padangų judėjimą. Kai kėbulas posūkiuose dėl išcentrinių jėgų verčiasi tai į vieną, tai į kitą pusę, svyruoja, amortizatoriai išlaiko vienodą ratų suvedimą, kad šie nekiltų nuo žemės, neprovokuotų automobilio virtimo ir tiesiog visą laiką išlaikytų reikiamą padangų sąlytį su keliu. Susidėvėję amortizatoriai nesugeba absorbuoti smūgių ir važiuojant nelygiu keliu ratai šokinėja, jie gali net pusę viso važiavimo laiko praleisti ore neužtikrindami reikiamo sukibimo. Tinkamai veikiantys komponentai apsaugo padangas ir nuo netolygaus ar per greito dėvėjimosi, saugo ir kitas pakabos detales. Trumpai tariant, amortizatoriai atsakingi už saugų ir tikslų automobilio valdymą, jo stabilumą ant kelio. O kas gali nutikti, kai tiek amortizatoriai, tiek stabdžiai baigia susidėvėti? Detalės nėra amžinos „Blogiausia, kas gali grėsti – avarija. Jei šie komponentai veikia netinkamai, automobilis bus nestabilus, taps sunkiau valdomas, sunkiau prognozuojamas, jo stabdymo kelias bus ilgesnis nei įprasta, o perkaitus stabdžiams pailgės net kelis kartus“, – iš karto baisiausią scenarijų nupiešė Kauno „Eolto“ serviso vadovas Deividas Ramanauskas. Viena didžiausių pasaulyje, jau 101 metus amortizatorius ir spyruokles gaminanti amerikiečių kompanija „Monroe“ amortizatorius rekomenduoja keisti kas 80 tūkst. km. Pasak jų, net ir moderniausi, aukščiausios klasės mechanizmai nuvažiavus tiek kilometrų praranda savo efektyvumą. „Monroe“ paskaičiavo, kad per 1 km atstumą amortizatoriai ir spyruoklės „sutrūkčioja“ daugiau nei 1000 kartų.  O stabdžių diskų ir kaladėlių tarnavimo trukmę nuspėti gerokai sunkiau. Brazilų stabdžių gamintojai „Fremax“ nepateikia tikslių duomenų, tik didelį skirtumą turinčius skaičius: nuo 40 iki 100 tūkst. km. Tai labai priklauso nuo vairuotojo važiavimo įpročių. Agresyvus, azartiškas vairininkas dažnai greitėja, dažnai ir stipriai stabdo. Ramus, ekonomiškai važiuojantis jo kolega prognozuoja eismą, stengiasi išlaikyti tolygų judėjimo greitį ir stabdžių beveik nenaudoja. Kaip pastebėti gedimus? Pajusti, kada stabdžiai susidėvi ir pats metas juos pakeisti – nesunku. „Modernių, elektronika aprūpintų automobilių prietaisų skydeliuose yra indikatorių, perspėjančių, kada susidėvi stabdžių kaladėlės arba diskai. Jei tokių nėra – stabdžių problemas vairuotojas pajus vairo mušimu ar kėbulo vibracijomis stabdant. Pasireiškus tokiems požymiams automobilį reikia remontuoti nedelsiant. O iki tol patarčiau prieš kiekvieną sezoną keičiant padangas, stabdžių būklę patikrinti servise, taip pat apžiūrint ir amortizatorius bei likusias pakabos detales“, – aiškino „Eolto“ atstovas D. Ramanauskas. Amortizatorių saulėlydį pirmieji gali pastebėti tik patyrę meistrai, matantys skysčių nuotėkį, nuo amortizatorių darbo priklausomų pakabos detalių susidėvėjimo požymius ar netolygų padangų dėvėjimąsi. Blogiau tai išsiaiškinti patiems. Atitarnavę amortizatoriai visų pirma erzins garsiu dunksėjimu važiuojant per nelygumus ir užuot juos sugėrę, privers automobilį siūbuoti. Automobilis praras stabilumą ir „plaukios“ po kelią. Bus sunkiau prognozuojamas, valdomas ir, žinoma, nebesaugus. Rinktis pigius ar brangius? „Tenka pastebėti, kad vairuotojai vis dažniau laiku keičia susidėvėjusias detales, ir amortizatorius, ir stabdžius. Tik dauguma pirkėjų renkasi ekonominę klasę. Daugiau dėmesio skiriama kainai, o ne kokybei“, – sakė D. Ramanauskas. Kalbant apie stabdžius, skiriasi medžiagų sudėtis, iš kurių pagamintos detalės. Nuo to labai priklauso stabdymo savybės. Stabdžiams svarbiausia neperkaisti ir neprarasti efektyvumo ištikus ekstremaliai situacijai. Amortizatoriuose naudojamos skirtingos, iš išorės nematomos technologijos, kurios užtikrina tiek važiavimo kokybę ir komfortą, tiek valdymo savybes. „Sumontavus pigiausius stabdžių diskus ir kaladėles tam, kuris ramiai važinėja mieste maršrutu namai-darbas, didelių pokyčių nepasijus. Tačiau prireikus stabdyti ekstremaliai ar staigiau nuo didesnio greičio pigūs stabdžiai gali perkaisti, kaladėlės nebesukibs su diskais, stabdymo kelias pailgės ne metrais, o kartais. Tas pats ir dėl amortizatorių – užgulti didesniu krūviu jie neatlaikys streso, automobilį bus sunkiau suvaldyti. Ar reikia pirkti brangiausias detales, nes jos bus kokybiškiausios? Tikrai nebūtina. Kartais brangiausios detalės neužtikrina geriausios kokybės. Tačiau norintiems važiuoti saugiai rekomenduočiau pradėti žiūrėti bent į vidutinės klasės gaminius. Jie siūlo bene geriausią kainos ir kokybės santykį. O, pavyzdžiui, renkantis amortizatorius siūlyčiau atkreipti ir į gamintojo suteikiamą garantiją. Ji daug ką pasako apie gaminį“, – patarė Kauno „Eolto“ serviso vadovas.