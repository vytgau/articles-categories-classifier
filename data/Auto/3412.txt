Automobilių slalomas yra bene pigiausios, didelių investicijų nereikalaujančios varžybos, kuriose gali dalyvauti tiek profesionalai, tiek ką tik vairuotojo pažymėjimą gavę eismo dalyviai. Užtenka turėti techniškai tvarkingą automobilį ir jau galima pradėti domėtis įvairiose Lietuvos vietose rengiamomis slalomo varžybomis, kur galima ne tik smagiai praleisti laiką, bet ir patobulinti vairavimo įgūdžius bei įgauti naujos patirties. Svarbiausia, kad tokio tipo varžybos sulaukia itin didelio susidomėjimo ir gausaus dalyvių skaičiaus – kartais net tenka stabdyti registraciją anksčiau laiko. Varžybų serija keturiuose Lietuvos miestuose 2017 metais visus, ištroškusius įdomių automobilių slalomo kovų, į naują ir kokybišką slalomo varžybų seriją kviečia VšĮ „Kauno Autoklubas“. Tai keturių etapų serija „Eolto-Autogido taurė 2017“, vyksianti Šiaurės ir Vakarų Lietuvoje. „Nuolat organizuojame įvairius automobilių sporto renginius, turime tame patirties, todėl ir ėmėmės šio sumanymo realizavimo, prie kurio prisijungė du itin glaudžiai su automobiliais susiję partneriai: „Autogidas.lt“ ir „Eoltas“. Varžybos vyks keturiuose Lietuvos miestuose, kur bus po skirtingą organizatorių. Tai itin daug patirties turintys automobilių sporto klubai, su kuriais mes draugaujame, kurie puikiai pažįsta savo miestus ir žino kaip kokybiškai suorganizuoti tokio tipo renginį. Visi bendrai suvieniję jėgas, tikimės geros ir kokybiškos automobilių slalomo serijos“,– kalbėjo „Kauno Autoklubo“ atstovas Aleksandras Dainys. Pirmasis varžybų etapas numatytas jau balandžio 30 dieną Šiauliuose. Antras bus surengtas birželio 3 dieną Tauragėje, per šio miesto šventę. Po dviejų savaičių, birželio 17 dieną, slalomo mėgėjai bus kviečiami į Panevėžį, o finalinis etapas įvyks rugsėjo 16 dieną Telšiuose, kur paaiškės ir visos serijos nugalėtojai. Slalomo dalyviams yra itin svarbu, kad visi etapai vyks miesto centruose, o tai reiškia, kad jų palaikyti galės ateiti artimieji, draugai ar pažįstami.  Panevėžyje viskas vyks prie „Cido“ arenos, kur ne itin dažnai su automobiliais zuja sportininkai. Šiuo atveju, tai bus šventė tiek dalyviams, tiek miestiečiams – viskas vyks centre, todėl kiekvienas smalsuolis galės stabtelėti ir stebėti įdomias kovas. Tas pats bus ir su Šiaulių etapu – jis vyks centre, prie Tilžės prekybos centro. Tauragėje ir Telšiuose slalomo dalyvių taip pat lauks centrinėse miestų vietose paruoštos slalomo trasos. Slalomų metu laukia profesionalus įgarsinimas, varžybas komentuos vedėjas, taigi neteks spėlioti, kas tuo metu važiuoja trasoje. Žiūrovams dar žadamos ir rėmėjų atrakcijos. Gatvė – ne vieta lenktynėms Automobilių slalomai tai ne tik gerai praleistas laikas, nauja ir įdomi patirtis, bet tuo pačiu varžybų trasa yra ta vieta, kur jaunuoliai galės išlieti savo susikaupusią pavasarinę energiją. Didelis tokių varžybų skaičius yra kaip švietėjiška veikla, nukreipta į saugaus vairavimo propagavimą gatvėse. „Su „Kauno Autoklubu“ bendraujame ne pirmi metai, mūsų sritys yra artimos. Mes – naujų autodetalių pardavėjai, o jie automobilių sporto populiarintojai. Todėl gavę pasiūlymą prisidėti prie šio renginio, nedvejojome. Tuo pačiu tai bus puiki šventė keturiems miestams, o taip pat ir eismo saugumo skatinimas bei jaunimo nukreipimas į autosportą“,– apie tokių renginių naudą kalbėjo „Eolto“ komercijos direktorius Egidijus Petrauskas. Jam pritarė ir skelbimų portalo „Autogidas.lt“ rinkodaros vadovė Indrė Puriuškytė: „Džiaugiamės galėdami prisidėti prie VšĮ „Kauno Autoklubo“ organizuojamų slalomo varžybų serijos. Autogidas.lt skelbimų portalas yra ta vieta kur varžybų dalyviai turi galimybę ne tik parduoti, bet ir įsigyti automobilius, dažnai jau pritaikytus tokioms varžyboms, o ši slalomo varžybų serija tai puiki iniciatyva skatinanti jaunus žmones lenktyniauti ne gatvėse, o specialiai tam įrengtose trasose, tobulinant vairavimo įgūdžius.“ Galimybė dalyvauti nemokamai Slalome dalyviai bus suskirstyti į penkias grupes: – FWD – automobiliai, varomi priekiniais ratais; – RWD – automobiliai, varomi galiniais ratais; – AWD – automobiliai, varomi visais keturiais ratais; – J – jaunimas (vairuotojai, kurių amžius yra 17 m. ir jaunesni; su tėvų ar globėjų sutikimu); – Laisva – bet kokie automobiliai, įtraukiant ir savadarbius. Šią slalomo varžybų seriją galima laikyti išskirtine tuo, kad organizatoriai kiekvieno etapo trijų prizinių vietų laimėtojus (atskirose klasėse) atleis nuo startinio mokesčio kitame etape. Tai bus lyg paskatinamoji priemonė startuoti visose varžybose ir kiekvienose jų siekti kuo aukštesnio rezultato, už kurį bus ne tik garbė, prizai, bet ir kvietimas nemokamai startuoti kitose varžybose. Jeigu dalyviui puikiai seksis, tai jam gali užtekti sumokėti vos vieną startinį mokestį, siekiantį 15 eurų, per pirmas varžybas, džiaugtis taurėmis, prizais bei puikia vieta absoliučioje serijos įskaitoje.