Lietuvos ir Šiaurės Europos čempionas šturmanas Ramūnas Šaučikovas po pernai metų vasarą avarijos metu patirto stuburo lūžio nebegalėjo padėti pilotui Martynui Samuičiui dalyvauti varžybose. Komanda sustabdė dalyvavimą Lietuvos ralio čempionate, o Martynas visą dėmesį sėkmingai nukreipė į ilgų nuotolių žiedines varžybas, kur šturmano „paslaugos“ nebuvo reikalingos. Visgi, po daugiau nei pusės metų pertraukos, abu lenktynininkai vėl sėdo kartu į tą patį „Škoda Fabia R5“ automobilį ir pradėjo ruoštis 2017 m. Lietuvos ralio sezonui. Savaitgalį komandą galima buvo išvysti „Auto moto parko“ trasoje, esančioje netoli Aukštadvario. „Esu dėkingas visiems, padėjusiems man grįžti į sportą. Tai iš tikro nemažas žmonių ratas. Kolegos sportininkai, padėję iškelti mane iš automobilio, greitosios pagalbos ekipažo, Kauno Universitetinių klinikų bei Palangos reabilitacinės ligoninės gydytojai ir personalas. Žinoma, draugų ir artimųjų palaikymas taip pat yra ypatingai svarbus“, – dėkojo R. Šaučikovas.  „O šiandien, kaip nerimtai tai benuskambės, labiausiai džiaugiuosi tobulos sportinės sėdynės pojūčiu. Kai atsisėdu į ją – ne bijau, o mėgaujuosi. Komandos inžinieriai padarė viską, kad pritaikytų sportinę sėdynę būtent man. Tad jau laukiu tos dienos, kai galėsiu vėl pradėti lenktyniauti. Deja, dėl šiltos žiemos pirmą treniruotę turėjome tik šį savaitgalį, iki pirmojo Lietuvos ralio čempionato etapo likus tik dviems savaitėms. Jei pavyks iki ralio padaryti dar vieną treniruotę, tikiu, kad sugebėsime vėl pasijusti kaip vienas kumštis – pilotas, šturmanas ir automobilis. O jei taip nutiks, tikrai paprovokuosiu Martyną kovoti „Winter ralyje“ dėl aukšto rezultato“, – pasakojo į visiškai naują šturmano sėdynę įsitaisęs sportininkas. Apie šturmano traumos pasekmes papasakojo komandos kineziterapeutas Vaidas Buterlevičius. „Trauma buvo rimta. Todėl pasekmės jaučiamos iki šiol. Nors raumenų tonusas praktiškai atsistatė, dar trūksta stuburo lankstumo, amortizacijos ir bendro subalansuotumo. Jei Ramūnas nori neturėti nugaros ir judėjimo-atramos sistemos problemų ateityje, pradėtą mankštinimosi programą turi nuosekliai tęsti. Mano nuomone, šiandien Ramūno sveikatos būklė yra pakankama, kad jis galėtų grįžti į automobilių sportą“, – teigė medikas. Beje, vasarą M. Samuitis nesėkmingai bandė treniruotis be R. Šauikovo. Tačiau patyrė dar vieną avariją, kurios metu susilaužė delną. Tad reabilitacijos prireikė ir abiems sportininkams, ir automobiliui. Treniruotėje „Škoda Fabia R5“ atrodė visiškai naujas ir nustebino kitomis nei įprasta komandai spalvomis. „Varžybose „Martin Sport“ ir toliau dalyvaus „Škoda Fabia R5“ automobiliu. Šie metai yra jubiliejiniai vienam gražiausių „Škoda“ sportinių pasiekimų – sueina 40 metų, kai savo klasėje „Škoda 130 RS“ laimėjo Monte Karlo ralį. Norime priminti šią pergalę ir Lietuvos žiūrovams, todėl pritaikėme automobiliui specialų, „Škoda Motorsport“ sukurtą „Monte Carlo“ dizainą. Vietoj įprastų mūsų komandai žalios ir juodos spalvų šįkart lenktyniausime ryškiai raudonu bolidu. Pirmosios mūsų Lietuvos ralio čempionato varžybos – žiemos ralis sausio 27-28 dienomis Utenoje“, – pasikeitimą apibendrino M. Samuitis.