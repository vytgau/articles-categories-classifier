O penktadienio vakarą jie jau klojo papildomą gumos sluoksnį „ENEOS 1006 km lenktynių“ trasos dalyje, skirtoje „Gera dovana Drift“ lenktynėms. Čia dėl Lietuvos „drifto“ čempionato penktojo etapo taškų kovojo 16 vairuotojų. Jau pirmi treniruočių važiavimai parodė, jog Palangos trasa yra ypatingai reikli – sportininkai savo meistriškumą, šonu slysdami didžiuliu greičiu, turėjo pademonstruoti gana siauroje trasos dalyje tarp atitvarų bei nusileisdami nuo Kretingos kelio. Mažiausia klaida kainuodavo brangiai – pradedant sudaužytais užpakaliniais žibintais ar nuplėštais buferiais ir baigiant lūžusiais ratais.  Tačiau „drifto“ mechanikų komandos tokias problemas išspręsdavo labai greitai. Bene įspūdingiausią avariją treniruotėje patyręs Paulius Petraitis jau po valandos buvo pasirengęs tęsti kovą: mechanikai automobilį jau buvo sutaisę. Teisėjų komisija, kurioje buvo ir „drifto“ vertintojų iš Latvijos, kvalifikacijoje geriausiai įvertino Gedimino Levicko, Donato Mackpreikšo ir Andriaus Čibirkos pasirodymus. Nors jie pirmą finalinių varžybų barjerą įveikė be kovos, tačiau vėliau turėjo pripažinti varžovų pranašumą – dėl pagrindinių apdovanojimų kovojo kiti „drifteriai“. Patyrusio lenktynininko, Lietuvos automobilių ralio čempiono Evaldo Čirbos sūnus Benediktas, beje, dalyvaujantis ir maratoninėse „ENEOS 1006 km“ lenktynėse, irgi pasitraukė iš kovos ketvirtfinalyje – nepadėjo net ir nauja pavarų dėžė, kurią mechanikai operatyviai pakeitė. „Pajūrio velniu“ vadinamas Valdas Vindžigelskis prieš pat finalus susidūrė su elektros problemomis – jo BMW pradėjo „ožiuotis“. Tad sportininkas liko ketvirtas, pralaimėjęs Martynui Levickui: „Nissan“ vairuotojui atiteko trečia vieta. O didžiajame finale dėl „Gera dovana Drift“ nugalėtojo vardo kovojo Arūnas Černevičius ir Artūras Ravluškevičius. Tiksliau ir be klaidų abu finalinius važiavimus trasą įveikė Arūnas – jo vairuojamas BMW automobilis trasa slydo tiksliau ir greičiau. A. Ravluškevičius liko antras, tačiau aistruolių ovacijų didžiojoje lenktynių scenoje sulaukė tikrai ne mažiau.  Kaip ir visiems pagrindinių šių metų varžybų įskaitų prizininkams, geriausiems drifto meistrams be taurių teko proga ragauti ir pieno – „drifteriai“ pirmieji parodė, jog ir pienu scenoje po pergalės laistytis galima.