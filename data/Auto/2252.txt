„Time Attack Street“ Vienvaldis „Street“ klasės lyderis „Time attack“ lenktynėse – Algirdas Gelžinis. Jis su „Audi TT RS“ dalyvavo visuose etapuose, užėmė tik pirmas vietas ir šiandien turi maksimalų taškų skaičių – 30. Jį nuolatos vejasi, bet niekaip nepasiveja praėjusių metų čempionas Benas Černiauskas su „Honda Civic VTi-Turbo“. Jis turi šansų tapti čempionu tik tuo atveju, jei nugalėtų etape, o Algirdas rugpjūčio 26 dienos varžybose visai nestartuotų ir negautų jokių taškų. Šansų yra, bet jie minimalūs – nuo greitojo Algirdo jį skiria devyni taškai. Trečią poziciją dalinasi du puikiai žinomi dalyviai – Justas Gudavičius su „Mazda Miata“ (viduje – „Honda K24“ variklis) ir broliukas latvis Arturs Batraks su triukšmingu „Mitsubishi Lancer EVO VI“. Abu turi po 16 taškų ir realius šansus palipti pozicija aukštyn, bet čempiono titulas jiems jau nepasiekiamas. Gerą tempą visus metus rodo Vytas Bilinskas („Porsche 911“, 12 taškų) ir Arūnas Gečiauskas („Audi RS6“, 8 taškai). Jie – per žingsnį nuo sezono nugalėtojų pakylos apatinio laiptelio. 1. Algirdas Gelžinis, „Audi TT RS“, 30 taškų. 2. Benas Černiauskas, „Honda Civic“, 21 taškas. 3. Justas Gudavičius, „Mazda MX-5“, 16 taškų. 4. Arturs Batraks, „Mitsubishi Lancer Evo VI“, 16 taškų. 5. Vytas Bilinskas, „Porsche 911“, 12 taškų.  „Time Attack PRO“ Šiame sezone „Time attack PRO“ grupės sudėtis pakito, todėl lyderių pozicijose – nauji vardai. Pirmoje vietoje čia rikiuojasi Dainius Matijošaitis su „Mitsubishi Lancer Xtra EVO“, jis turi 20 taškų. Bet dėl sprendimo nedalyvauti „Superlap“ rungtyje Estijos etape, jis negali būti 100 proc. ramus, kad taps čempionu. Ir čia nėra didžiausia jo problema. Švelniai tariant, Dainiaus „Xtra Evo“ finaliniame etape nestartuos. Kaip pasakytų vokiečiai, bolido varikliui „kaput“. Taigi vos keturiais taškais nuo Dainiaus atsilieka sezono naujokas Livijus Juodeika su„Mazda RX-8“. Livijus turi realius šansus aplenkti lyderį. Tačiau Dainius taip lengvai pasiduoti nežada ir ieško naujo PRO2500+ kalibro ginklo. Tašku nuo Livijaus ir penkiais nuo Dainiaus atsilieka daugkartinis Lietuvos visokių lenktynių automobiliais čempionas Ramūnas Čapkauskas. Tiesa, didesnis Ramūno tikslas yra pergalės „Wolf Race“ lenktynėse ir Lietuvos čempiono titulas metų pabaigoje. Bet jam puikiai sekasi ir greito rato varžybose. Ketvirtas „Time Attack PRO“ įskaitoje – vienas greičiausių varžybų senbūvių Andrius Firantas su „Honda S2000“. Jo šansai tapti sezono nugalėtoju, tiesa, stipriai teoriniai, nes sustreikavo „Anahondos“ širdis. Penktą ir šeštą pozicijas metų įskaitoje dalinasi daugkartinis čempionas Jonas Poškus ir Arūnas Gečiauskas – abu vairuoja „Mitsubishi Lancer Evo VIII“ automobilius. Jonas šį sezoną turi vos 8 taškus, bet ne todėl, kad pamiršo kaip važiuoti greitai, o todėl, kad startavo tik viename etape. Arūnas, tuo tarpu, taip pat startavo tik viename Lenkijos etape – užtruko automobilio paruošimas lenktynėms. Realius jo šansus pamatysime jau kitais metais. 1. Dainius Matijošaitis, „Mitsubishi Xtra Evo“, 20 taškų. 2. Livijus Juodeika, „Mazda RX-8“, 16 taškų. 3. Ramūnas Čapkauskas, BMW M3 GTR, 15 taškų. 4. Andrius Firantas, Honda S2000, 10 taškų. 5. Jonas Poškus, Mitsubishi Lancer Evo VIII, 8 taškai. Paskutinė medžioklė „Time Attack“ greičiausiųjų paieškos vyks rugpjūčio 26 dieną Kačerginės „Nemuno žiedo“ trasoje. Čia vyks ir „Wolf Race“ lenktynės, taip pat – šio „Fast Lap“ etapo naujovė „Drift Race“ lenktynės. Dalyviai medžios kuo greitesnius rato įveikimo laikus. Organizatoriai tikisi, kad niekas neperžengs fizikos diktuojamų ribų ir pagalbos automobilis „Nissan Navara“ neturės daug darbo. Bet, kai dalyvius skiria tokie maži taškų skaičiai, visko gali būti. Niekas nenori tenkintis antra vieta.