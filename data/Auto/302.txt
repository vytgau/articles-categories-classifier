Kaip teigiama pranešime žiniasklaidai, specialistai prognozuoja, kad tik laiko klausimas, kai elektroninių cigarečių rūkymas vairuojant bus pradėtas griežtai vertinti ir Lietuvoje. Draudimo bendrovės BTA ekspertai teigia, kad elektroninės cigaretės dėl savo specifikos pačių vairuotojų taip pat turi būti traktuojamos itin rimtai. „Lietuvoje kol kas daugiausiai dėmesio ir pastangų skiriama tam, kad vairuotojai nesinaudotų mobiliaisiais telefonais, jei jie nėra sujungti su laisvų rankų įranga. Pagal nutylėjimą, cigaretė tarsi yra mažesnė blogybė, nes mažiau atitraukia dėmesį nuo kelio ir minimaliai veikia regos lauką. Tačiau elektroninės cigaretės garas jau visai kitoks: jis tirštas, baltas, tankus. Kritinis vairuotojo dėmesio nukrypimas yra vos 2 sekundės, o važiuojant 100 km/val., per porą sekundžių spėjama nuvažiuoti net apie 55 metrus ir tuo metu gali atsitikti bet kas“, – sako BTA Ekspertizių skyriaus vadovas Andrius Žiukelis. Ypač rizikinga, jeigu elektroninę cigaretę susiruošiama rūkyti nevėdinant automobilio salono, nes baltas garų debesis neišsisklaido kur kas ilgiau. Lietuvos Kelių eismo taisyklėse yra aiškiai nurodytas tik vienas konkretus trukdis vairuojant – kalbėjimas mobiliuoju telefonu, nors vairuotojui draudžiama užsiimti bet kokia kita veikla, kuri blaško dėmesį ir blaško vairavimą. „Vasario pabaigoje Didžiosios Britanijos policija oficialiai perspėjo šalies vairuotojus, kad už elektroninės cigaretės rūkymą vairuojant grės bauda iki 2500 svarų, baudos taškai ir net vairavimo teisių atėmimas. Didžiojoje Britanijoje apie 3 mln. žmonių rūko būtent elektronines cigaretes, be to, dauguma jų – vairuoja. Akivaizdu, kad čia jau pasiekta kritinė riba ir oficialios šalies institucijos imasi priemonių situacijai suvaldyti“, – sako A. Žiukelis. Įdomu tai, kad pagal „The Nanny State Index“ (NSI), nurodančiu, kokioje Europos šalyje turėsite daugiausia nepatogumų norėdami pavalgyti, išgerti ar parūkyti, Lietuvoje rūkymas reglamentuojamas griežčiau nei Didžiojoje Britanijoje. Indekso sudarytojų vertinimu 2017 m. Lietuva pateko į elektroninių cigarečių rūkymui nepakančiausių Europos šalių grupę surinkusi 44,8 balus iš 100-o ir užėmusi 7-ąją vietą. Tuo tarpu Didžioji Britanija atsidūrė priešingoje – laisviausių šalių grupėje su vos 16 balų ir priešpaskutine 27-a vieta. „Pusė Lietuvai už elektroninių cigarečių rūkymo ribojimus skirtų balų atiteko dėl draudimo rūkyti viešose vietose ir uždarose patalpose, tačiau tas pats pas mus galioja ir tradicinėms cigaretėms. Reikia pažymėti, kad ekspertai vertino būtent teisinę bazę. Tačiau reaguodama į aktualijas bei problematiką, kiekviena šalis, kaip ir Didžioji Britanija, turi galimybes išplėsti poveikio priemonių taikymą, jei tik mato spręstiną problemą. Šiuo klausimu britams pasiųsta labai aiški ir konkreti žinutė, praplečianti netoleruojamų vairuotojų veiklų sąrašą“, – tvirtina draudimo bendrovės ekspertas. Lietuvoje nėra oficialios statistikos, kiek eismo įvykių sukeliama dėl sutrikdyto vairuotojo dėmesio, tačiau specialistai teigia, kad tokių situacijų pasitaiko pakankamai dažnai. „Situacijų, kai ne tik smulkūs, bet ir rimti eismo įvykiai sukeliami dėl to, kad vairuotojas ne vairavo, o dar kažką veikė prie vairo, tikrai pasitaiko. Klasika – kalbėjimasis mobiliuoju telefonu, rūkymas, valgymas prie vairo. O kiek dar įvairiausių situacijų, kurių vairuotojai net ir nenori atskleisti. Yra universalus patarimas, kuris galioja visiems atvejams ir padeda išvengti nelaimės: prie vairo jūs turite vienintelę užduotį – vairuoti. Visi kiti veiksmai saugumo sumetimais turi būti atliekami tik sustojus“, – reziumuoja A. Žiukelis. Pasaulio sveikatos organizacijos duomenimis, kasmet eismo vykiuose žūsta daugiau kaip 1 mln. žmonių, o vairuotojų blaškymasis atsiliepiant telefonu ar ieškant patinkančios radijo stoties lemia didelę dalį skaudžių eismo įvykių.