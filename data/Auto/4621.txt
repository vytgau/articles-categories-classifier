Iš viso Milane iš varžytynių buvo parduota 817 objektų. 423 iš jų – automobiliai iš konfiskuotos kolekcijos. Kolekcija buvo konfiskuota anksčiau iš neįvardyto italų verslininko, anot gandų, turėjusio saugos įmonę ir vengusio mokesčių. Brangiausiai parduotas 1966 m. „Ferrari 275 GTB/6“ – už beveik 3,5 mln. eurų. Antru pagal brangumą tapo 2014 m. „Maserati MC12“, parduotas už kiek daugiau nei tris milijonus eurų. Į brangiausiai parduotų automobilių penketuką taip pat pateko „Ferrari F40“ ir „Porsche 959“ (kiekvienas parduotas už kiek daugiau nei milijoną eurų) ir „Ferrari Daytona“, kuris buvo parduotas už kiek daugiau nei 870 tūkst. eurų. Konfiskuotoje kolekcijoje buvo 44 „Ferrari“ automobiliai, 72 „Porsche“ automobiliai, 62 „Jaguar“ automobiliai, 34 „Alfa Romeo“ automobiliai, 29 „Lancia“ automobiliai, 23 „Maserati“ automobiliai, 18 „Ford“ automobilių, 17 „Mercedes-Benz“ automobilių ir kt. Jų paruošimas, apimantis filmavimą, katalogo sudarymą ir atgabenimą šimtu autovežių iš Venecijos į Milaną užtruko tris savaites.