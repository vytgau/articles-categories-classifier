Jei šiam siūlymui pritars Seimas, patikrinimo metu pakaks policijos pareigūnui pateikti galiojantį asmens tapatybę patvirtinantį dokumentą. Nauja tvarka būtų taikoma visų kategorijų motorinių transporto priemonių ir (ar) priekabų vairuotojams. Pasak vidaus reikalų ministro Tomo Žilinsko, vairuotojai, pamiršę namuose vieną ar kitą dokumentą, kuriuos anksčiau privalėjo vežiotis, nebebūtų baudžiami. „Policijos automobiliai aprūpinti modernia technika su galimybėmis prisijunti prie duomenų registrų ir patikrinti, ar sustabdytas vairuotojas turi teisę vairuoti, ar yra apsidraudęs, ar galioja jo automobilio techninės apžiūros dokumentas, taigi manome, kad reikalavimai vežiotis visą šūsnį dokumentų ir pažymėjimų yra pertekliniai“, – sako ministras. Patikrinimo metu pareigūnas pagal pateiktą asmens dokumentą nustatęs vairuotojo tapatybę, visą reikiamą informaciją gautų iš Transporto priemonių civilinės atsakomybės privalomojo draudimo duomenų bazės, Centralizuotos techninės apžiūros duomenų bazės, Lietuvos Respublikos kelių transporto priemonių registro ir Lietuvos Respublikos kelių transporto priemonių vairuotojų registro. Pagal dabartinį reglamentavimą, vairuotojas, nepateikęs visų reikiamų dokumentų patikrinimo metu, gali būti baudžiamas įspėjimu arba pinigine bauda.