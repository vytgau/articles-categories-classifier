Svetainės „YouTube“ vartotojas „tehndn“ paskelbė automobilio vaizdo registratoriaus darytą įrašą. Jis buvo darytas balandžio 24 dieną vienoje JAV Atlantos miesto gatvėje. Vairuotojui prieš akis – tuščia gatvė, o kita juostoje pristatyta automobilių. Staiga jam kelią pastoja prieš eismą važiuojanti sidabrinės spalvos „Honda“. Panašu, kad „Honda“ vairuotojas arba vairuotoja pamanė pabūsiąs apsukresnis už kitus ir išvengsiąs spūsčių pajudėjęs prieš eismą. Netrukus tenka susitaikyti su nemalonia realybe – vaizdo įrašo autorius nusprendžia neužleisti jam kelio ir priverčia „Hondą“ visą kelią važiuoti atbulai, kelis kartus tenka nepatogiai užsiropšti ant vejos. Tiek nepatogumų, tiek gėdos būtų buvę galima išvengti, jeigu „Hondos“ vairuotojas būtų elgęsis pagal taisykles. Kita vertus, jeigu visi būtų tokie drausmingi keliuose, iš ko juoktumėmės?