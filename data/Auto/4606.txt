Šaižus garsas, vairo vibracija. Ar žinote, kas dar be šių požymių signalizuoja, kad važiuoti automobiliu jau tampa rizikinga? Profesionalus lenktynininkas Vaidotas Žala pataria, į ką reikėtų atkreipti dėmesį. „Vairuotojui pirmas ir pagrindinis signalas yra, kai stabdžių pedalas ne toks standus kaip įprastai. Tai ne tik pirmas, bet ir labai svarbus signalas. Labai svarbu jo neignoruoti ir nepagalvoti, kad galbūt tik pasirodė. Jei sistemoje yra nuotėkis, antras ar trečias paspaudimas bus mažiau efektyvus“, – LRT TELEVIZIJOS laidai „Keliai. Mašinos. Žmonės“ aiškino V. Žala. Pats savo kailiu pajutęs, ką reiškia kurį laiką važiuoti be stabdžių, V. Žala pataria nepanikuoti. „Jei pajutote, kad netikėtai sumažėjo stabdžių efektyvumas, reikia ne nuspausti pedalą „iki dugno“ ir melstis geriausio, bet pedalą pumpuoti. Jei yra oro, pumpuojant galima šiek tiek padidinti efektyvumą. Taip darydamas esu ne kartą save išgelbėjęs“, – tikina lenktynininkas. Ar sugedus stabdžiams įmanoma automobilį sustabdyti pavaromis? Apie tai žiūrėkite laidoje. 