Lietuvos motokrosininkas pirmose lenktynėse pateko į avariją ir susilaužė šonkaulius. Taip pat jis patyrė klubo traumą. Dėl to jam teks praleisti likusią sezono dalį. „Viskas keičiasi labai greitai. Lenktynių pradžia buvo labai gerai, antrajame rate pakilau į trečiąją vietą, bet tuomet patekau į didelę avariją ir patyriau šonkaulių bei klubo traumas. Liūdna, bet kitą sezoną būsiu dar stipresnis. Dėkoju visai komandai už pastangas ir visiems rėmėjams bei sirgaliams - už palaikymą“, - socialiniame tinkle „Facebook“ rašė A. Jasikonis. Etapą laimėjo olandas Jeffrey'is Herlingsas. Bendroje čempionato įskaitoje A. Jasikonis su 283 taškais liko 13-oje pozicijoje. Užtikrintai pirmauja italas Antonio Cairoli. Jis turi 673 taškus ir artimiausią varžovą lenkia net 96 taškais. Iš viso klasifikuoti 64 sportininkai. Iš viso pasaulio motokroso čempionatą sudaro 20 etapų. 18-asis iš jų vyks rugsėjo 10 dieną Olandijoje.