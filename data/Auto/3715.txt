Vien todėl, kad mane domino mašinos, o pasirodo, ne visiems tokios paikos mintys galvoje – automobilinių parodų lankytojus ne mažiau nei patys gražiausi modeliai (mašinos) vilioja prie jų besirangantys modeliai (merginos, o kai ką – ir ne tik jos). Taip, aš žinau taisyklę, kad „seksas/grožis padeda parduoti“. Bet man atvykus į automobilių parodą tos besistaipančios gražuolės (ir gražuoliai) tik trukdo – jei dėl kažkokių priežasčių staiga labai labai parūptų į jas paganyti akis, tikriausiai tam rasčiau ir kitų vietų. O ir šiaip man namuose gražiausia. O dar man labai gaila tų po tvieskiančiu apšvietimu keliolika valandų stovinčių merginų su tikrai ne pačiais patogiausiais rūbais ir aukštakulniais. Kurių ir taip negausius rūbelius akimis nurenginėja besiseilėjantys vyriškos lyties atstovai – nuo spuoguotų paauglių iki garbaus amžiau vyriškių, velniai žino su kokiomis mintimis savo žilose galvose. Bet iš kitos pusės, ši kombinacija – dailios merginos ir efektingi automobiliai – tam tikra prasme turi ir bendrumų. Na, kurie moteriški privalumai labiausia domina vyriją, nesiplėsiu. Tai ir taip aišku – kaip ne kaip Homo Sapiens (kad ir kaip tai ironiškai skambėtų) šioje planetoje atsirado prieš daugiau nei pusę milijono metų. O jei kalbėti apie automobilius? Asmeniškai man efektingiausiai atrodo aerodinaminiai jų elementai – žiūrint į tas formas (aerodinaminių elementų), kartais net sunku suvokti, kaip juos kūrusiems specialistams iš viso šovė į galvą mintis sukurti tokius fantasmagoriškus kūrinius – nebūtinai efektyvius, bet be jokių abejonių efektingus. Būtent čia persipina grožis ir mokslas – jei sportiniuose automobiliuose aptakai, ortakiai ir kitokie elementai, kuriuos mes lietuvių kalboje vengiame vadinti tokiomis kalbininkų neteikiamomis svetimybėmis kaip spoileriai ir difuzoriai, tai automobiliuose, važinėjančiuose gatvėse, funkcija turi derėti su išvaizda. Todėl ši nuotraukų galerija – „iš kitos pusės“. Fotografavau ne įprastu kampu iš priekio, bet daugiausiai – iš galo. Čia – jei kalbėti apie automobilius. Na, o merginos, kurių, beje, šiemet buvo gana nedaug (visgi ir automobilių gamintojai pradėjo suprasti, kad „pardavinėti“ automobilius su merginomis – nebe XXI amžiaus dvasia), paįvairino šią galeriją. Smagaus žiūrėjimo! 