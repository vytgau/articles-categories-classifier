Antradienį, lapkričio 15 d., pasirodė naujo Jeremy Clarksono automobilių šou reklama. J. Clarksonas yra buvęs BBC kanalu transliuotos laidos „Top gear“ vedėjas. Naujojo šou reklamoje buvo rodomi po menamų avarijų į šipulius sudužę automobiliai, palikti Los Andželo, Londono ir Berlyno gatvėse. Štai mėlynas „Toyota Prius“ modelio automobilis kone iki pusės susmigęs į grindinį garsiojoje Holivudo šlovės alėjoje. Šou, kurio pavadinimas „The Grand Tour“, penktadienį, lapkričio 18 d., bus pradėtas transliuoti per „Amazon Prime“. Kiekviena šou laida bus filmuojama vis kitoje šalyje. Rengdamas šou J. Clarksonas vėl bendradarbiaus su buvusiais „Top Gear“ vedėjais ir prodiuseriu. Nuo pasaulinį pripažinimą atnešusios laidos vedėjo pareigų J. Clarksonas buvo nušalintas po barnio su vienu laidos kūrėjų komandos nariu.