„Kai įlįsti į žmonių sąmonę tradicinėmis priemonėmis sunku, mes pasirinkome netradicinį kelią. Internete surastas originalias komentatorių mintis perkėlėme ten, kur jas gali matyti visi pėstieji – prie pėsčiųjų perėjų. Tikimės, kad tokiu būdu atkreipsime žmonių dėmesį ir jie, prieš žengdami į pėsčiųjų perėją, bus atsargesni“, – teigė Kauno vicemeras Povilas Mačiulis. 26-ių pavojingiausių miesto pėsčiųjų perėjų prieigose buvo dažais išpurkštos 52 trumpos interneto komentatorių citatos, nukreiptos į pėsčiuosius. Visos citatos buvo surastos naujienų portalų ir socialinių tinklų diskusijose. „Daugelyje atvejų pėstieji per perėjas vaikšto kaip per koridorių namuose eidami iš kambario į virtuvę“, – ši internete surasta kaunietės Lenos mintis atsirado prie pėsčiųjų perėjos, esančios Radvilėnų plente.  „Didesnė dalis pėsčiųjų, nukentėjusių eismo įvykiuose į juos patenka eidami pėsčiųjų perėja. Labai svarbu nuolat atkreipti pėsčiųjų dėmesį, kad nereguliuojamos pėsčiųjų perėjos negali suteikti absoliutaus saugumo, jei nesisaugosime patys. Prieš įžengdamas į pėsčiųjų perėją, pėsčiasis turėtų įsitikinti, kad prie perėjos artėjančio automobilio vairuotojas jį pastebės ir turės galimybę laiku sustabdyti automobilį“, – teigė savivaldybės Transporto ir eismo organizavimo skyriaus vedėjas Paulius Keras. 2016 metais Kaune iš viso sužeista 200 pėsčiųjų, iš kurių 118 nukentėjo pėsčiųjų perėjose. Per praėjusius metus miesto gatvėse žuvo 7 pėstieji (iš jų 4 pėsčiųjų perėjose). Kauno miesto savivaldybė, siekdama ženkliai sumažinti šią nelinksmą statistiką, per šiuos metus ketina ryškia LED šviesa apšviesti 300 perėjų, o 30 nereguliuojamų pėsčiųjų perėjų įrengti šviesoforus.