„Šios lenktynės, garsėjančios kaip kalėdinis slalomas, vyksta prieš naujuosius, tačiau besniegė žiemos pradžia paskatino kiek palūkėti ir pakviesti veteranus išbandyti jėgas į žiemiškas, sniegu padengtas trasas – tokias, kokiose jie lenktyniavo gražiausiais savo jaunystės metais“, – kalbėjo varžybų direktorė Audrutė Jonkienė. Kaip rašoma pranešime žiniasklaidai, kvietimo dukart kartoti nereikėjo. Varžybas organizavusi Tarptautinė automobilių sporto veteranų asociacija kartu su Lietuvos automobilių sporto federacijos (LASF) senjorų komitetu ir partneriais – Lietuvos automobilių, Kauno automobilininkų bei Lietuvos „Porsche“ klubais – susilaukė net 70 paraiškų. Susigrumti su tituluotais veteranais panoro ir dvi – Kauno technologijos bei A. Stulginskio universitetų – studentų komandos, kurių viena dailiosios lyties atstovė pateikė didžiausią šių lenktynių siurprizą. Garbūs veteranai nešykštėjo plojimų A. Stulginskio universiteto atstovei, devyniolikmetei Daugvilei Vaičiulytei, aplenkusiai daugiau nei šešias dešimtis vyrų ir visas savo varžoves moteris. Daugvilė visiems vienodą trasą įveikė greičiausiai, per 0.43,98 sek., o studentės užfiksuoto rezultato pagerinti jau nepavyko niekam. Veteranų lenktynėse sėkmė tikrai neatsuko nugaros moterims. Sporto senjorių grupės nugalėtoja Jonė Aleksynaitė absoliučiai čempionei pralaimėjo tik 6 sekundes ir aplenkė antrosios vietos laimėtoją Meilę Pumerytę ir trečiąją prizininkę Laimą Sukich.  „Greitos moterų sekundės šįkart tikrai stebina, – pripažino lenktynėms vadovavęs sporto komisaras, Tarptautinės automobilių sporto veteranų asociacijos direktorius Romualdas Mažuolis. – Dailiosios lyties atstovės sniegu padengtoje aikštelėje pernelyg nespaudė akceleratoriaus pedalo, todėl išvengė bereikalingų prabuksavimų ir tuščiai nešvaistė sekundžių.“ Bene atkakliausia kova virė sporto meistrų veteranų grupėje, kurioje varžėsi 50-60 m. amžiaus dalyviai. Net du sportininkai – šešiasdešimtmetį šventęs Alfredas Štaras ir Mindaugas Karklys užfiksavo absoliučiai vienodą rezultatą – 0.55,90 sek. ir abu džiaugėsi laimėję antrąsias vietas. Šioje grupėje pergalę šventė daugelio slalomo varžybų nugalėtojas ir prizininkas Aurimas Onuškevičius, distancijoje sugaišęs 0.55,25 sek. Greičiausiai šią trasą įveikė Almantas Jacevičius, tačiau gauta 5 sek. bauda jį nustūmė net į septintąją vietą. Antrojoje sporto meistrų veteranų grupėje (nuo 61 iki 70 m.) varžėsi net 16 dalyvių, o didžiausia sėkmė čia lydėjo 63-ejų Algirdą Endriukaitį, įveikusį trasą per 0.56,05 sek. Antrąją vietą iškovojo metais vyresnis Mindaugas Marcinkevičius (0.56,41 sek.), o trečiąją – antrojo prizininko bendraamžis Regimantas Bindokas (0.56,46 sek.). Palydėtas žiūrovų ir kolegų aplodismentais į slalomo trasą išvairavo automobilį ir vyriausiasis šių lenktynių dalyvis, 84-erių Vladislovas Šermukšnis. Jis finišavo antras, o garbų veteraną čia pranoko tik dvejais metais jaunesnis sporto meistras Algirdas Rymonis, savo kolekcijoje saugantis ir garbingiausią trofėjų – Lietuvos respublikos Prezidentės taurę. Sporto veteranų teisėjų grupėje varžėsi ir geriausieji šalies automobilių sporto arbitrai. Čia atskirose amžiaus grupėse sėkmę lydėjo Arvydą Kačiuką, Albiną Andrašiūną, Vladą Juozą Petrauską ir Olegą Krikštanį. Grupių nugalėtojai apdovanoti buvusių bendražygių lenktynių trasose atminimo taurėmis, kurias įsteigė Kauno rajono meras Valerijus Makūnas, LASF prezidentas Romas Austinskas, Lietuvos automobilių klubas, AB „Kauno grūdai“, daugkartinis šalies čempionas Ramūnas Čapkauskas ir kiti automobilių sporto meistrai bei organizatoriai. A.Stulginskio universiteto ilgamečio dėstytojo, prodekano, docento, LASF garbės teisėjo Evaldo Čerškaus atminimo taurę iškovojo A. Onuškevičius, A. Rymonis džiaugėsi vieno seniausių šalyje ralio „Kauno ruduo“, šių metų rugsėjį pažymėsiančio garbingą 45- metų gyvavimo sukaktį, pirmojo laimėtojo Romo Jakučionio atminimo taure, o Arūnas Adomaitis iškovojo vieno veteranų sportinio sąjūdžio pradininkų Vidmanto Čiutelės taurę. Ilgus metus vadovavusio Sigito Alesiaus atminimo taurė įteikta Arvydui Komliauskui, o Romo Barkausko – A. Kačiukui. Iljos Ostrovskio taurę laimėjo Tadeušas Teras, o nusipelniusių sporto meistrų Kastyčio ir Arvydo Girdauskų atminimo taurę – A. Endriukaitis. Komandinėje veteranų slalomo įskaitoje pergalę šventė Vilniaus komanda, pranokusi Kauno ir Kauno rajono senjorus. Nugalėtojų ir prizininkų pagerbtuvių ceremonijoje pasveikinti ir apdovanoti sportininkai bei automobilių sporto organizatoriai, šventę garbingas sukaktis. Jubiliatus Marijoną Vasiliauskienę, Danielių Saukevičių, Sigitą Janušką, Antaną Stankevičių, A. Štarą, Saulių Kazėną ir Edviną Pagirską sveikino Kauno rajono meras V. Makūnas, LASF prezidentas R. Austinskas, Lietuvos automobilių klubo prezidentas Rolandas Dovidaitis, LASF senjorų komiteto pirmininkas Evaldas Torrau, sukaktuvininkų artimieji ir bendražygiai.