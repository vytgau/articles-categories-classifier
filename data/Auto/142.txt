Įsigyti reikėjo Trys „Kia Soul EV“ elektromobiliai skirti Klaipėdos miesto savivaldybės administracijos Viešiosios tvarkos bei Socialinės rūpybos skyriaus specialistams, kuriems nuolat reikia būti mieste. „Elektromobilius išsinuomojome, nes reikėjo pakeisti dyzelines „Škodas“. Šie automobiliai ne nusipirkti, o nuomojami. Veiklos nuoma yra gera tuo, kad jos metu nuomotojas yra mažai už ką atsakingas, tik pasibaigus sutarčiai grąžina automobilius. Nemanau, kad po penkerių automobiliai bus tokios būklės, kad juos būtų verta išsipirkti ir dar kažkiek laiko eksploatuoti“, – žiniasklaidai sakė Savivaldybės administracijos direktorius Saulius Budinas, atstovaujantis Liberalų sąjūdžiui. Tačiau skeptikai abejoja, ar pasirinktas elektromobilių įsigijimo būdas yra tikrai tinkamas. Be to, mažai tikėtina, kad trys automobiliai sumažins oro taršą mieste. Kaina per didelė Klaipėdos miesto savivaldybės tarybos narys konservatorius Tomas Meškinis bendraudamas su DELFI teigė abejojantis, kad veiklos nuoma yra geresnė už įprastą pirkimą. „Manau, kad būtų geriau, jei automobiliai būtų įsigyti, o ne išsinuomoti. Dabar nuomoji, pinigus moki, o (pasibaigus nuomos terminui) tau nieko nelieka. Po penkerių metų liktų automobilis, kurį būtų galima ir toliau eksploatuoti“, – sakė T. Meškinis. Pasak Klaipėdos miesto savivaldybės Ūkio skyriaus vedėjo Klaido Tolio, veiklos nuomos su technine priežiūra sutartis sudaryta penkeriems metams, o bendra sutarties vertė – 105,8 tūkst. Eur.  Oficialiame „Kia“ puslapyje skelbiama, kad „Soul“ modelio kaina yra 39 990 Eur, o speciali – 30 990 Eur. Tad aritmetiškai skaičiuojant panašu, kad Klaipėda būtų labiau sutaupiusi, jei šias transporto priemones būtų pirkusi. Nes nuomojantis veiklos nuomos būdu per penkerius metus miesto administracija tiekėjui sumokės beveik visą automobilių kainą. K. Tolys atskleidė ir daugiau sutarties detalių. Jo teigimu, veiklos nuoma naudinga dar ir todėl, kad elektromobiliams sugedus, tiekėjas įsipareigoja serviso paslaugas suteikti ne vėliau kaip per 2 valandas. Jei nuomojamo elektromobilio remontas užtruktų ilgiau nei 24 valandas, pardavėjas privalės suteikti pakaitinį lygiavertį elektromobilį. Visą parą bus teikiama techninė pagalba kelyje visos šalies teritorijoje. Pardavėjas visą nuomos sutarties laikotarpį įsipareigoja apmokėti elektromobilių gamyklos-gamintojos techninio eksploatavimo dokumentuose nurodytas visas reguliariosios techninės apžiūros išlaidas, vasarines ir žiemines padangas (jų permontavimą), bei kitas natūraliai nusidėvinčias detales, turinčias įtakos elektromobilių eksploatacijai. Šalčiai turi įtakos ridai „Kia Soul“ gamintojai teigia, kad su viena 27 kWh talpos ličio jonų polimerų akumuliatoriaus įkrova galima nuvažiuoti iki 212 km. Tačiau automobiliu kasdien besinaudojantis Klaipėdos miesto savivaldybės Viešosios tvarkos skyriaus vyresnysis specialistas Renatas Markevičius sako ką kita. „Automobilis kaip automobilis, ir traukia gerai, ir stabdo gerai. Bet pilnai įkrauto automobilio užtenka nuvažiuoti 150 kilometrų. Net ir žiemą su juo važiuoti malonu, sėdi, kaip šildytuve. Aišku, žiemą, kai kieme 15 laipsnių šalčio, reikia įjungti šildytuvą, šildomas sėdynes, dar kažką, nuvažiavimo kelias sutrumpėja apie trečdaliu, pavyksta nuvažiuoti tik apie šimtą kilometrų. Tačiau darbo dienai užtenka ir tiek“, – didelių priekaištų tarnybinei transporto priemonei neturėjo R. Markevičius. Jis negalėjo pasakyti, kiek laiko užtrunka, kol akumuliatorius pilnai įkraunamas. Esą darbo dienos pabaigoje elektromobilis paliekama krautis, o ryte kroviklis išjungiamas. Vėliau būtų pigesnė? Klaipėdos miesto savivaldybės tarybos narys Arūnas Barbšys, taip pat atstovaujantis Tėvynės sąjungai – Lietuvos krikščionims demokratams, svarsto, kad uostamiesčio administracija paskubėjo ir elektromobilius įsigijo per anksti ir per brangiai. „Nemanau, kad jau atėjo laikas savivaldybei pirkti elektromobilius. Iš esmės nesu prieš juos, tačiau ar jų eksploatacijos kaštai nėra didesni nei paprasto automobilio?“ – skeptiškai šį pirkinį vertino A. Barbšys. Tačiau K. Tolys paaiškino, kad finansine prasme šių naujų automobilių nuoma kainuoja mažiau nei kitų, panašių metų gamybos automobilių, kuriuos nuomoja savivaldybės automobilių parkas. Pavyzdžiui, praėjusiais metais išsinuomoto „Volvo S90“, kuriuo naudojasi savivaldybės meras Vytautas Grubliauskas, veiklos nuoma kainuoja 595 Eur/mėn. O naujieji „Kia Soul EV“ nuomojami už 588 Eur/mėn. Kolegai antrino ir T. Meškinis. Jis svarstė, kad jei jau Klaipėda įsigijo elektromobilius, tai gal jais galėtų naudotis ir miesto vadovai? „Geriausia reklama šiems automobiliams būtų, jei į jį persėstų pats meras (Vytautas Grubliauskas). Dabar jis naudojasi limuzino klasės automobiliu „Volvo“. Šio eksploatavimo kaštai tikrai kur kas didesni nei elektromobilio“, – pastebėjo konservatorius, atstovaujantis opozicijai Klaipėdos miesto savivaldybės tarybai. Ateities mašinos Vienas pirmųjų Klaipėdos vadovų Lietuvai atgavus nepriklausomybę Vytautas Čepas ragina neskubėti teisti ir parodyti daugiau tolerancijos. Juolab, kad elektromobiliams priklauso ateitis. „Aš pats dar važinėju su dyzeliniu, elektromobilis man nereikalingas. Kita vertus, kažkas juk turi pradėti. Jau labai daug kalbame apie tą aplinkos taršą. Juk Klaipėda yra labiausiai užterštas Europos Sąjungos miestas, tad ir reikia nuo kažko padėti. Aišku, trys automobiliai taršos nesumažins, tačiau juk nenusipirksi trijų šimtų. Galiu tik pasakyti, kad kada nors juos mums tikrai reikės pirkti. Tik, ar dabar jau pats laikas, negaliu atsakyti. Neabejoju, kad kada nors vis tiek reikės pirkti. Ateina nauja era ir mes niekur nuo to nedingsime“, – DELFI sakė V. Čepas. Klaipėdos mieste elektromobilių naudotojams nereikia mokėti stovėjimo rinkliavos, šios rūšies transporto priemonės gali važiuoti senamiestį kertančia Tiltų gatve bei autobusams skirtomis juostomis. Be to, mieste įrengtose įkrovimo stotelėse nekainuoja ir elektra.