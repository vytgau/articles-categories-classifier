Milžiniškos oro įsiurbimo angos, plačios ir plokščios vientisos priekinės grotelės su RS modeliams būdingu korio formos raštu atrodo efektingai. Gale sumontuotas specialus RS oro skirstytuvas, ovalūs išmetimo sistemos antgaliai ir stogo oro aptakas modeliui suteikia išskirtinę išvaizdą. Naujasis „Audi RS 4 Avant“ komplektuojamas su 19-os colių kaltiniais aliuminio lydinio ratlankiais, papildomai galima užsisakyti 20 colių ratlankius. Naujajame „Audi RS 4 Avant“ sumontuotas dviejų turbinų V6 benzininis variklis pasiekia 331 kW (450 AG), o maksimalus sukimo momentas yra 600 Nm (170 Nm daugiau nei anksčiau). Jis pasiekiamas itin plačiame, nuo 1900 iki 5000 aps./min. sūkių diapazone, todėl tai leidžia „Audi RS 4Avant“ iki 100 km/val. įsibėgėti vos per 4,1 sekundės. Maksimalus greitis siekia 250 km/val., o su RS dinaminiu paketu jis padidėja iki 280 km/val. 2,9 TFSI variklio galia nuolatinei visų ratų pavarai yra perduodama per sportiškai suderintą aštuonių greičių „tiptronic“ pavarų dėžę su optimaliai parinktomis pavaromis. Naujasis „Audi RS 4 Avant“ sveria 1790 kilogramų – 80 kg mažiau nei pirmtakas, o jo vidutinės degalų sąnaudos yra 8,8 l/100 km (199 g/km CO2) – 17 proc. mažesnės nei anksčiau.  „Audi RS 4 Avant“ yra komplektuojamas su „RS sport“ pakaba, kuri užtikrina dar 7 mm mažesnę prošvaisą, palyginti su įprastu A4 modeliu su sportine pakaba. Iš daugybės papildomos įrangos galima užsisakyti ir „RS sport plus“ pakabą su „Dynamic Ride Control“ (DRC) dinamiško važiavimo kontrolės sistema, keraminius stabdžių diskus ir dinaminę RS vairavimo sistemą. O standartinės „Audi drive select“ sistemos pagalba vairuotojas gali pasirinkti norimus važiavimo režimų nustatymus. Juodas automobilio salonas pabrėžia sportišką „Audi RS 4 Avant“ charakterį, o RS sportinės sėdynės, daugiafunkcis ir oda aptrauktas sportiškas vairas su plokščia apačia, pavarų svirties apvadas ir apšviestos durelių slenksčių apdailos yra pažymėti RS emblema. Naująjį „Audi RS 4 Avant“ jau galima užsisakyti, o prekybos salonus jis pasieks 2018 m. pradžioje.