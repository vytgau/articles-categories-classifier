„Vieną komandą naudoti kaip bendrą platformą dviejų prekės ženklų strategijai yra unikalus sprendimas. Per 20 metų mano patirtį lenktynėse tai yra naujovė. Ši partnerystė sustiprina komandą ateities projektams“, – sakė B. Vanagas. Pasak jo, šiuo metu baigiamos derinti galutinės „General Financing team Pitlane“ šio sezono detalės. Jos bus paskelbtos dar kovą. „Matome daug panašumų tarp šios komandos veiklos ir žemės ūkio sektoriaus – ir lenktynėse, ir vystant žemės ūkio verslą netrūksta iššūkių, netikėtumų, svarbus veržlumas, taktika, greita reakcija. Mums tai artima, todėl džiaugiamės tapę naujaisiais komandos partneriais ir tikime, kad bendradarbiavimas suteiks naujų galimybių, įdomių projektų “, – sakė žemės ūkio technika prekiaujančios ir sandėliavimo sprendimus teikiančios įmonės EWA generalinis direktorius Gediminas Kvietkauskas. „Mes prisidedame prie bendro projekto dėl to, kad mums patinka ši partnerystė“, – sakė „Scandagra“ generalinis direktorius Marius Vasiliauskas. Trečią sezoną drauge su B. Vanagu pradedanti „Scandagra“ žinoma kaip žemės ūkio įmonė, Lietuvoje superkanti daugiausiai ekologiškų grūdų. Ji taip pat aprūpina ūkininkus trąšomis, sėklomis, grūdinių kultūrų ir augalų apsaugos priemonėmis.  Pirmąsyk prie „General Financing team Pitlane“ prisijungianti EWA yra viena didžiausių žemės ūkio technikos prekybos įmonių Lietuvoje. Šio sektoriaus bendrovių TOP 5-uke savo pozicijas sėkmingai įtvirtinusi EWA atstovauja tokiems visame pasaulyje pripažintiems žemės ūkio technikos gamintojams kaip „Massey Ferguson“, „Laverda“, „Fella“ ir kitiems. Bendrovė taip pat parduoda ūkininkams grūdų sandėliavimo įrenginius, aptarnauja ir prižiūri žemės ūkio techniką. Trišalė partnerystė buvo užtvirtinta parašais per metinį „Scandagra EWA“ renginį, kuris šiemet vyko „Žalgirio“ arenoje. Jame dalyvavo apie tris tūkstančius žemės ūkio sektoriaus atstovų. Renginio metu buvo pristatytas ypatingas juodas „Massey Ferguson“ traktorius, pažymėtas Vyčio simboliu. Renginio pramoginėje dalyje vyko šou „X-traktorius“, atkartojantis populiarųjį televizijos šou, kuriame teisėjavo ir pats B. Vanagas, ir žinomi personažai Saulėnas bei Vydas.