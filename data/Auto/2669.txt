Trijose klasėse besivaržantys jų dalyviai prie visureigių vairo su trumpomis pertraukomis atokvėpiui praleido 30 valandų ir išnaudojo lygiai pusę laiko limito, skirto įveikti apie 2000 kilometrų palei šalies valstybinę sieną besidriekiantį bekelės 4x4 perimetro maratoną. Startavę Naujojoje Akmenėje varžybų dalyviai finišuos irgi cementininkų mieste, o tiksliau – šalia jo esančiame Menčių karjere, kur pirmojo ekipažo laukiama šeštadienį, liepos 1-ąją, apie 18 val. „Apie finišą dar nesvajojame, nes dar daug kilometrų laukia iki tos geidžiamos atžymos“, – kaip susitarę taip ir panašiai kalbėjo bemaž visi turistų klasėje besivaržančių ekipažų nariai. Ne visi jie varžybų grafike numatytas trumpas atokvėpio valandėles galėjo išnaudoti vis labiau geidžiamam poilsiui. Tik tie, kurių bolidai važiavo nesiožiuodami, galėjo svajoti apie vėsų ir gaivinantį dušą gamtos prieglobstyje ar čia pat su atvykusių palaikyti bičiulių pagalba paskrudintą kepsnį bei garuojantį ir tokį reikalingą varginančioje kelionėje kavos puodelį. Tačiau nestigo darbų ir patiems lenktynininkams, ir jiems padedantiems mechanikams. Ir 4x4 perimetro lenktynių dalyviai pajuto ketvirtadienį Lietuvą, ypač pietrytinę jos dalį, skandinusios liūties ir škvalo pasekmes. Jei starto vietoje Naujojoje Akmenėje jie duso nuo stulpu į dangų kylančių dulkių ir niekaip negalėjo patikėti, jog sostinė skęsta, tai vakarop, pasiekę Smalininkus, tą patyrė ir patys. Vidurdienį dėl liūčių ir užvirtusių medžių nepravažiuojamu tapo Druskininkų greičio ruožas, kuriame organizatoriai buvo priversti atšaukti varžybas.  Ypač skaudžiai nukentėjo „Sport“ klasės dalyviai, iš kurių net keturi ekipažai buvo priversti sudėti ginklus ir tuo pačiu laidoti svajones finišuoti Naujojoje Akmenėje. Šioje klasėje lenktynes tęsia tik Vaidoto Paškevičiaus ir Dariaus Danuso, Naujosios Akmenės mero Vitalijaus Mitrofanovo taurę laimėjusio Ramūno Baltramonaičio ir Rimvydo Rimšos bei Virginijaus Narausko su Gyčiu Jackūnu ekipažai. Įpusėjus 4x4 perimetro bekelės maratonui varžybų sekretoriatas skubėjo kuo greičiau suvesti iš postų teisėjų gautus rezultatus ir paskelbti pusiaukelės lyderius. „Extreme“ klasėje kol kas geriausiai sekasi Raimondui Greičiui su Vitalijumi Trakšeliu, vairuojantiems „Mitsubishi Pajero“ ir lenkiantiems aršiausius persekiotojus Darių Vadapalą su Linu Pilypavičiumi („Jeep Grand Cherokee“) ir Vaidoto bei Edmundo Mockų ekipažą, vairuojančius bekelės automobiliu tituluojamą „Nissan Navara“ visureigį. „Tourism“ klasėje verda dar atkaklesnė kova, nes įpusėjus 4x4 perimetro maratonui į nugalėtojus pretenduoja mažiausia penki ekipažai, o pusiaukelę sėkmingiausiai įveikė Virginijaus Kubiliaus ir Vaido Griauzdės duetas su „Mercedes-Benz Gelandevagen“. Antrąją-trečiąją vietas, nuo klasės lyderių atsilikdami vos vienu tašku, kol kas dalijasi Artūro Račkausko ir Manto Masaičio („Toyota Hilux“) ir Aurimo bei Algio Atkočiūnų („Land Rover Discovery“) duetai, pusiaukelės finišą kirtę su vienodu taškų kraičiu. Nuo lyderių nedaug atsilieka Modesto Bagdanavičius su Vytautu Radzevičiumi („Jeep Cherokee“) ir Stasio Kisieliaus su Jūrate Kugiene („Land Rover Discovery“) įgulos. Išretėjusioje „Sport“ klasėje pirmauja V. Paškevičius su D. Danusu („Isuzu Vehi Cross“), įgijęs persvarą prieš V. Narausko ir G. Jackūno („Toyota Hi Lux“) ir R. Baltramonaičio su R. Rimša ( „Land Rover Range Rover“) ekipažus.