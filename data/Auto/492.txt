Automobilių entuziastai mėgsta tobulinti savo mašinas. Vieni tai daro jas tiesiog restauruodami, grąžindami prie gamyklinio grožio su šiokiais tokiais individualiais potėpiais, o kiti persekioja greičio rekordus. Kažkur šiame paveiksle yra ir variklių keitimas. Dažnai į automobilius montuojami didesni ir galingesni varikliai, vairuotojui suteikiantys daugiau džiaugsmo. Pasaulyje yra ne vienas „Mazda MX-5“ su V6, klasikinis „Mini“ su „Hayabusa“ ar net „Volkswagen Golf“ su V8 varikliu. Tačiau dabar papūtė nauji vėjai – šis pirmosios kartos „Honda Accord“ yra varomas „Tesla“ varikliu. Šio automobilio, kūrybingai pavadinto „Teslonda“, kūrėjas į jį sumontavo visą „Tesla“ jėgos sistemą. Ją reikėjo modifikuoti, tačiau toks sprendimas nebuvo labai sudėtingas, nes joje jau buvo elektros variklis. Priekiniai „Teslonda“ ratai nėra varomi, nes automobilis yra ruoštas traukos lenktynėms. Priekinė ašis yra skirta būtent tokiems lenktyniniams automobiliams ir taip pat nėra originali. Iš tikrųjų, šiame automobilyje liko nedaug 1981-ųjų „Honda Accord“ dalių, tačiau restauruotas kėbulas atrodo visai gražiai. Kadangi jėgainė buvo paimta iš avarijoje stipriai apgadinto „Tesla“ automobilio, baterijų teko ieškoti kitur – „Teslonda“ naudoja „Chevrolet Bolt“ elementus. Jie negarantuoja didelio nuvažiuojamo atstumo, tačiau šis kūrinys savo gyvenimą gyvens ketvirčio mylios atkarpomis, todėl tai nėra svarbu. Tiesa, kol kas „Teslonda“ negali varžytis su greičiausiais traukos lenktynių automobiliais – jis nusileistų net tai pačiai „Tesla“ mašinai, iš kurios pasiskolino jėgainę. „Teslonda“ nuo 0 iki 97 km/val. įsibėgėja per 2,7 sek. Tai yra išties didelis greitis, tačiau toli gražu ne rekordinis. Žemiau galite pamatyti, kaip tai atrodo.  Vaizdas iš tiesų įspūdingas, nors sąlygos akivaizdžiai nebuvo idealios. Automobilio padangos buvo šaltos, oro temperatūra buvo gana žema. „Teslonda“ geresnėmis sąlygomis galėtų pasiekti ir 2,5 sekundžių laiką. Vis dėlto automobilio kūrėjas tikrai nesivaikė rekordų ir trofėjų, nes nebūtų pasirinkęs klasikinio automobilio kėbulo. Tikėtina, kad ateityje panašių projektų pamatysime vis daugiau. Egzistuoja kelios kompanijos, kurios konvertuoja įprastus automobilius į elektromobilius. Nors vieni mano, kad taip pavyks keliuose išlaikyti senus aplinkos netausojančius automobilius, kitiems tai atrodo vos ne šventvagiškas klasikinių automobilių gadinimas.