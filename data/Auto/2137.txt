Darbo dienomis nuo 8 iki 17 val. rinkliava bus renkama Vilniaus g. (nuo Ramygalos iki J. Basanavičiaus g.), J. Basanavičiaus g. (nuo Vilniaus iki Elektros g. įskaitant automobilių stovėjimo aikštelę), P. Puzino g. (nuo Respublikos iki Kranto g.), Smėlynės g. (nuo Marijonų iki Gegutės g., ties Panevėžio ligonine). Čia pastatyti 7 nauji, modernūs parkomatai. Skirtingai nuo senesniųjų, vairuotojams atsiskaičius nebereikės automobilyje, ant priekinio prietaisų skydelio, palikti mokėjimo bilieto – įvedus transporto priemonės valstybinį numerį, informacija apie sumokėtą mokestį iškart patenka į duomenų bazę. Tačiau – dėmesio! – numeris turi būti įvestas teisingai. Atsiskaitymo už automobilių stovėjimą tvarka senesniųjų parkomatų zonose išlieka nepakitusi – kaip ir iki šiol, bilietas už priekinio stiklo turi būti paliekamas. Nuo rugsėjo rinkliava už automobilių stovėjimą bus renkama ir ilgesnėje Respublikos g. atkarpoje (iki M. Valančiaus g.). Savivaldybė tikisi, kad taip bus labiau reguliuojami transporto srautai miesto centre, atsiras daugiau vietos pasistatyti automobilius ligoninės pacientams ir lankytojams, prekybos ir telekomunikacijos įmonių klientams. Nuo rudens mieste stovės jau 37 parkomatai, apmokestinta daugiau kaip 900 stovėjimo vietų. Šiemet vairuotojai nupirko daugiau kaip 283 tūkst. bilietų. Už juos sumokėta beveik 85 tūkst. Eur.