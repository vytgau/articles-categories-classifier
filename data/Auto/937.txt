Bendrovės įstatuose nurodytos pagrindinės veiklos sritys – nuosavo arba nuomoto nekilnojamojo turto valdymas ir nuoma, lengvųjų automobilių, vidaus degimo ir elektros variklių, elektroninės įrangos gamyba. Pasak „BMW Rusland Trading“ vadovo Maksimiliano Kelnerio, patronuojanti įmonė „rimtai svarsto“ galimybes Kaliningrado srityje statyti automobilių gamyklą, o galutinis sprendimas dėl šio projekto gali būti priimtas iki šių metų vidurio. Jo žodžiais, investicijos į projektą viršytų 50 mln. eurų. Tuo tarpu kelių markių užsienietiškus automobilius surenkančios Kaliningrado srities įmonės „Avtotor Holding“ direktorių tarybos pirmininkas Valerijus Gorbunovas teigė, jog pavasarį tikimasi su BMW pasirašyti bendradarbiavimo sutartį, kurioje būtų apibrėžti konkretūs šios markės automobilių gamyklos statybos planai. 2012-aisiais „Avtotor“ skelbė pasirengusi pasirašyti su BMW jo automobilių gamyklos Kaliningrado srityje statybos sutartį. Tuometiniais planais, nuo 2016-ųjų per metus būtų gaminama 80 tūkst. automobilių. Planuotos investicijos – 200 mln. eurų, iš jų po 50 mln. eurų būtų skyrę BMW ir „Avtotor“, o 100 mln. eurų būtų skolinamasi.