Beje, DELFI kalbinti specialistai sako, kad žuvęs vaikinas toli gražu nėra vienintelis taip technines problemas sprendžiantis lietuvis. Akivaizdu, kad toks sprendimas turėjo lemtingų pasekmių. Sprendžiant iš to, ką sausio 26-ąją feisbuko grupėje paviešino V. Masevičius, BMW automobilyje neveikė saugos oro pagalvės. Taip pat prietaisų skydelyje degė geltonas įspėjimas, kad automobilyje jau nusidėvėjusios stabdžių kaladėlės. Panašu, kad stabdžių kaladėles vaikinas pakeitė, bet oro pagalvės ir toliau neveikė. Šis konkretus BMW automobilis į Lietuvą buvo atvežtas 2016 metais iš Italijos. Jo techninės apžiūros galiojimas turėjo baigtis vasario 17-ąją.  Kad viena iš pagrindinių saugos priemonių – oro pagalvės – nesuveikė, patvirtino ir Kauno policijos vadovas Darius Žukauskas. Be to, visi BMW važiavę žmonės nebuvo prisisegę saugos diržais. Labiausiai pasisekė už priekinių sėdynių sėdėjusiems žmonėms – jie vieninteliai ir liko gyvi. Žuvo abu priekyje buvę žmonės ir ant galinės sėdynės viduryje sėdėjusi moteris – šešių vaikų mama po didžiulio smūgio rėžėsi į priekinį stiklą. Policija mano, kad BMW skriejo apie 140 km/val. greičiu. Sunku pasakyti, ar oro pagalvės būtų tikrai išgelbėjusios žmones taip stipriai sumaitotoje mašinoje, tačiau akivaizdu, kad padariniai joms nesuveikus yra tragiški. Ir, panašu, kad lietuviai gana dažnai rizikuoja savo pačių sąskaita. „Kiek teko kalbėti su kontrolieriais, jie išties patvirtino, kad, jei pirminės apžiūros metu veikia oro pagalvių lemputė, o pakartotinės apžiūros metu ji neveikia, tai mes nelabai ką galime padaryti. Formaliai – trūkumas panaikinamas, tačiau žmonės nueina paprasčiausiu keliu. Tiesiog atjungiama ta lemputė, ir tiek. Tokį dalyką sunku nustatyti netgi jungiantis prie elektroninių sistemų. Jei įdedama varža, tai sistema apgaunama. Tikrintojas tiesiog nemato, ir vienintelis kelias yra ardyti mašiną ir tikrinti, ar yra oro pagalvės, o ardyti mašinos techninės apžiūros metu negalima. Mes tiesiog neturime svertų spręsti šios problemos“, – DELFI teigė UAB „Kauno techninės apžiūros centras“ vadovas Gintaras Ciegis. DELFI primena, kad avarija įvyko automobiliui BMW bandant pabėgti nuo policijos pareigūnų. Policijos departamentas pranešė, kad apie 3.20 val. Nuokalnės gatvėje policijos pareigūnams nestojo stabdomas BMW, vairuotojas padidinęs greitį nuvažiavo. Patruliai tarnybiniu automobiliu bandė vytis nestojusį automobilį. Po kelių minučių nestojęs automobilis rastas prieš įvažiuojant į Šiaurės prospekto ir S. Žukausko gatvių žiedinę sankryžą, mašina buvo atsitrenkusi į stulpą. Atvykę greitosios pagalbos darbuotojai vairuotojui ir dviem keleiviams konstatavo mirtį. Dar du keleiviai išvežti į ligoninę.