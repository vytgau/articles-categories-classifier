Japonijos mokslininkai ir automobilių detalių gamintojai tvirtina, kad medienos plaušienos pagrindu išgautos žaliavos gaminiai būtų net penktadaliu lengvesni už plieninius, tačiau tvirtumu net penkiskart lenktų pastaruosius. Automobilių pramonės dalyvių dėmesį patraukusi žaliava – celiuliozės nanopluoštas. Specialistai tikina, kad su šia žaliava tikrai galima sieti netolimos ateities perspektyvas. Jie, be kita ko, užsimena ir apie iššūkius, kilsiančius dėl neišvengiamos konkurencijos su anglies pagrindu pagamintomis medžiagomis, taip pat kitas kliūtis, galinčias aptemdyti komercinę idėjos įgyvendinimo sėkmę. Mažinti transporto priemonių svorį verčia akivaizdus pramonės dalyvių posūkis prie elektromobilių, kaip pagrindinės tiekiamos produkcijos. Neišvengiami šio tipo automobilių komponentai – akumuliatoriai, kurie, deja, yra gana brangūs. Akumuliatorių tiekiamos energijos kiekį lemia automobilio svoris, taigi, kuo lengvesnis automobilis, tuo mažesnio galingumo akumuliatoriais jis bus varomas, o tai reiškia, kad ir jo eksploatavimo kaštai bus mažesni. „Mažinti transporto priemonių svorį laikome vienu iš svarbiausių šiuo metu iškilusių uždavinių“, – sako bendrovei „Toyota“ atstovaujantis projektų vadovas Masanori Matsushiro. „Negalime pamiršti ir su dideliais gamybos kaštais susijusių problemų. Tik jas išsprendus bus galima sparčiau pereiti prie mažesnio svorio žaliavų taikymo masinėje automobilių gamyboje“, – aiškina jis. Nauja technologija Kioto universiteto mokslininkai, bendradarbiaudami su stambiausiais detalių tiekėjais – korporacijomis „Denso“ (pagrindinis „Toyota“ tiekėjas) ir „DaikyoNishikawa“, – šiuo metu analizuoja celiuliozės nanopluoštu papildyto plastiko pritaikymo perspektyvas. Celiuliozės nanopluoštas – tai į begalę mikrono dydžio dalelių išskaidyta medienos plaušiena. Verta paminėti, kad celiuliozės nanopluoštas jau naudojamas gaminant kuo įvairiausius gaminius, pradedant rašalu ir baigiant skaidriais monitoriais, o štai dabar imtos tirti ir jo panaudojimo automobilių gamyboje perspektyvos. Manoma, kad chemiškai apdorojant medienos plaušieną ir taip išgaunant plastiką, kuris iš karto virstų nanopluoštu, pavyks gerokai sumažinti gamybos kaštus. Anot tyrimams vadovaujančio Kioto universiteto profesoriaus Hiroaki Yano, tiriama celiuliozės nanopluošto pritaikymo technologija yra patraukliausia tiek savikainos, tiek efektyvumo požiūriu, todėl tikrai yra verta dėmesio dėl panaudojimo ne tik automobilių, bet ir orlaivių detalių gamyboje. Automobilių detalių tiekėjai ir universitete dirbantys specialistai šiuo metu kuria automobilio, kuriame būtų sumontuota celiuliozės nanopluošto detalių, prototipą. Projektą tikimasi įgyvendinti iki 2020-ųjų. „Plastiką stengiamės naudoti vietoj plieno, o taikydami celiuliozės nanopluoštą tikimės kuo greičiau pasiekti išsikeltus tikslus“, – sakė Yukihiko Ishino, atstovaujantis korporacijai „DaikyoNishikawa“, tarp kurios klientų puikuojasi ir tokie prekių ženklai kaip „Toyota“ ir „Mazda“. Į lengvesnių žaliavų paieškas leidosi jau ne vienas automobilių gamintojas. BMW kompaktiško elektromobilio modelis i3 ir 7 serijos automobiliai gaminami naudojant anglies pluoštu armuotus polimerus. Dėl patrauklesnės kainos ir galimybės perdirbti labai išpopuliarėjo ypač tvirto plieno ir aliuminio lydiniai.