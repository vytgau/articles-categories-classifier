„Audi Elaine“ yra elektra varomas SUV-kupė automobilis, kuris jau po kelerių metų turės autonominio judėjimo galimybę, o „Audi Aicon“ elektromobilis yra drąsi ateities savavaldžio automobilio be vairo ir pedalų vizija. „Audi AI“ – intelektualios technologijos ir komunikacija „Audi ElAIne“ ir „Audi AIcon“ yra du koncepciniai automobiliai, kurių pavadinime esančios AI raidės reiškia sujungtas naujausias „Audi“ mobilumo technologijas su „Audi AI“ dirbtinio intelekto sistema, kuri gali savarankiškai mokytis ir tobulėti – priimti sprendimus ir prisitaikyti prie vairuotojo poreikių. Ateityje automobiliai turės itin greitai apdoroti didžiulius iš skirtingų pagalbinių sistemų gaunamus duomenų kiekius, taip pat šia informacija galės keistis su kitais eismo dalyviais beveik realiu laiku. Todėl „Audi AI“, gaudamas maksimalų informacijos kiekį, galės numatyti veiksmus net dešimt sekundžių į priekį – kur kas daugiau nei tą gali padaryti dabar naudojamos sistemos. Trumpai tariant, ateities automobiliai pirmą kartą galės pažvelgti į ateitį ir suplanuoti veiksmų seką. O ateitis prasideda su naujuoju „Audi A8“. Šiame automobilyje gamintojas pristato „Audi AI“ intelektualų važiavimo spūstyse pagalbininką – pirmąją pasaulyje sistemą, kuri tam tikrais atvejais leidžia važiuoti savavaldžiu režimu. „Audi AI“ perims automobilio valdymą spūstyse lėtai (iki 60 km/val.) judančiame sraute greitkeliuose ir keliuose, kuriuose priešpriešinis eismas atskirtas atitvaru, o vairuotojui tereikės būti pasirengusiam po perspėjimo per 10 sekundžių perimti valdymą į savo rankas. Kaip tikina gamintojai, „Audi AI“ važiavimo spūstyse pagalbininkas yra didelis technologinis žingsnis į priekį, pasiektas po daugelio metų tyrimų ir bandymų. Taip pat „Audi AI“ nuotolinio statymo ir nuotolinio įvažiavimo į garažą pagalbininkai patys perims automobilio valdymą, įvažiuojant į stovėjimo vietą aikštelėje ar garaže, šiuos veiksmus prižiūrint vairuotojui.  „Audi Elaine“ koncepcinis modelis – itin pažangus savavaldis važiavimas Tarptautinėje Frankfurto automobilių parodoje bus pristatytas ir koncepcinis „Audi Elaine“ modelis, kurio išvaizda primena prieš kelis mėnesius debiutavusį „Audi e-tron Sportback“, su kuriuo jis turi tą pačią elektros pavarą ir išsiskiria efektingu išorės apšvietimu, pabrėžiančiu antrąjį „Audi“ serijinės gamybos elektromobilį. „Audi Elaine“ yra panašaus dydžio kaip „Audi A7“ automobilis. SUV-kupė elektromobilis turi įspūdingo dydžio ir išskirtinio dizaino 23 colių ratlankius su šešiais stipinais, jo ilgis siekia 4,9 m, plotis – 1,98 m, aukštis – 1,53 m, o atstumas tarp ašių – 2,93 m. „Audi Elaine“ vairuotojai galės naudotis „quattro“ pavara, kaip ir kituose „Audi“ elektromobiliuose: ties priekine ašimi čia sumontuotas vienas, o ties galine – du elektros varikliai. 320 kW galia, kuri trumpam gal padidėti net iki 370 kW – tokiu galingumu pasižymi „Audi Elaine“, kuris nuo 0 iki 100 km/val. gali įsibėgėti vos per 4,5 sekundės, o 95 kWh talpos akumuliatorius vienu įkrovimu leidžia nuvažiuoti daugiau kaip 500 kilometrų (NEDC ciklas). Elektromobilį galima įkrauti dviem būdais – greituoju 150 kW įkrovimu prijungus arba naudojant belaidę „Audi Wireless Charging“ technologiją. Papildomai automobilyje yra asmeninio intelektualaus padėjėjo (angl. PIA – personal intelligent assistant) ir „Audi Fit Driver“ programos. PIA sistema idealiai prisitaiko prie vairuotojo, jam padėdama atlikti kuo daugiau veiksmų. Ji sujungia iš automobilio gaunamą informaciją su vairuotojo pageidavimais, pranešimais apie eismo spūstis ir iš interneto gaunama informacija. O „Audi Fit Driver“ koncepcija siūlo vairuotojui pritaikytą poilsio režimą. Tai gali būti tiek atpalaiduojantys kvėpavimo pratimai, aktyvuota sėdynių masažo funkcija, tiek ir norimos foninės muzikos parinkimas, ypatingas salono klimato kontrolės nustatymas, pritaikyti multimedijos sistemos pranešimai ar prie aplinkos priderintas apšvietimas – „Audi Fit Driver“ sistemos užduotis yra važiavimo potyrį maksimaliai pritaikyti vairuotojo pageidavimams. „Audi Aicon“ koncepcija – ateities savavaldis automobilis Dizaino studija, pristatomos technologijos ir mobilumo koncepcija: „Audi Aicon“ yra ateities savavaldžio prabangaus sedano vizija. Tai – aukščiausios klasės automobilis, siūlantis maksimalų patogumą ir pažangiausią multimedijos ir komunikacijos įrangą, tačiau jis neturi nei vairo, nei pedalų. Būdamas net 5444 mm ilgio, 2100 mm pločio, 1506 mm aukščio ir turėdamas 3470 mm atstumą tarp ašių, jis yra aukščiausios klasės reprezentacinis automobilis. Čia priekyje ir gale nerasite įprastų automobilio žibintų – jie pakeisti visiškai skaitmeniniais paviršiaus ekranais, sudarytais iš šimtų itin raiškių trimačių segmentų, atvaizduojančių „Audi AI“ simbolį. Keturių elektros variklių bendra galia siekia 260 kW, o sukimo momentas – 550 Nm. Varikliai sumontuoti ties kiekvienu ratu, taip užtikrinant elektronikos valdomą ir pritaikomą visų varančiųjų ratų „quattro“ pavarą. Lengvo kėbulo gamybai panaudotos medžiagos ir puiki aerodinamika lėmė, kad „Audi Aicon“ vienu įkrovimu gali nuvažiuoti daugiau kaip 800 kilometrų. Pats elektromobilio įkrovimo laikas taip pat minimalus – itin aukšta, 800 voltų įtampos elektros sistema leidžia „Aicon“ akumuliatorius iki 80 proc. įkrauti per mažiau nei 30 minučių. O specialiose „AI Zone“ įkrovimo vietose elektromobilis gali pats privažiuoti ir įkrauti akumuliatorius be vairuotojo pagalbos. „Audi Aicon“ yra itin įvairiapusiškas automobilis, kurio pagrindinis tikslas – ilgose kelionėse užtikrinti maksimalų juo važiuojančiųjų komfortą, suteikiant daug laisvės ir pažangiausias komunikacijos technologijas. Vėliau debiutuos ir daugiau pažangių „Audi“ modelių, kurių kiekvienas turės savo paskirtį, taip užtikrinant, kad Keturių žiedų markės automobilių gama ir toliau bus itin plati.