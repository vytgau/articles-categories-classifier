Tiesa, skelbime nurodomo namo (iki 80 kv. m. ploto) kaina siekia 217 eurų. Taip, du šimtus septyniolika eurų. Pasiteiravus reklamoje nurodytu numeriu, paaiškėja, kad gal skelbime buvo padaryta klaida, tačiau pašnekovas tiksliai to nežino. Detaliau pasidomėjus šiuo „projektu“ vis dėlto paaiškėja, kad 217 eurų yra vieno kvadratinio metro kaina. „Akcija pardavimas namo tik už 217 euro m2, namas turi beveik 80m2, dabar tapo realybe.Tik pas mus jus galite turėti nauja namą kotedžas laukia jūsų, jums tik reikė turėti savo sklypą. Mūsų gamykla pagamino naujos technologijos blokelių atitinkančios A klasės, tai pat apdailos elementai A++ klasės. Todėl jus turėsite šiolaikini namą. Vieno m2 kaina yra labai maža tik iki šių metų pabaigos, akcija galioja tik pirkėjams Lietuvoje bei ES. Namas turi 3 kambarių vonia WS bei virtuve.Jus galite pirkti šį mūsų namą be banko paskolos, avansas šio atvejų tik 60proc sumos +namo pristatymas į jūsų sklypą. Namo dėžutes, surinkimo darbai vykstą tik 7 darbo dienų. Rezervuoti jus namą galite tiesiogiai iš mūsų gamyklos, todėl nėra tarpininkų. Statybos namo darbai galėsite atlikti tiesiogiai nes namas naujos surinkimo technologijos. Kas pageidaują namo išplanavimą pagal save šio atvejų surinkimas namo gamykloje vyksta tik per 14 darbo dienų. Tai ne karkasinis namas, tai blokinis namas bet naujos technologijos. Skubėkite registrotis per internetą rezervuokite sau namą, kiekis namų sparčiai mažėją, užsakymai į kitos ES šalių vykstą tik nuo 2017 metais“, – rašoma skelbime alio.lt interneto svetainėje (skelbimo tekstas netaisytas). Tad, panašu, kad „naujų technologijų“ namą siūloma ne tik laimėti loterijoje perkant automobilį, bet ir tiesiog įsigyti. Kol kas klausimų daugiau nei atsakymų.  Įspūdinga loterija Grįžkime prie automobilio skelbimo. Parduodamas šių metų gamybos „Lada Vis“ visureigis. Kaina – 12770 eurų. Atrodo, viskas aišku. Tačiau, štai kaip atrodo automobilio aprašymas kitame alio.lt skelbime (tekstas netaisytas). „Laimėto (antro 2) auto kaina bus tik 770 euro tai yra pristatymo sumą. Nuo 2016-10-01 iki 2016-10-31 kaina už XRAI bus AKCIJINĖ automobilių skaičius yra ribotas tik 7 automobilių. registracija ur pirkimai tik per mūsų Internet saita bei el.parduotuvė. Loterijos visą šį mėn ir prizai bei auto serviso paslaugos. AKCIJA (-1000;-2000; arba -3000 Euro) šio atvejų Naujas XRAI UŽ 12770 bet reike atspeti ar skaičių ar žodi. Visi Loterijos klausimai: tik iš XRAY informacijos domienų bazes. ATSPEK ir skaičių ir žodi laimėk (Antra automobili NEMOKAMAI, Patikrlinimas mokama tik už antra automobilio pristatymo kaina). NAUJAS XRAI standartine kaina 17000 euro, dabar ir LIETUVOJE, tik pagal išankstinius užsakymus. Loterija atspeji skaičių laimesi 1000 euro sumą, šio atvejų automobilio kaina bus tik 16000 euro, atspesi žodi laimesi 2000 euro sumą, šio atvejų automobilio kaina bus 15000 euro. ATSPEK ir skaičiųir žodi laimėk 2 automobili NEMOKAMAI. akcijos laikas yra rybotas“. Prizas – namas DELFI žurnalistai susisiekė skelbime nurodytu telefono numeriu su automobilio pardavėju. Kaip eiliniai klientai domėjomės šia stulbinančia akcija, kurios metu, atrodo, perkant automobilį galima laimėti kitą automobilį. Pokalbio metu paaiškėja, kad yra ir dar geresnis prizas. - Sveiki, skambinu dėl automobilio. – Laba diena, dėl kokio? - Dėl automobilio „Lada Vis“. – Taip. - Beje, o kaip dėl loterijos? Koks mechanizmas ir kaip viskas vyksta? Iš skelbimo gana sunku suprasti. – Užsakomi automobiliai ir atgabenami į Lietuvą. Jei jus domina pirkti. Galima lizinguoti. - Rašoma, kad laimėto antro automobilio kaina bus tik 770 eurų. – Čia gali būti, nes yra kasmet pas mus loterija ir tos loterijos metu galima laimėti arba automobilį arba šiuo metu netgi vyksta akcija dėl namo. - O kaip vyksta loterija? Ką reikia padaryti? – Čia faktiškai dalyvauja tik tie pirkėjai, kurie perka pas mus. - Tai reikia pirkti automobilį ir tada dalyvauji loterijoje? – Taip. Registruojatės ir gaunate numerį. Tie pirkėjai, kurie pirko nuo šių metų sausio 1 dienos iki gruodžio 24 dienos. Laimės kažkokie vieną. Bus loterija ir tas žmogus laimės. - O jūs ir namus pardavinėjate? – Jo, mes pardavinėjame namus. Tai tuos metus loterijos laimėtojas gali būti ir namas. - O kokiame sklype statomas namas? – Jūsų sklype. - Jūsų puslapyje rašoma, kad vyksta akcija – namas iki 80 kv. m. ploto dabar kainuoja 217 eurų vietoje 78 tūkst. – Nu ką matote, tą ir skaitote. Aš sakau, visus reklaminius skelbimus aš nežiūriu. Yra vadybininkai, Kaune sėdi. Viską ten sudėlioja. - Nes kainos įspūdingos. Vos ne į sukčiavimą panašu. – Jūs pirmiausia skelbimą mums permeskite. Gal klaida yra. Jeigu pagal jūsų kažką. Sakau, ne visus skelbimus žiūriu. - O per kiek laiko automobilis atkeliauja į Lietuvą? – Faktiškai, grubiai sakant, per savaitę maksimum. - O iš kur jis atvežamas? Iš Rusijos? – Iš gamyklos, o gamykla tai Rusijoje. - Gal yra jau parduotų automobilių, gal būtų galima apžiūrėti? – Aš šitos informacijos neteiksiu. Apie klientus. Čia slapta duomenų bazė ir joks gamintojas jums nepasakys, kam ir kiek parduoda. - O gal galima automobilį apžiūrėti? – Jūs bandymo norite? - Na taip. Apžiūrėti automobilį, išbandyti. – Tai skelbime parašyta, kad šiuo metu nėra bandomųjų. - Nėra... – Lietuvoje nebus. - Hm... Aišku. – Kažkaip klausiate, ir neaišku ko norite. - Taip, reikia pagalvoti. Ačiū už pokalbį. Sukėlė įtarimų Žinoma, tvirtinti, kad šis skelbimas yra apgaulė – negalima. Tai būtų galima padaryti tik po teisėsaugos tyrimo. Tačiau toks skelbimas išties kelia abejonių. Lietuvos autoverslininkų asociacijos generalinis direktorius Rokas Knyva taip pat pripažino, kad šis skelbimas gana keistas. „Sutinku, kad skelbimas įdomus. Atvirai pasakius, taip ir nesupratau, kokia siūlomos loterijos esmė: gauti papildomą nuolaidą ar 2-ą automobilį nemokamai, ar kuo greičiau pirkti naują (?) modelį. Ir nuoroda į internetinį adresą, kuris sėkmingai gali būti netikras. Nesiregistravau, bet įtariu, kad tolimesnės nuorodos siūlys susimokėti avansu. Bet kuriuo atveju man kyla pagrįstų abejonių, ar šis pasiūlymas yra kaip nors tiesiogiai susijęs su oficialiais „AvtoVAZ“ platinimo kanalais, greičiau primena karts nuo karto pasirodančius „tobulai pigius“ pasiūlymus lengvatikiams“, – DELFI teigė R. Knyva. Valstybinės vartotojų teisių apsaugos tarnybos atstovė teigia, kad jos atstovaujama institucija įsikištų, jeigu atsirastų kaip nors nukentėjusių pirkėjų. „Iš pateiktos informacijos, nėra aišku, kas organizuoja konkursą, kaip jame dalyvauti ar kitų dalyvavimo sąlygų. Taip pat, ar vartotojas turi kažką pirkti norėdamas dalyvauti, ar ne. Siūlytume pirmiausia kreiptis į alio.lt administratorių, kad pateiktų informaciją apie skelbimą talpinusį asmenį. Jeigu yra žinių apie nukentėjusius nuo šio konkurso vartotojus, Valstybinė vartotojų teisių apsaugos tarnyba pradėtų tyrimą. Kol kas vartotojų skundų dėl Jūsų minimo atveju Tarnyboje nėra gauta“, – DELFI teigė Valstybinės vartotojų teisių apsaugos tarnybos Vartotojų konsultavimo, asmenų aptarnavimo ir komunikacijos skyriaus vedėja Giedrė Nenartavičiūtė. Beje, alio.lt viešai prieinama statistika rodo, kad šis skelbimas buvo parodytas daugiau 50 tūkst. kartų, o perskaitytas daugiau nei 1200 kartų. Į paiešką įvedus nurodytą telefono numerį, galima rasti virš 30 skirtingų skelbimų, kurių pobūdis – įvairus, bet dominuoja su statybomis ir nekilnojamu turtu susiję pasiūlymai. Nerimta Lietuvoje „AvtoVAZ“ gamintojui atstovauja ir jo gaminius platina UAB „Autoverslo automobiliai“. Įmonės atstovas Tomas Ravinskas patikino, kad su minėtu pardavėju nieko bendro neturi. „Tai ne mūsų atstovas ir ne gamyklos atstovas. Mano galva, žmogus perka mašinas Rusijoje ir čia bando pardavinėti, bet mes negalime komentuoti žmogaus veiklos, kuria jis užsiima“, – DELFI teigė T. Ravinskas. Nerimtai T. Ravinskas vadina ir pardavėjų pažadus automobilį pristatyti per savaitę. „Klausykite, aš esu ilgametis atstovas, turintis patirties. Gal ir įmanoma atgabenti per savaitę, bet aš tuo netikiu. Mano asmenine nuomone, tai visai nerimti dalykai. Mes su šiuo dalyku nieko bendro neturime ir nieko negalime komentuoti. Žmonėms reikėtų būti atsargiems“, – konstatavo T. Ravinskas.