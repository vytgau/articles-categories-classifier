Jau nuo ryto praeivių žvilgsnius traukė raliui paruoštas „Mitsubishi Lancer Evolution“ ir Lietuvos kariuomenės mokymams skirtas „Hummer“ automobiliai. Šalia jų po palapinės priedanga – keistas agregatas, kuris, pasirodo, yra „HPS“ (angl. High Performance Simulations) profesionalus lenktynių simuliatorius. Būtent jo pagalba projekto komisija ir dalyviai galėjo persikelti į vieną iš Švedijos ralio greičio ruožų. Tarp komisijos narių – pirmininkas, ilgametis lenktynininkas ir automobilių sporto legenda Stasys Brundza, dar ne visas Dakaro ralio dulkes spėjęs nusivalyti automobilių inžinierius Darius Biesevičius, tarp ralio greičiausiųjų nuolat važiuojantis Giedrius Notku, puikiai šturmano darbą išmanantis Mindaugas Varža bei žiedinių lenktynių Lietuvoje ir užsienyje prizininkas Aivaras Pyragius. Jaudulio veikiami Lietuvos kariai į simuliatoriaus kėdę sėdo ganėtinai užtikrintai: jie turėjo galimybę išbandyti trasą treniruotės režimu, po to komisija vertino jų važiavimą balais, atsižvelgdami į greičio ruožo įveikimo laiką, sėdėseną, darbą su greičio ir stabdžio pedalais, tai, kaip jie laikė vairą ir netgi tai, kaip jiems pavyko susitvarkyti su jų pačių emocijomis. Atrankos metu, buvo visko: netikėtų „suktukų“, „stogų“, daug jaudulio ir net komisiją nustebinusių kandidatų važiavimų. Tarp greičiausiųjų – ir Lietuvos kariuomenės savanoriai, ir profesinės karo tarnybos atstovai.  „Svarbu, kad žmogus ne tik techniškai atitiktų kandidatams keliamus reikalavimus, bet ir turėtų tą tikrą norą važiuoti, stengtis. Kai yra užsidegimo, visa kita kur kas lengviau pasiekiama, – po renginio pasakojo projekto idėjos autorius Stasys Tarailė. – Smagu stebėti, kad dalyviai suvokia, į kur susirinko: jie stengiasi, domisi, po truputį vis labiau suserga ta automobilių sporto liga“. Projekto atranką stebintiems žiūrovams teko rėmėjų dovanos ir skambėjo „X faktoriuje“ išgarsėjusios grupės „Only Once“ dainos. Anot organizatorių, antroji šio etapo atrankos dalis įvyks vasario 25 d. Vilniuje, priekybos centre „Panorama“. „Kitoje projekto dalyje dalyviams teks ir su sekvencine pavarų dėže padirbėti, ir kitomis sąlygomis HPS simuliatoriumi pasivažinėti. Iš dalies, gal šį kartą jiems bus lengviau: sužinoję, kad teks rungtyniauti profesionalaus simuliatoriaus pagalba, toli gražu ne kiekvienas suprato, kas tai yra“, – apie tolimesnę projekto eigą pasakojo organizatoriai.