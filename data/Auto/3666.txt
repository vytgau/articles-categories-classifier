Tiesa, draudikai pažymi, kad vairuotojai Lietuvoje vis dažniau net ir kilus smulkioms techninėms problemoms jas sprendžia išsikviesdami pagalbą kelyje, rašoma pranešime žiniasklaidai. „ERGO Insurance“ duomenimis, per pirmuosius du šių metų mėnesius draudimą su pagalbos kelyje paslauga turintiems gyventojams iš viso jos prireikė 562 kartus. Dažniausiai pagalbą kelyje vairuotojai kviečia dėl įvairių automobilio gedimų, išsikrovus jo akumuliatoriui ir įvykus eismo įvykiui. Anot šios draudimo bendrovės Transporto priemonių žalų administravimo skyriaus vadovo Raimondo Bieliausko, šiuolaikiniai vairuotojai, o ypatingai jaunesnioji jų karta, vis mažiau išmano techninę automobilių priežiūrą, o daugeliu atveju ją patiki automobilių servisams arba kviečia pagalbą kelyje. Vis tik, R. Bieliausko teigimu, bent jau esminius techninės priežiūros pagrindus pravartu žinoti kiekvienam vairuotojui, o neretai šios žinios gali padėti išvengti net ir skaudžių eismo nelaimių. „Be abejo, žmonės šiandien yra užsiėmę, skubantys ir tikrai nesiima patys tvarkyti kiekvieno gedimo, tačiau bent jau mokėti atpažinti tam tikras automobilio problemas yra būtina. Nuo to gali priklausyti ir eismo saugumas“, – sako R. Bieliauskas. Pavojus eismo saugumui, specialisto teigimu, neretai kyla, kai automobilių vairuotojai nesusivokia, kad jų transporto priemonės padangose trūksta oro, kuomet važinėjama esant nepakankamam stabdžių skysčio lygiui, nepatikimai veikiant vairo stiprintuvui ar priekinio lango valytuvams. „Neretai gedimų šalinti vairuotojai nesiima tol, kol automobiliu vis dar įmanoma važiuoti. Vis tik tokiais atvejais labai rizikuojama. Neremontuojant automobilio problemų jame tik daugėja, jo taisymas brangsta, o svarbiausia – kyla grėsmė pačiu netinkamiausiu metu įvykti kritiniam gedimui. Išvengti nelaimės tuomet jau gali ir nebepavykti. Nemokant pačiam pašalinti net ir, atrodytų, nedidelio gedimo, geriau jau kreiptis į specialistus ar kviesti pagalbą kelyje nei rizikuoti“, – sako R. Bieliauskas. Tiesa, R. Bieliauskas pažymi, kad net ir kviečiant specialistus pravartu žinoti bent jau esminius dalykus apie savo automobilį, jo technines specifikacijas ir komplektaciją. Draudikų atstovo teigimu, apie svarbius sutrikimus bei kylantį pavojų vairuotojus dažniausiai iš anksto perspėja atitinkamos automobilio prietaisų skydelio lemputės bei indikatoriai ar kompiuterinės automobilio sistemos pranešimai ekrane. Nepaisant to, dalis vairuotojų juos ignoruoja, mano esant nereikšmingus ar paprasčiausiai nežino, ką jie reiškia, todėl nesiima jokių veiksmų. „Rimtus nesklandumus ir gedimus paprastai žymi raudonai užsižiebusios prietaisų skydelio lemputės. Neretai ant jų būna ir šauktuko ikonėlė ar pati lemputė yra tokios formos. Į šiuos perspėjimus visuomet būtina atkreipti dėmesį. Tam tikri pranešimai rodo, kad automobiliu apskritai nereikėtų niekur važiuoti. Tokiu atveju automobilio apžiūrai gali tekti kviesti specialistus ar pasinaudoti pagalba kelyje“, – sako R. Bieliauskas. Anot draudimo eksperto, automobilių instrukcijose paprastai būna nurodyta ne tik, ką kiekviena iš lempučių reiškia, bet ir kiek kilometrų jai degant dar galima nuvažiuoti. „Dėmesį reikėtų kreipti į visus prietaisų skydelio pranešimus, tačiau labiausiai neraminti turėtų užsižiebusi tepalo slėgio, generatoriaus būklės, variklio temperatūros, aušinimo bei stabdymo skysčių lygio bei kitos su galimai kritiniais gedimais susijusios lemputės. Dažniausiai jas galima atpažinti iš specifinių ikonėlių ar pasitikslinus automobilio eksploatavimo instrukcijoje“, – sako R. Bieliauskas.