Tas, kas vairuos transporto priemonę, būdamas apsvaigęs nuo alkoholio, kai jo kraujyje bus daugiau, nei 1,5 promilės alkoholio, bus baudžiamas bauda, arba areštu, arba laisvės atėmimu iki 1 metų. Policijos pareigūnai šalies keliuose per kelias šventinio savaitgalio dienas išaiškino 36 vairuotojus, kuriems buvo nustatytas didesnis, nei 1,5 prom. girtumas. 28 vairuotojams buvo nustatytas vidutinis, nuo 1,5 iki 2,5 prom. girtumas. Didžioji dauguma šių vairuotojų (25 asmenys) – vyrai, jų amžiaus vidurkis – 43 metai. Pareigūnams įkliuvo ir 3 neblaivios moterys. Dar 8 vairuotojai sugebėjo sėsti prie vairo sunkiai apgirtę – jiems pareigūnai nustatė didesnį nei 2,5 prom. girtumą. Visi šie vairuotojai – vyrai, jų amžiaus vidurkis – 45 metai. Praėjusio savaitgalio „rekordininkas“ – Kūčių išvakarėse Kauno rajone, kelyje Kaunas – Prienai – Alytus sustabdytas automobilio „VW Passat“ vairuotojas, 41 m. verslininkas, „įpūtęs“ 3,06 promiles. Policijos pareigūnai akcentuoja, kad nuo 2017 m. sausio 1 d. neblaivūs asmenys, kuriems vairuojant bus nustatytas didesnis, nei 1,5 prom. girtumas, bus privalomai pristatomi į medicinos įstaigas, iš jų bus paimamas kraujas. Iš neblaivaus vairuotojo gali būti paimtas automobilis. Teismo kompetencijai priklausys sprendimas – kokiam terminui bus atimta teisė vairuoti, o tam tikrais atvejais šie asmenys susigrąžinti teisę vairuoti galės ne anksčiau nei po 10 metų. Teismas, nagrinėdamas tokias bylas galės priimti sprendimą ir dėl tūkstančius eurų siekiančių baudų, ir dėl arešto, ir dėl realaus laisvės atėmimo, o visais atvejais vairuotojams grės gėdingas įrašas asmens istorijoje – teistumas.