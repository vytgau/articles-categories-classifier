Kaip teigiama kompanijos pranešime žiniasklaidai, naujasis „Peugeot 508“ modelis radikaliai atsinaujino pasikeisdamas iš tradicinio 4 durų sedano į 5 durų kupė-sedaną. Naujasis 508 yra kompaktiškesnis už savo pirmtaką, tačiau jis yra platesnis ir žemesnis. Naujasis kėbulo dizainas yra ryškesnis ir galingesnis, automobilio salone yra įmontuotas naujosios kartos „Peugeot i-Cockpit“ kokpitas. Kuriant naująjį modelį buvo siekta įdiegti geriausius naujus šio segmento variklius bei daugybę technologinių vairuotojo pagalbos sistemų, taip pat, pagerinti automobilio stabilumą kelyje. Naujojo „Peugeot 508“ aerodinaminės linijos primena kupė, kurį apibūdina žema (tik 1,40 m aukščio) nuožulni stogo linija. Žemi šoniniai langai be rėmelių, anot gamintojų, prideda elegancijos ir pabrėžia kupė prigimtį. Automobilio priekis gerokai agresyvesnis, lyginant su pirmtaku, žvilgsnį patraukia priekiniai LED žibintai ir tarp jų įmontuotos dekoratyvios grotelės – elementas, įkvėptas prekės ženklo naujausiojo koncepcinio „Peugeot Instinct“ automobilio. Naujiena išsiskiria vertikalių linijų priekiniaisi dieniniais LED žibintais, o liūto nagus imituojančios galinės LED lempos jau tampa naujųjų „Peugeot“ tradicija. Platus panoraminis stoglangis atsidaro aptakiai kaip vėjo nukreipiklis. Gamintojai rašo, kad iš išorės bagažinė atrodo maža, tačiau ji sutalpina 487 litrus bagažo. Salone: kompaktiškas vairas, 10 colių įstrižainės lietimui jautrus ekranas, 12,3 colio įstrižainės didelės skiriamosios gebos skaitmeninis „head-up“ ekranas. Visiškai konfigūruojamas prietaisų skydelio ekranas yra virš vairaračio, todėl visa reikalinga informacija yra nuolat vairuotojo regėjimo lauke.  Didelis jutiklinis ekranas yra integruotas prietaisų skydelio centre, po ekranu yra sparčiojo rinkimo mygtukai, palengvinantys surasti meniu parinktis: radiją, oro kondicionavimo ir navigacijos sistemas, automobilio statymo pagalbos sistemą, telefoną, mobiliąsias taikomąsias programas ir kitas. Pasirinkus norimą iš keturių siūlomų važiavimo režimų (ECO / Sport / Comfort / Normal) galima pakoreguoti automobilio pakabą ir dinamiką. Renkantis salono apmušalus ir medžiagas naudojama natūrali arba „napa“ oda, satino chromas, juodas lakas, „Alcantara“, natūrali mediena. Komplektuojant automobilį galima pasirinkti priekines AGR įvertinimą gavusias elektra valdomas sėdynes su pneumatine 8 taškų masažo sistema. Sukurtas naujosios koncerno EMP2 platformos pagrindu „Peugeot 508“ įgavo geresnes dinamines savybes ir pasiekė pusiausvyrą tarp patogumo ir automobilio valdomumo, tvirtina gamintojai. Montuojant kėbulo detales, be jų suvirinimo, taip pat yra naudojami specialūs klijai, suteikiantys automobiliui didesnio tvirtumo ir ilgaamžiškumo. Be to, palyginti su pirmtaku, šis automobilis yra 70 kg lengvesnis. O naujoji daugiapakopė galinė „Active Suspension“ pakaba su elektra valdoma važiuokle užtikrina tiek tikslesnį valdomumą, tiek padeda užtikrinčiau jaustis nelygiuose keliuose. Keliaujantiems skirta daugybė daiktadėžių ir dėtuvių, kurių bendroji talpa siekia 32 litrus, o išmaniesiems prietaisams įkrauti yra 4 USB lizdai ir 12V lizdai centrinėje konsolėje bei bagažinėje. Natūralu, kad automobilyje taip pat įdiegtos „Apple Carplay“ , „Android Auto“ ir „Mirror Link“ jungtys, be to, bevielio telefono įkrovimo ir 3D navigacijos sistemos. Aukštos kokybės garso sistema pasirūpino akustikos įmonė „Focal“. Naujajame 508 modelyje įdiegta daug vairuotojo pagalbos sistemų, atitinkančių šiandienos lūkesčius ir naujausius saugumo bandymų organizaijos „EuroNCAP“ kriterijus: infraraudonųjų spindulių naktinio matymo „NightVision“ sistema (pirmoji savo klasėje); automatinė avarinio stabdymo sistema, leidžianti aptikti pėsčiuosius ir dviratininkus važiuojant iki 140 km/val. greičiu, taip pat, susidūrimo pavojaus įspėjimas; aktyvioji įspėjimo apie nukrypimą nuo eismo juostos sistema; važiavimo eismo juosta pagalbos sistema; vairuotojo išsiblaškymo įspėjamasis įrenginys; automatinis artimųjų ir tolimųjų šviesų perjungimas; greičio ribojimo ženklų atpažinimo ir patarimo sumažinti greitį sistema; eismo ženklų atpažinimo sistema – STOP ženklas ir vienos krypties ženklas; adaptyvi greičio valdymo sistema su sustabdymo funkcija; aktyvioji nematomų zonų stebėjimo sistema; „Visiopark2“ – 360 laipsnių kamera; patobulinta automatinė statymo pagalbos sistema; „Peugeot Connect SOS & Assistance“ avarinė pranešimų sistema. Naktinio matymo prietaisas naudoja infraraudonosios spinduliuotės kamerą ir tamsoje aptinka gyvus gyvūnus priešais automobilį arba, esant blogam matomumui, 200–250 metrų atstumu. Perkantiesiems bus siūlomi du visiškai nauji 1,6 litro darbinio tūrio „PureTech“ benzininiai varikliai: 180 AG ir 225 AG galios, abu derinami su 8 laipsnių automatine pavarų dėže. Taip pat galima rinktis 1,5 litro bei 2 litrų „BlueHDi“ dyzelinius 130, 160 arba 180 AG galios variklius, analogiškai suporuotus su minėta automatine transmisija. Tik silpniausias „dyzelis“ bus taip pat siūlomas ir su 6 pavarų mechanine dėže. Dyzelinių variklių deklaruojamos vidutinės degalų sąnaudos siekia vos 3,7-4,7 litro 100 km. Visi nauji varikliai atitinka Euro 6.2 išmetamųjų teršalų standartus ir savo segmente išskiria mažiausiu CO2 iekiu. Pavyzdžiui, 180 arklio galių „PureTech“ su aštuonių pavarų automatine pavarų dėže į aplinką išmeta 123 g/100 km CO2 , o „BlueHDi“ 130 su aštuonių pavarų automatine pavarų dėže į aplinką išmeta tik 98 g/100 km CO2. Naujasis „Peugeot 508“ bus gaminamas Prancūzijos Mulhouse gamykloje. Pirmasis automobilio pristatymas vyks kovo mėnesį vyksiančioje Ženevos automobilių parodoje, o šių metų pabaigoje naująjį modelį bus galima įsigyti ir Lietuvoje. Vėliau turėtų paaiškėti ir jo kainos.