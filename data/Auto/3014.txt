Kaip rašoma pranešime žiniasklaidai, 20-metis profesinės mokyklos moksleivis po pergalės tarptautinės bendrovės „Inter Cars S. A.“ organizuotame konkurse neslėpė jaudulio. Pasak jo, automobilių elektriko specialybę jis pasirinko todėl, kad visa šeima domėjosi transporto sritimi. Jį ypač domino elektronika, daug konstruodavo, tad profesijos kelias buvo natūralus. Beje, Vilniaus automechanikos ir verslo mokykloje jis mokytis ryžosi ne tik dėl gerų atsiliepimų, bet ir dėl to, kad čia mokėsi ir vaikino brolis. Svajonė – savas servisas „Laimėti tikrai nesitikėjau – po konkurso kalbėjo K. Mockus. – Nuostabus jausmas. Tokie konkursai yra puiki galimybė išbandyti savo įgūdžius. Ir, manau, pergalė čia man bus itin naudinga ateityje.“ Nugalėjo norai ir planai – nemenki. Turimos automobilių elektriko specialybės, taip pat automobilių mechanikos jis nežada mainyti į jokią kitą sritį, atvirkščiai – patirties ir žinių jam norisi įgyti kuo daugiau. O tolimoje ateityje K. Mockaus vizijose – ir nuosavas automobilių servisas. Vaikinas sako, kad panašiame renginyje dalyvauti jam tenka pirmą kartą, mat analogų „Geriausio jaunojo automechaniko“ konkursui paprasčiausiai nėra. Tai viena priežasčių, kodėl K. Mockus pasidžiaugė, jog konkurso pabaigoje vertintojai išvardijo padarytas klaidas bei pasakė, kaip iš tiesų reikėtų atlikti vieną ar kitą darbą.  „Tai buvo ne tik žinių patikrinimas, bet ir sužinojau daug ką naujo“, – sako K. Mockus, tapęs geriausiu ne tik konkurso superfinale, bet ir Lietuvoje bendrovės „Inter Cars Lietuva“ organizuotose „Geriausiojo jaunojo mechaniko“ finalinėse varžybose. Remontavo ir virtualiai Konkurso nugalėtojas pabrėžia, kad patiko ne tik varžybos, bet ir laimėti prizai, įsteigti konkurso partnerių, taip pat ir galimybė aplankyti „Porsche“, „Mercedes-Benz“ muziejai bei ekskursija automobilių komponentų tiekėjos „Elring“ gamykloje. Konkurso dalyviams teko įveikti pačias įvairiausias užduotis per itin ribotą laiką. Pavyzdžiui, jauniesiems automechanikams reikėjo tinkamai diagnozuoti oro kondicionavimo sistemos gedimą. Taip pat atrasti priežastį, dėl kurios juntama sankabos disko vibracija. Teko ir tinkamai sumontuoti automobilio stabdžius su elektroniniu stovėjimo stabdžiu. Visas šias užduotis „Inter Cars S. A.“ specialistai parengė bendradarbiaudami su konkurso partneriais. Be tradicinių užduočių, konkurso dalyviai turėjo progą išbandyti ir visiškai šviežią naujovę – simuliatorių „Car Mechanic Simulator“, leidžiantį imituoti automobilio remontą. Net konkurso organizatoriai pripažino, kad išspręsti daugumai užduočių čia reikėjo itin daug automobilių mechanikos žinių. Pergalė latviams ir lietuviui Konkursas „Geriausias jaunasis automechanikas“ („Young Car Mechanic“) pirmą kartą šiemet organizuotas tarptautinėje arenoje, iki šiol kiekviena šalis rinkdavo geriausius mokinius atskirai. Tarptautiniame konkurse dalyvavo trijų šalių profesinių mokyklų ir profesinio rengimo centrų mokiniai: Lietuvos, Latvijos ir Lenkijos. Bendradarbiavimo su mokyklomis iniciatyvą, dar vadinamą „profesijos tramplinu“, remia tarptautinė bendrovė „Inter Cars S. A.“ Tarptautinio konkurso geriausiais pripažinti lietuvis K. Mockus, taip pat latviai Audaras Karlis Klintas ir Gunaras Filonenka.