2016 m. „Jaguar Land Rover“ taip pat pardavė rekordinį kiekį – 583 tūkst. 312 automobilių, 20 proc. daugiau nei 2015 m. Ypač didelis poreikis buvo naujam, prabangiam „Jaguar“ modeliui – pirmajam SUV įmonės istorijoje „F-Pace“. Atskirai „Jaguar“ modelių pardavimai pernai padidėjo 77 proc. – buvo parduota 148 tūkst. 730 automobilių. Didžiausia Britanijos automobilių gamintoja „Jaguar Land Rover“ priklauso Indijos kompanijai „Tata“. Įmonės prezidentas Ralfas Spethas pernai sakė, kad kompanija nori padvigubinti automobilių gamybą nuo 500 tūkst. iki milijono, bet tai priklausys ir nuo vyriausybės paramos. Kompanijai BMW priklausančios „Rolls-Royce“ pardavimai buvo rekordiniai JAV, Japonijoje, JK ir Vokietijoje. Vienintelė rinka, kurioje sąlygos buvo sunkios, – Artimieji Rytai, ten „vartotojų poreikį prabangos prekėms sumažino ekonominiai ir politiniai neramumai“. Kompanijos vadovas Torstenas Muelleris-Otvosas teigė BBC, kad padidėję pardavimai atspindėjo didesnį prabangos prekių poreikį pasaulio rinkoje. Papildyta sausio 11 d., 16.30 val. Baltijos šalių rinkose „Jaguar Land Rover“ automobilių pardavimas taip pat išaugo. „Land Rover“ markės automobilių parduota 691 vnt. Šios markės automobilių pardavimas Baltijos šalių rinkoje padidėjo beveik 30 proc. „Jaguar“ trijose Baltijos šalyse nupirkta 99 transporto priemonės, o pardavimas išaugo net tris kartus. Lietuvoje „Jaguar“ markės automobilių pardavimas išaugo 3,5 karto, daugiausia nupirkta „Jaguar F-Pace“ visureigių.