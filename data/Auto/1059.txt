Kompanija dabar teigia besitikinti 5 tūkst. vienetų per savaitę gamybos lygį pasiekti antrojo šių metų ketvirčio pabaigoje. Tokį gamybos mastą bendrovė anksčiau tikėjosi pasiekti pirmojo ketvirčio pabaigoje. O dar anksčiau tokias gamybos apimtis tikėtasi pasiekti 2017 metų pabaigoje. „Ketvirtąjį praėjusių metų ketvirtį mes pasiekėme nemažai pažangos šalinant „Model 3“ gamybos problemas, ir mūsų gamybos apimtys sparčiai išaugo ketvirčio pabaigoje, – nurodoma kompanijos pranešime rinkos priežiūros tarnyboms. – Per paskutines septynias ketvirčio darbo dienas mes pagaminome 793 „Model 3“ automobilius, o per pastarąsias kelias dienas mes pasiekėme gamybos tempą visose mūsų gamybos linijose, kuris viršija tūkstantį „Model 3“ automobilių per savaitę.“ „Mes tikimės kiek laipsniškesnio gamybos augimo pirmąjį šių metų ketvirtį, ir tikėtina, jog šio ketvirčio pabaigoje per savaitę gaminsime apie 2500 „Model 3“ vienetų. Ketinama 5 tūkst. per savaitę mastą pasiekti iki antrojo ketvirčio pabaigoje“, – skelbia „Tesla“. Bendrovės teigimu, iš viso ketvirtąjį ketvirtį ji pardavė 29 tūkst. 870 automobilių, o „Model S“ ir „Model X“ pardavimai pasiekė istorinį piką.