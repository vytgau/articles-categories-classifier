Aplenkė ir BMW, ir „Volkswagen“ Ketvirtadienio popietę Kauno „Audi“ centre „Autojuta“, įsikūrusiame Chemijos g. 8, buvo įteiktas apdovanojimas šio prekės ženklo atstovams. Renginyje dalyvavo konkurso „Lietuvos metų automobilis 2018“ organizuojančio Lietuvos žurnalistų autoklubo prezidentas Valdas Valiukevičius, portalo Kasvykstakaune.lt direktorius Vaidas Pilkauskas, „Audi“ pardavimų vadovas Vytautas Švedas ir kiti svečiai. „Lietuvos metų automobilio Kaunui“ rinkimai vyko dviem etapais. Pirmame etape prie „Megos“ kauniečiai balsavo už jiems labiausiai patikusį vieną iš 34-ių konkurso dalyvių. Jų balsai buvo suskaičiuoti ir 10 populiariausių modelių pratęsė rinkimus internete – už juos balsavo „Kas vyksta Kaune“ skaitytojai. Per daugiau nei savaitę vykusį balsavimą kauniečiai pačiu geriausiu modeliu išrinko naująjį „Audi Q5“. Antroje vietoje liko 5 serijos BMW, trečias – „Volkswagen Arteon“. Į geriausiųjų dešimtuką dar pateko „Honda Civic“, „Range Rover Velar“, „Opel Insignia“, „Peugeot 5008 GT“, „Škoda Karoq“, „Mazda CX-5“ ir „KIA Stonic“. Rinkimuose didelė konkurencija „Visi „Audi“ mylėtojai Kauno regione ir Lietuvoje džiaugiasi tokiu pasiekimu. Reikia pripažinti, tai buvo kiek netikėta. „Audi Q5“ yra vienas perkamiausių iš mūsų parduodamų automobilių – jis labai gerai užsirekomendavo rinkoje su praėjusiu modeliu, kuris pasirodė 2008-aisiais.  Naujas modelis dailesnis, dinamiškesnis, pilnai atnaujinta jo variklių gama, greičių dėžės, drastiškai pasikeitė prietaisų skydelis, navigacijos sistema. Apdovanojimas leidžia suprasti, kad visus šiuos pakitimus vairuotojai vertina ir dvigubai smagu, kad tai atsispindi ne tik mūsų esamų, bet ir potencialių klientų rate“, – apdovanojimą įvertino „Audi“ pardavimų vadovas V. Švedas, dėl savo pasiekimų ralio trasose žinomas ir daugeliui automobilių sporto gerbėjų. Naujasis „Audi Q5“ taip pat gali būti komplektuojamas su „Matrix LED“ žibintais, interjere yra 12,3 colio skersmens ekranas, o papildomai užsakomos įrangos sąraše – ir „Bang & Olufsen“ garso sistema. Kauniečių pasirinkimą vertino ir konkurso organizatorius V. Valiukevičius. Pasak jo, natūralu, jog nugalėjo „premium“ klasės automobilis, nes žmonės paprastai geriau vertina būtent tokius arba išskirtinai, kaip „Volkswagen Arteon“, atrodančius modelius. „Nugalėtojas – optimalus. Jis derina lengvojo automobilio ir visureigio savybes, nėra itin brangus, tačiau jo nepriskirsi pigiesiems, o kokybė – „premium“. Šios klasės įvaizdis Lietuvoje gal labiau krypsta moterų link, tačiau prie tokio automobilio vairo puikiai jaučiasi ir vyrai, o telpa jame visa šeima“, – apie nugalėtoją kalbėjo V. Valiukevičius. Konkurse „Lietuvos metų automobilis 2018“ viso dalyvauja 34 automobiliai, o tiesioginių „Audi Q5“ konkurentų – daugiau nei vienas. Prie jų galima priskirti „Alfa Romeo Stelvio“, „BMW X3“, kiek mažesnius modelius – „MINI Countryman“, „Mercedes-Benz GLA“. Kompaktinių, tačiau prie „premium“ segmento nepriskiriamų krosoverių yra ir daugiau – „Jeep Compass“, „Mazda CX-5“, „Nissan Qashqai“, „Nissan X-Trail“, „Renault Koleos“, „Škoda Karoq“.