Naujas dyzelinis tiesioginio įpurškimo motoras buvo planuojamas montuoti ateinančios kartos „Polo“ modeliuose kartu su neseniai oficialiai pristatytu 1.5 litro turbobenzininiu varikliu, kuris debiutavo atnaujintame septintos kartos „Golf“. Nepaisant pirminio sumanymo, inžinerinės išlaidos bei griežtesni anglies dvideginio ir azoto oksidų emisijų ribojimai (be to, ir vis mažėjanti dyzelinių variklių paklausa Europos rinkoje po vadinamojo dyzelgeito skandalo) paskatino „Volkswagen“ atsisakyti pirminės nedidelio dyzelinio variklio strategijos ir visą dėmesį bei pastangas sutelkti į nedidelio darbinio tūrio benzinines-elektrines hibridines galios sistemas, teigia Vokietijos automobilių gamintojo tyrimų ir plėtros skyriaus vadovas Frankas Welschas. Praeitą savaitę Ispanijoje pristatydamas naująjį „Golf“, F. Welschas akcentavo, jog itin didelė veiksmingos pamainos šiandieniniam 1.6 litro keturių cilindrų turbininiam dyzeliniam varikliui (dar vadinamam EA827) kaina ir buvo pagrindinė priežastis, kodėl nuspręsta keisti pavaros strategiją. „Papildomos išlaidos gali būti bet kas – kad ir papildomi 600 ar 800 eurų išmetamų teršalų apdorojimo sistemai. Neretai išmetamų teršalų apdorojimo sistema gali kainuoti ne mažiau nei pats variklis. Pavyzdžiui, „Polo“ dyzelinis variklis – 25 proc. visos automobilio vertės“, – teigia F. Welschas. F. Welschas tiksliai neįvardijo, kada „Volkswagen“ liausis siūlęs „Polo“ su dyzeliniu varikliu ir kitus automobilius su šiomis jėgainėmis, nors ir davė suprasti, kad dabartinio turbininio 1,6 litro keturių cilindrų dyzelinio variklio dienos suskaičiuotos. „Treji, ketveri metai, daugiausia penkeri“, – teigia 52 metų vokietis, paklaustas, kiek dar laiko bus galima įsigyti automobilį su EA827 varikliu.