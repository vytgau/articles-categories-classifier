Kaip rašoma pranešime žiniasklaidia, abu šie sportininkai puikiai pažįstami Lietuvos aistruoliams: Aurimas Lietuvą lankė prieš trejetą metų ir sugebėjo laimėti Kačerginės „Nemuno žiede“ vykusio Rytų Europos „drifto“ čempionato etapą, o J. Deane'as šventė pergalę Kaune, šalia Žalgirio arenos vykusiame „Drift-Allstars“ etape. Kvalifikacijoje užėmęs aukštą 8-ąją vietą, TOP32 kovoje A. Bakchis nesunkiai nugalėjo iš Dominikos respublikos kilusį Jonathaną Castro, o TOP16 poroje susitiko su „Formula Drift“ debiutuojančiu lenku Piotru Wieceku. Po atkaklios kovos A. Bakchiui pavyko įrodyti savo pranašumą ir tolimesniame etape lietuvis stojo prieš Deaną Kearney. Nesunkiai įveikęs jį, renginio vedėju vienu iš favoritų įvardintas A. Bakchis stojo prieš Alexą Heilbrunną. Šioje dvikovoje lietuvis kiek persistengė, o varžovui pavyko pademonstruoti vieną geriausių visų varžybų pasirodymų.  Varžybose galiojanti tvarka lėmė, jog „mažojo finalo“ važiavimai nėra vykdomi ir žemesnę vietą kvalifikacijoje užėmęs A. Bakchis turėjo užleisti vietą ant podiumo pasaulyje gerai žinomam Ryanui Tuerckui. Šis rezultatas tautiečio nė kiek nenuliūdino – pelnyti brangūs įskaitos taškai lėmė gerą pradžią kovoje dėl čempiono titulo. Šios varžybos taip pat labai svarbios lietuvio verslui: 3 iš 4 pirmų vietų užėmę atletai naudoja lietuvio gaminamus sportinius amortizatorius – „Feel Suspension“, tad šis rezultatas yra geriausia įmanoma reklama A. Bakchio produktams. Varžybų nugalėtoju tapęs J. Deane'as į „Formula Drift“ grįžo po septynerių metų pertraukos. Airis dominavo visus važiavimus, priversdamas aiktelėti net daugiausiai mačiusius šonaslydžio mėgėjus. Kartu su komandos draugu P. Wieceku, J. Deane'as padėjo puikius pamatus ir daugelio jau dabar yra vadinamas sezono favoritu, tačiau savo gebėjimų airis nepervertina. Jungtinėse Amerikos valstijose vykstantis čempionatas nuo Europoje vykstančių varžybų skiriasi dviem esminiais aspektais: teisėjavimo niuansais ir „NASCAR“ lenktynių serijos trasomis, kuriose dalyviai šonu slysta paverstame ovale. Būtent šios trasos dažniausiai sustabdo bet kurio ne iš Amerikos kilusio debiutanto šturmą – ar jos sustabdys J. Deane'ą bus galima pamatyti jau po trijų savaičių. Varžybose jau trečią sezoną pradėjusiam latviui Kristapui Blušui sekėsi ne taip gerai: susidūręs su techninėmis problemomis kvalifikacijos metu, latvis tenkinosi 13-tu rezultatu. TOP32 įrodęs savo pranašumą prieš Robbie Nishidą, K. Blušas stojo į kovą su favoritu iš Norvegijos – Fredriku Asbo. Itin kontroversiško važiavimo metu K. Blušas puikiai sekė norvegą, tačiau buvo kiek per agresyvus ir padaręs klaidą – apsisuko. Teisėjams ilgai diskutavus, ar F. Asbo važiavimas negalėjo daryti įtakos K. Blušo klaidai, kaltė vis tik buvo palikta latviui. Savo nepasitenkinimą sprendimu K. Blušas pademonstravo vizualiai – visą Longbyčo trasą paskandino padangų dūmuose. Artimiausias „Formula Drift“ etapas įvyks balandžio 28-29 dienomis Orlande, Floridos valstijoje. Artimiausias Lietuvos „drifto“ čempionato PRO lygos etapas įvyks pirmąjį gegužės savaitgalį Rygoje.