„Dakare kasmet sulaukiu šimtų ovacijų, rodant į Vytį ir jame patalpintas drauge keliaujančių nuotraukas. Tęsiame tradicijas. Drauge įveikti Dakarą ir vėl kviečiame komandos draugus ir fanus. Pirmieji fanai Vytyje į sudėtingiausias planetos lenktynes su komanda iškeliavo 2014 metais. Pirmus dvejus metus koliažas buvo ant sportinių automobilių stogo, vėliau – ženkliai išaugus dalyvių skaičiui – jis puošė bolido šoną. Kasmet susidomėjimas šiuo projektu auga geometrine progresija“, – sakė B. Vanagas, Dakaro ralyje startuosiantis šeštąjį kartą. Per ketverius metus drauge su lenktynininku Pietų Ameriką aplankė daugiau nei 19 tūkst. tautiečių. Pirmąjį kartą į Dakarą keliavo šiek tiek daugiau nei 1000 fanų, 2017 m. – jau beveik 7000. „Mes tikrai turime pagrindą teigti, kad esame didžiausia komanda Dakare. Norėčiau, kad šiemet ji taptų tokia didelė, jog nuotraukos nebetilptų į vieną Vytį ir 2018 m. Dakare bolidą puoštume jau dviem Vyčiais ant abiejų bolido šonų. 98 proc. žmonių Lietuvoje žino Dakaro ralį, beveik 70 proc. juo domisi – tad tai tikrai yra įmanoma. Nes Lietuva ir Dakare yra Lietuva“, – teigė B. Vanagas.  Tapti Vyčio mozaikos dalimi galima paprastai ir greitai. Nuotraukos į Vytį keliamos internete adresu https://dakaras.gf.lt/. Paspaudus nuorodą, jūsų „Facebook“ profilio nuotrauka akimirksniu taps Vyčio dalimi. Tai galima padaryti ir kompiuteriu, ir išmaniuoju telefonu. 2018 metų „Dakare“ „General Financing team Pitlane“ komanda privalės įveikti daugiau nei 9 tūkstančių kilometrų trasą, kuri drieksis per tris Pietų Amerikos valstybes: Peru, Boliviją, Argentiną. Tai jau šeštasis Dakaras komandai ir B. Vanagui.