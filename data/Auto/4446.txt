„Volvo Trucks“ naujausiame savo filmuke demonstruoja savo pasididžiavimą – „The Iron Knight“ sunkvežimį. Kompanija nusprendė savo inžinieriams suteikti visišką kūrybinę laisvę, kad jie sukurtų ką nors ypatingo ir labai greito. Rezultatas – tik kai kuriomis detalėmis į FH seriją panašus vilkikas, kuris jau pagerino porą greičio rekordų. „The Iron Knight“ iki 100 km/val. įsibėgėja per vos 4,6 sekundes. Toks ne visiems sportiniams automobiliams pasiekiamas laikas rodomas didžiulės galios ir sukimo momento dėka – vilkiko variklis turi apie 2400 arklio galių ir 6000 Nm sukimo momentą.  Naujausiame „Volvo Trucks“ filmuke „The Iron Knight“ stoja į kovą trasoje prieš „Volvo S60 Polestar TC1“ lenktyninį automobilį, kuris yra laimėjęs ne vienas varžybas. Visgi, iki 100 km/val. abi transporto priemonės įsibėgėja per labai panašų laiką, todėl traukos lenktynių rezultatų prognozuoti neįmanoma. Iš pradžių filmuke „Volvo“ herojai varžėsi įprastoje ketvirčio mylios (apie 402 m) ilgio trasoje, nes buvo norima išbandyti šių transporto priemonių įsibėgėjimą. Tačiau po to „The Iron Knight“ ir „Volvo S60 Polestar TC1“ atsistojo prie klasikinės trasos starto linijos, kad būtų patikrinta, kuri transporto priemonė greičiau įveikia posūkius. Kadangi „The Iron Knight“ turi aukštesnį svorio centrą, yra sunkesnis ir lankstesnis, jam buvo leista startuoti pirmam. Tačiau net ir su tokia pagalba vilkiką „Volvo S60 Polestar TC1“ greitai pasivijo. Bet ar aplenkė? Kas laimėjo traukos varžybas? Stebėkite vaizdo įraše. 