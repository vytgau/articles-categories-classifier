„Ši graži tradicija, kai garbūs ir tituluoti veteranai tarpusavio varžytuvėmis automobilių slalomo ar kitų greičio rungčių trasose baigia senuosius metus ir pasitinka naująjį sportinį sezoną, gyvuoja jau daugiau nei keturis dešimtmečius“, – sako vienas šių varžybų organizatorių ir renginio sporto komisarų, Tarptautinės automobilių sporto veteranų asociacijos direktorius Romualdas Mažuolis. Varžybas rengianti Tarptautinė automobilių sporto veteranų asociacija kartu su Lietuvos automobilių sporto federacijos (LASF) senjorų komitetu ir partneriais – Lietuvos automobilių, Kauno automobilininkų bei Lietuvos „Porsche “ klubais – išmėginti jėgas šiose lenktynėse kviečia ne tik sporto meistrus veteranus, bet ir automobilių sporto teisėjus-veteranus, autoklubų narius, rėmėjų ir jaunimo atstovus. Atskiroje moterų-senjorių grupėje pirštines surems ir dailiosios lyties atstovės.  Beje, šioje vienintelėje grupėje dalyvių automobiliai pagal variklio darbo tūrį bei išvystomą galingumą nebus skirstomi, o kiti sezoną pradedančiose lenktynėse varžysis FWD, RWD ir AWD (priekiniais, galiniais ir visais keturiais) ratais varomų automobilių grupėse. Be to dalyvausiantys sezono uvertiūroje kausis atskirose, pagal dalyvių amžių sudarytose grupėse. Varžybose jau pareiškė norą išbandyti jėgas einantis 84-uosius kartingo ir automobilių sporto meistras Vladislovas Šermukšnis, kuris neabejotinai bus tituluojamas vyriausiuoju šių lenktynių dalyviu. „Viliuosi, kad tęsdami ir turtindami gražias šių varžybų tradicijas kitą šeštadienį į Kauno rajoną atvyks ir lenktynių trasose susigrums apie 60-70 garbaus amžiaus sulaukusių, tačiau lenktynių ir kovos azarto nepamiršusių veteranų, kurie prieš kelis dešimtmečius šalies vardą garsino ne tik Lietuvos trasose, – tikisi varžybų direktorė Audrutė Jonkienė. – Juolab, kad veteranų laukia prizai ir diplomai už pergales bei prizines vietas ne tik klasėse, bet ir puikios jų buvusių bendražygių atminimo taurės.“ Jas šįkart įsteigė ir įteiks žymūs šalies automobilių sporto atstovai, čempionai ir prizininkai, verslininkai, rajono bei šalies automobilių sporto vadovai ir šių varžybų organizatoriai. Veteranai pirmąsyk varžysis dėl vieno seniausių šalyje ralio „Kauno ruduo“, šių metų rugsėjį pažymėsiančio garbingą 45- metų gyvavimo sukaktį, pirmojo laimėtojo Romo Jakučionio atminimo taurės, kurią įsteigė ir įteiks LASF vadovas Romas Austinskas. Kauno rajono savivaldybės administracija įsteigė Aleksandro Stulginskio universiteto ilgamečio dėstytojo, prodekano, docento, LASF garbės teisėjo Evaldo Čerškaus atminimo taurę, kurią laimėtojui įteiks Kauno rajono meras Valerijus Makūnas. Šių varžybų atskirų grupių nugalėtojai savo sportinių trofėjų kolekciją papildys ir vieno veteranų sportinio sąjūdžio pradininkų Vidmanto Čiutelės bei kitų praeityje garsių sportininkų Sigito Alesiaus, Romo Barkausko, Iljos Ostrovskio, nusipelniusių sporto meistrų Kastyčio ir Arvydo Girdauskų atminimo taurėmis. Paraiškas į veteranų slalomo varžybas jų organizatoriai priims varžybų vietoje lenktynių dieną nuo 9 iki 10.30 val.