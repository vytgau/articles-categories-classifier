Labiausiai patyręs Dakaro lietuvis pasakoja, kad visos šios komisijos turi sistemą. Atvažiavus pirmą kartą gali pasirodyti, jog čia – tikras turgus, be jokių aiškių rodyklių, tačiau žinant sistemą, algoritmą, įveikti visus punktus nėra taip sudėtinga, o tuomet atsiranda laiko ir persimesti keletu žodžių su senais bičiuliais. „Šiandien mūsų darbas rinkti parašus ir antspaudus – prie kiekvieno langelio, punkto tikrinami mūsų sertifikatai, leidimai, sportiniai pasai, licencijos ir visi kiti dokumentai. Kadangi čia esame ne naujokai, jau žinome, kur eilės mažesnės ryte, kur galime nueiti vėliau, o kur prasisuksime sparčiai“, – apie formalumus pasakoja A. Juknevičius. Sutaupęs laiko A. Juknevičius ji skiria ir pasišnekučiuoti su kitais varžybų dalyviais – komisijų metu lietuvis susitiko su vienu pagrindinių favoritų laimėti Dakaro ralį Nasseru Al-Attiyah, pasaulio „Cross Country Rally“ varžybų čempionu rusu Valdimiru Vasilijevu ir kitais. Lietuviškosios komandos lenktyninis bolidas šios dienos metu taip pat buvo apžiūrimas. Nors daugumą technikos patikrinimų „Overdrive Hilux“ jau įveikę Le Havro uoste Prancūzijoje, organizatoriai dar kartą nuodugniai apžiūri bolidą ir pagrindinius jo elementus bei jų atitikimą reglamentui.  Po visų procedūrų automobiliai buvo pastatyti į uždarą parką, kur stovės iki starto podiumo šiandien vakare. Dakaro ralis pirmadienį startuos 39-ių kilometrų prologu iš Paragvajaus sostinės Asunsjono į Rezistencijos mieste įrengtą bivuaką. 