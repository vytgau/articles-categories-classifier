„Gran Turismo“ turi palikti dūmuose bet kurį karštąjį hečbeką, o po to ramiai ir užtikrintai plaukti asfaltu ilgus kilometrus. Į Stelvijaus perėją GT įkops su kalnu adrenalino, o Vilniaus Vokiečių gatvėje vasaros vakarais slinkdamas ir tyliai urgzdamas vilios gražiausias Lietuvos merginas. Tokių automobilių nedaug, bet 2017 m. kelios gamintojos mus nustebino, todėl į „TopGear Lietuva“ apdovanojimų „Gran Turismo“ kategorijos geriausių trijulę pakvietėme 6 serijos BMW GT, „Kią Stinger“ ir „Lexus LC500“. Prie bet kurio šių automobilių vairo kiekvienas leistųsi į savo gyvenimo kelionę net nemirktelėjęs, bet mums rūpėjo sužinoti, ar visi jie atitinka „Gran Turismo“ dvasią, todėl pasikvietėme greitų automobilių fanatikus – fotografą Gediminą Žilinską ir „Tikkurilos“ pardavimų vadovą Pijų Genevičių. Radome greitkelį, gražių vingių ir įsitikinome, kas yra kas. „TopGear“ apdovanojimų nominacija – „Gran Turismo“ Bandyti automobiliai: „Kia Stinger“: variklis – 3342 cm3, benzininis, 370 AG, 510 Nm; 0–100 km/val. per 4,9 s; masė – 1834 kg; automatinė 8 pavarų dėžė, galiniai varantieji ratai; vidutinės degalų sąnaudos – 10,6 l; bandyto modelio kaina – 49 990 eurų. „BMW 630d xDrive Gran Turismo“: variklis – 2993 cm3, turbininis dyzelinis, 265 AG, 620 Nm; 0–100 km/val. per 6 s; masė – 1955 kg; automatinė pavarų dėžė; visi varantieji ratai; vidutinės degalų sąnaudos – 5,5 l; bandyto modelio kaina – 91 574 eurai. „Lexus LC“: variklis – 5.0 l V8, benzininis, 477 AG, 540 Nm; 0–100 km/val. per 4,7 s; masė – 1960 kg; automatinė 10 pavarų dėžė; galiniai varantieji ratai; vidutinės degalų sąnaudos – 11,5 l; bandyto modelio kaina – 119 000 eurų.  Pijus Genevičius, klauso žmonos nurodymų, kaip tinkamai vairuoti automobilį „Lexus LC500“ yra visavertis GT klasės atstovas, atitinkantis GT sąvoką tiek teoriškai, tiek praktiškai. LC500 – greitas, prabangus ir komfortiškas dviduris automobilis, kurį vairuojant neprailgs šimtai kilometrų. Išbaigta kiekviena jo detalė. Juo negėda parkuotis net prie jo didenybės „Rolls-Royce Phantom“. „Lexus“ traukte traukia praeivius tiek išvaizda, tiek riaumojimu, sklindančiu iš didelės 5 litrų V8 širdies, kuri puikai atlieka savo darbą kartu su 10 pavarų dėže. Šie agregatai puikai prisitaiko prie vairuotojo įgūdžių, patirties. Jaučiamas labai ryškus važiavimo režimų – „Eco“, „Normal“, „Sport“ ir „Sport+“ – skirtumas: nuo visiškai saugaus „Eco“ iki supratimo bei vairavimo įgūdžių (nederėtų pamiršti, kad šis žvėris varomas galiniais ratais) reikalaujančio „Sport+“. Leisiu sau pajuokauti, bet garso sistema šiam automobiliui nereikalinga. Gražiausia simfonija sklinda iš jo duslintuvo („TopGear Lietuva“ pabrėžia, kad Pijus tunelyje po Seimu buvo pastebėtas lygiai 10 kartų. Automobilio langai buvo nuleisti). „Lexus“ brutalus ir kartu komfortiškas automobilis. Čia pakankamai vietos net ir gale – mano sūnus Kajus puikiai jautėsi sėdėdamas vaikiškoje kėdutėje ant galinės sėdynės. „Kios Stinger“ „The power to surprise“ veikė lygiai 20 minučių, bet išjudėjus į autostradą ir atsipalaidavus akis užkliuvo už gana „plastmasiškai“ atrodančių kai kurių apdailos detalių. Turiu pripažinti, kad variklis stengėsi nustebinti, ir jam tai pavyko. Viskas būtų puiku, bet tai, ką girdi vairuotojas, gerokai skiriasi nuo to, ką girdi praeivis. Sakyčiau, sintetinio variklio garso viduje per daug, o tikro išorėje – per mažai. Beje, jei kalbėtume apie GT kategoriją, „Kia“ čia nuoširdi, ir automobilis atitinka visus GT reikalavimus: svarbiausias jų – greitai ir patogiai įveikti bet kokius atstumus. Nors dar gerai pagalvočiau, ar tikrai noriu atiduoti 50 tūkst. eurų. Gal tai tik mano problema, tačiau žiūrint į „Stinger“ neapima jausmas, kad tai unikalus „Kios“ modelis – jame įžvelgiu šiek tiek „Kios“, šiek tiek „Maserati“. Įlipus į vidų sklinda šioks toks vokiškas dvelksmas iš „Audi“ ir „Mercedes“. Dvejoju ir nuolat bandau sau įrodyti, kad tai puiki GT klasės naujiena. Verdiktas – gal šiek tiek per brangus, galbūt nerandu tikslios „Kios Stinger“ vietos tarp kitų modelių, bet tai ryšku – „Stinger“ yra bandymas įšokti į kitas roges, ir gal tai yra ilgametė koncerno strategija. Pagyvensim – pamatysim. 6 serijos BMW GT yra puikus šeimos automobilis, bet kur dingo sportiškumas? Viskas liko tik GT ženkliuke? Susitikęs BMW sprendimų priėmėjus tikrai paklausčiau, kokio velnio šį prabangų, puikų šeimos automobilį jie pavadino GT ir dar priskyrė tokiai romantiškai kategorijai? Čia viskas gerai – dizainas, technologijos, medžiagos, kokybė nekelia jokių dvejonių. Tai „premium“ kategorija, bet juk GT reikia ir šiek tiek jausmo, romantikos. Gediminas Žilinskas, prie vairo neklauso jokių autoritetų, bet prieš jo fotoaparatą apsinuogina net automobiliai Susipažinus su „Kia Stinger“ susidaro įspūdis, tarsi šeimos automobilis bandytas paversti piktu sportiniu žvėriuku. Mašina galinga, tačiau jaučiamas jos nemažas svoris atima daugumą sportinių savybių. Variklis, esant aukštiems sūkiams, rėkia, tarsi kentėtų nuo skausmo, o posūkiuose visas automobilis yra vangokas. Išorės dizainas gražiai derina sportinę agresiją ir prabangaus šeimos automobilio eleganciją. 6 serijos BMW – komfortiškas ir dinamiškas automobilis ilgoms kelionėms. BMW dyzeliai pasižymi geru sukimo momentu ir dinamika. Nors jam svorio irgi netrūksta, bet automobilis vairuojamas lengvai ir klusniai. Gaila, kad 6 serijos GT dizainas nepatobulėjo nauja kryptimi ar įspūdingesniais elementais. Dabar tai tarsi apšlifuota senojo modelio ar X6 versija. „Lexus LC500“ salono dizainas ir kokybė – kosminio gerumo. O ir iš išorės automobilis nepalieka abejingų gatvėse. Jis tarsi iš ateities, primena fantastinių filmų kosminius laivus. Tobulas riaumojančio žvėries garsas spaudžiant akceleratorių, dinamiškas ir labai tikslus vairo mechanizmas, sportiška pakaba, puikiai laikanti automobilį ant kelio – visa tai suteikia nepakartojamų įspūdžių. Neįtikėtina, bet „Lexus“ inžinieriai sugebėjo suderinti pakabą taip, kad sportiškas jos standumas visiškai nemažina komforto važiuojant nelygiais mūsų keliais.