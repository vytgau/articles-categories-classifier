„Dažnai sulaukiame žmonių skundų, kad dėl ne vietoje pastatytų transporto priemonių tampa nepraeinami, nepravažiuojami daugiabučių kiemai. Vienas paskutinių mums žinomų atvejų – kai Statybininkų gatvėje pas sergantį pacientą negalėjo privažiuoti greitosios medicinos pagalbos mašina. Siekiant išvengti panašių situacijų ir vyks reidai“, – sako Teisės ir viešosios tvarkos skyriaus vedėja Daiva Svirelienė. Draudžiama palikti automobilius ant vejos, šaligatvio (išskyrus tuos atvejus, kai ten stovėti leidžia atitinkami kelio ženklai), sporto, vaikų žaidimo aikštelėse ir kt. eismui (ir stovėti) neskirtose teritorijose. Už tai gresia 30-90 Eur bauda. Savivaldybė ragina panevėžiečius apie draudžiamose vietose paliktus automobilius pranešti Teisės ir viešosios tvarkos skyriaus tel. 501 393, el. paštu viesojitvarka@panevezys.lt. Taip pat prašoma informuoti apie ilgą laiką nenaudojamas ir kiemus, automobilių aikšteles užgriozdinančias transporto priemones. Šiemet Savivaldybė finansiškai prisideda prie transporto priemonių aikštelių plėtros. Tačiau to pageidaujančios daugiabučių namų bendrijos privalo iš Nacionalinės žemės tarnybos (NŽT) perimti naudoti jiems priskirtą valstybinės žemės sklypą, pasirengti projektą aikštelei platinti, savo lėšomis įrengti automobilių aikštelės pagrindą ir bortus. 2017 m. Savivaldybė automobilių aikštelėms daugiabučių kiemuose plėsti numatė skirti 100 tūkst. Eur. Jau suplanuoti darbai prie reikalavimus atitinkančių bendrijų: Beržų g. 25, 41, 39, Staniūnų g. 87, J. Šiaučiūno g. 36, Tulpių g. 2. Šiuo metu Savivaldybė turi dar 15 prašymų prisidėti plečiant aikšteles. Atsižvelgus į turimą finansavimą, planuojama patenkinti 4-6 pageidavimus. Daugiau miesto naujienų naujienos.lt