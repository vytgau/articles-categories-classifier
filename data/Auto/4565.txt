„Autosalone“ jau skelbėme, jog naujų automobilių saugumą bandanti organizacija „Euro NCAP“ nuo šių metų rudens testus pradėjo rengti vadovaudamasi nauja taktika. Nuo šiol bandomos dvi to paties modelio versijos: su bazine įranga ir papildoma įranga. Tiesa, jei ir bazinė automobilio versija turi elektronines saugumo sistemas, brangesnė modifikacija nėra bandoma. Būtent taip spalį atliktų testų metu pasielgta su E klasės „Mercedes-Benz“ ir „Peugeot 3008“ modeliais, o štai pigesniam „Fiat Tipo“ pritaikyta naujoji dvigubo reitingo taisyklė – sudaužyta ir bazinė modifikacija, ir turinčioji papildomą saugumo įrangą. Išvada tokia – net ir tos papildomos komplektacijos ekonominės klasės „Fiat“ modelis sugebėjo gauti vos keturias „Euro NCAP“ žvaigždutes, o mersedeso sedano ir „Peugeot“ krosoverio saugumas įvertintas penkiomis. Bazinė itališko hečbeko versija apskritai gavo tik 3 žvaigždutes. Tai įvertinimas, kokių pastaraisiais metais „Euro NCAP“ bandymų serijose pasitaiko gana retai. Beje, įdomu tai, kad abi „Fiat Tipo“ modifikacijos – ir standartinė, ir turinčioji papildomą įrangą – už suaugusiųjų, vaikų bei pėsčiųjų saugumą surinko vienodą balų skaičių, o ta viena žvaigždutė pridėta tik dėl to, kad papildoma saugumo įranga apskritai buvo. Bandytojai pažymėjo, jog „Fiat“ modelyje sumontuota perspėjimo apie priekinį susidūrimą sistema su automatiniais stabdžiais neapsaugo nuo susidūrimo su pėsčiaisiais – įranga „mato“ tik kitas transporto priemones ar dideles kliūtis, atsiradusias prieš „Tipo“ vairuotojo akis. Varganas, palyginti su kitais modeliais, yra ir šiuo automobiliu vežamų vaikų saugumas – vos 60 proc. (E klasės mersedese – 90 proc., „Peugeot 3008“ – 85 proc.). Tad taisyklė „brangesnis – saugesnis“ nepaneigta. Penktosios kartos „Mercedes-Benz E-Class“ sedanas, kainuojantis gerokai daugiau už abu paskutiniųjų bandymų dalyvius, yra ir gerokai saugesnis. Jo saugumas labai aukštas visų tipų susidūrimų (priekinio, šoninio, galinio) atvejais, o variklio antvožas pasižymi pasyviuoju saugumu – užvažiavus ant pėsčiojo pasikelia taip padidindamas deformacijos zoną ir sumažindamas tikimybę žmogui trenktis į priekinį stiklą ar statramsčius. Antrosios kartos kompaktinis krosoveris „Peugeot 3008“ tokio kapoto neturi, todėl už pėsčiojo saugumą gavo 67 proc. balų – dešimčia mažiau nei mersedesas. Bet kokiu atveju, visi „prancūzo“ kriterijai – geresni nei pigiausio iš šios trejulės „Tipo“. Minėta taisyklė patvirtinta ir lapkritį atliktos bandymų sesijos metu – tarp standartinės įrangos montuojamos saugumo sistemos po 5 „Euro NCAP“ žvaigždutes garantavo „Audi Q2“, „Ford Edge“ ir Hyundai Ioniq“ modeliams, o štai tokių sistemų neturintys „standartiniai“ „SsangYong Tivoli“, „SsangYong XLV“ ir „Suzuki Ignis“ uždirbo vos po 3. „Euro NCAP“ išbandė ir pastarųjų trijų modelių versijas jau su papildoma saugumo įranga. Japoniškas „Suzuki Ignis“ su vadinamuoju saugumo paketu („Safety Pack“) įvertintas 5 žvaigždutėmis, o štai korėjiečių krosoveriui „SssangYong Tivoli“ ir ilgesnei jo versijai XLV toks paketas nedaug padėjo – jų saugumas įvertintas po 4 žvaigždutes. Kaip ir „Fiat Tipo“ atveju, ta viena žvaigždutė pridėta tik dėl to, kad papildoma saugumo įranga apskritai buvo. Paskutinių „Euro NCAP“ bandymų rezultatai (2016 m. spalis-lapkritis, proc.): „Audi Q2“ Suaugusiųjų saugumas – 93 Vaikų saugumas – 86 Pėsčiųjų saugumas – 70 Saugumo sistemos – 70 „Fiat Tipo“ Suaugusiųjų saugumas – 82 Vaikų saugumas – 60 Pėsčiųjų saugumas – 62 Saugumo sistemos – 25 „Fiat Tipo“ (su papildoma įranga) Suaugusiųjų saugumas – 82 Vaikų saugumas – 60 Pėsčiųjų saugumas – 62 Saugumo sistemos – 57 „Ford Edge“ Suaugusiųjų saugumas – 85 Vaikų saugumas – 76 Pėsčiųjų saugumas – 67 Saugumo sistemos – 89 „Hyundai Ioniq“ Suaugusiųjų saugumas – 91 Vaikų saugumas – 80 Pėsčiųjų saugumas – 70 Saugumo sistemos – 82 „Mercedes-Benz E-Class“ Suaugusiųjų saugumas – 98 Vaikų saugumas – 90 Pėsčiųjų saugumas – 77 Saugumo sistemos – 62 „Peugeot 3008“ Suaugusiųjų saugumas – 86 Vaikų saugumas – 85 Pėsčiųjų saugumas – 67 Saugumo sistemos – 58 „SsangYong Tivoli“ Suaugusiųjų saugumas – 74 Vaikų saugumas – 62 Pėsčiųjų saugumas – 55 Saugumo sistemos – 25 „SsangYong Tivoli“ (su papildoma įranga) Suaugusiųjų saugumas – 82 Vaikų saugumas – 62 Pėsčiųjų saugumas – 65 Saugumo sistemos – 43 „SsangYong XLV“ „SsangYong XLV“ (su papildoma įranga) „Suzuki Ignis“ Suaugusiųjų saugumas – 79 Vaikų saugumas – 79 Pėsčiųjų saugumas – 67 Saugumo sistemos – 25 „Suzuki Ignis“ (su papildoma įranga) Suaugusiųjų saugumas – 87 Vaikų saugumas – 79 Pėsčiųjų saugumas – 77 Saugumo sistemos – 60