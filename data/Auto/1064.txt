Po praėjusių metų nuotykių, kai iš laivo išvažiavusiame „Toyota Hilux“ automobilyje lietuviai pastebėjo sankabos gedimą, šį kartą buvo šiek tiek nerimo, tačiau atgavęs techniką A. Juknevičius liko gerai nusiteikęs. „Įspūdžiai geri, šiemet sankaba nesupilta, nematau jokių pažeidimų ir esu patenkintas. Aišku, mechanikai patikrins išsamiau, bet, atrodo, viskas gerai“, – vos atsiėmęs automobilį pirmais įspūdžiais dalinosi pernai geriausią rezultatą – 21-ąją vietą – iš visų Baltijos šalių sportininkų užfiksavęs lietuvis. Iškart iš uosto A. Juknevičius pasuks į bivuaką ir bolido bandymus. Pirmuosius įspūdžius su DELFI žurnalistu Pauliumi Garkausku galite pamatyti tiesioginės transliacijos vaizdo įraše. „Po skrydžio pamiegojome vos kelias valandas, atgavome jėgas, o dabar laukia intensyvi diena. Pirmas etapas – pasiimti technika – jau sėkmingai įveiktas, dabar laukia kelionė į bivuaką. Čia technikai detaliau apžiūrės automobilį ir pajudėsime į testus, kur turėsim paskutinę galimybę pažiūrėti ar viskas gerai su automobiliu ir pasitreniruoti bendravimą kovinėmis sąlygomis su Dariumi, – dienotvarkę dėstė 9-tą kartą kaip lenktynininkas į sunkiausias pasaulio bekelės varžybas atvykęs A. Juknevičius. – Mums iš dalies pasisekė, kad techniką atsiėmėm taip vėlai – eilių beveik nebuvo, viskas suplanuota ir testams turėsime geras 3 val.“ Belaukiant eilėje Dakaro vilkas spėjo sutikti ne vieną pažįstamą, o ilgiausiai šnekučiavosi su „Dakaro Caru“ vadinamu Vladimiru Čaginu. Rusas yra daugiausiai pergalių sunkvežimių kategorijoje pasiekęs Dakaro sportininkas, šiuo metu vadovaujantis „Kamaz“ komandai. Žarijų spalvos A. Juknevičiaus komandos karavanas vos susitvarkę formalumus uoste pajudėjo Peru gatvėmis Las Palmas oro bazės link, kur prisijungė prie kitų Dakaro dalyvių ir įsikūrė organizatorių suformuotame parke – bivuake. Sausio 4-ąją Dakaro dalyvių laukia paskutiniai formalumai – lenktynininkų, jų bolidų dokumentus, licencijas ir homologacijas tikrins organizatoriai. Komandoms bus išduoti ir navigacijos prietaisai – „GPS-Sentinel“, „Iritrack“ įrenginiai ir kt. Šį kartą Dakaras startuos kiek vėliau, nei įprastai – ekipažai į pirmą greičio ruožą Peru sostinėje Limoje pajudės sausio 6-ąją. Organizatoriai žada, kad šiemet bus bent 7, o tais reiškia lygiai pusė, etapų smėlynuose. Pirmieji penki etapai vyks Peru teritorijoje ties Ramiojo vandenyno pakrante. Toliau maršrutas kyla į kalnus, persikelia į Boliviją, kurios sostinėje La Pase bus poilsio diena – ten pat pilotai ilsėjosi ir pernai. Iš indėnų valstybės sostinės trasos drieksis jau žinomomis teritorijomis – Ujūnis, Tupisa – Argentinos link. Dakaras finišuos sausio 20-ąją Argentinos mieste Kordoboje. Skaičiuojama, kad lenktynininkams teks įveikti apie 9 tūkst. km, iš kurių daugiau 5 tūkst. sudarys greičio ruožai. 