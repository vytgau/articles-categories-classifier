74 metų vyras, vairuojantis „Ford Kuga“, praleido priešais važiavusius automobilius ir, gatvei ištuštėjus, pradėjo važiuoti. Tą akimirką iš už posūkio dideliu greičiu tiesiog išskrido „Bentley“. Iš pradžių automobilis užlėkė ant šaligatvio, o po kelių sekundžių jis rėžėsi tiesiai į garbaus amžiaus brito fordą. „Ford Kuga“ apvirto ir trenkėsi į sieną. Laimei, vairuotojas praktiškai nenukentėjo. Skelbiama, kad „Bentley“ automobilis važiavo ne mažiau nei 130 kilometrų per valandą greičiu, nors leistinas greitis minėtoje senamiesčio gatvelėje tėra 30 kilometrų per valandą. Po avarijos 46 metų „Bentley“ vairuotojas dar bandė sprukti, tačiau netrukus buvo rastas. Kiek rimtai per eismo įvykį nukentėjo greičio mėgėjas, neskelbiama. 2017 metų rudenį jis pripažino savo kaltę dėl pavojingo vairavimo ir bandymo pabėgti iš avarijos vietos. 2018 metais jam skirta 14 mėnesių laisvės atėmimo bausmė ir 4 metams bei 7 mėnesiams atimta teisė vairuoti. Kada tiksliai įvyko ši avarija, nepatikslinama. 