„Mes labai džiaugiamės šiuo apdovanojimu, kuriuo buvo įvertintas ne vienas technologinis projektas ir naujovės, kurias įgyvendinome, nuosekliai siekdami užsibrėžtų ilgametės „Vision 2025“ strategijos rezultatų“, – sako Nikolajus Setzeris, „Continental“ vykdomosios tarybos narys ir Padangų padalinio, kurio metiniai pardavimai siekia daugiau kaip 10 mlrd. eurų, vadovas. Šiuo kasmetiniu apdovanojimu, skiriamu už inovacijas ir pasiekimus, įvertinamos ypatingai novatoriškos idėjos ir darbas bei investicijos padangų kūrimo ir gamybos pramonėje. Pretendentus apdovanojimams teikia žurnalo skaitytojai ir redakcijos darbuotojai, o nugalėtoją renka tarptautinė nepriklausomų ekspertų komisija. „Continental“ naujovės, kurios turėjo didžiausią įtaką komisijos sprendimui, buvo 2016 m. liepą Korbache, Vokietijoje, atidarytas Itin pažangių technologijų centras HPTC; „Taraxagum“ projektui vystyti įkurtas tyrimų centras Anklame (Vokietija), kur gamybai pritaikomas iš kiaulpienių šaknų išgautas kaučiukas, taip pat pagamintos pirmosios pasaulyje sunkvežimio padangos su kiaulpienių gumos protektoriumi. Komisijos nariai taip pat pabrėžė ir žemės ūkio transporto padangų tyrimo ir plėtros centrą Lousadoje, Portugalijoje, bei išplėstą sunkvežimių padangų gamybą Otrokovicuose, Čekijoje. „Continental“ kompanija, vykdydama „Vision 2025“ projektą, nuo 2011 metų jau investavo daugiau kaip 3 mlrd. eurų statant naujas gamybos vietas visame pasaulyje – Hefėjuje (Kinija), Kalugoje (Rusija) ir Sumteryje (JAV). Iš šios sumos kasmet po 350 mln. eurų buvo skiriama plečiant ir renovuojant jau esamas „Continental“ gamyklas visame pasaulyje. Per pastaruosius metus daugiausiai dėmesio sulaukė unikalus automatizuotas stabdymo analizatorius uždaroje patalpoje AIBA, esantis „Contidrom“ bandymų poligone Vokietijoje, atidarytas Itin pažangių technologijų centras HPTC Korbache (Vokietija), kuriame visi rezultatai pateikiami virtualioje erdvėje realiu laiku ir vėliau siunčiami į „Continental“ tyrimų centrus visame pasaulyje, kur dar labiau padidinamas veiksmingumas ir efektyvumas. 2016 metais „Continental“ pirmą kartą pagamino daugiau kaip 150 mln. lengviesiems ir lengviesiems komerciniams automobiliams skirtų padangų, tuo pačiu metu, vadovaujantis „Vision 2025“ strategija, visuose pasaulio regionuose užsitikrinusi labiau subalansuotą gamybą ir pardavimus. „Continental“ kompanija „Metų padangų gamintojo“ apdovanojimu įvertinta jau antrą kartą – 2014 metais Vokietijos padangų gamintojas buvo apdovanotas už Hanoveryje esančią „ContiLifeCycle“ gamyklą, kurioje derinamas iki šiol pasaulyje vienintelis karštas ir šaltas padangų protektoriaus atnaujinimo metodas.