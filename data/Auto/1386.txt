„PSA Group“ mobilumo paslaugų skyriaus viceprezidentė Brigitte Courtehoux teigė, kad iš įmonės „Multicity“ veiklos ir uždarymo buvo nemažai pasimokyta. Kalbėdama kompanijos mobilumo strategijų ir partnerysčių pristatyme (taip pat ir su kinų technologijų milžine „Huawei“) vadovė sakė, kad programa turėjo kelis reikšmingus trūkumus. „Supratome, kad klientai turi matyti automobilius, – sakė ji. – Turėjome per mažai automobilių.“ B. Courtehoux teigimu, kai kuriems klientams tekdavo paėjėti kilometrą ar daugiau, kol rasdavo automobilį. Anot B. Courtehoux, trukdė ir tai, kad „PSA Group“ neturėjo visiškos „Multicity“ programinės įrangos kontrolės – turėjo derintis su verslo partnerės „Deutsche Bahn“ poreikiais. „Dabar žinome, kaip pradėti veiklą mieste, žinome, kaip kontaktuoti su klientais, žinome, ką reikia daryti“, – pabrėžė B. Courtehoux ir priminė, kad „PSA Group“ pernai gruodį Madride atidaryta „Emov“ turi 10 tūkst. nuolatinių naudotojų. Automobilių gamintojai skuba vystyti mobilumo padalinius, norėdami prisitaikyti prie besikeičiančių poreikių, populiarėjančio automobilių dalinimosi verslo. „PSA Group“ teikia automobilių dalinimosi paslaugas, parduoda internetu naujus ir naudotus automobilius, teikia automobilių garantinę priežiūrą, automobilių parko kontrolės programą.