Profesionalai įsitikinę, kad yra kategorija žmonių, kuriems ne tik manevruoti atbulomis, bet ir apskritai važiuoti – neduota. Kokia išeitis? Ne tik nuolatinė praktika, bet ir papildomos sistemos, kurios padeda lengviau vairuoti. Garsiniai parkavimosi davikliai, galinio vaizdo ar dar platesnio matymo kampo vaizdo kameros. Išmaniosios sistemos labiau orientuotis padeda net ir patyrusiems vairuotojams. Tiems, kurie vis dėlto planuoja įsigyti parkavimosi sistemą, specialistai pataria gerai išanalizuoti kainas. Anot jų, gana geros kokybės parkavimo davikliai kartu su montavimo darbais turėtų atsieiti mažiausiai 150 eurų. Kokybiška galinio vaizdo kamera turėtų kainuoti nuo 100 eurų. Specialistai pastebi, kad jaunimas į parkavimosi sistemas jau žiūri kaip į įprastą automobilio komponentą, o senesnių transporto priemonių savininkai dažnai nežino naujų galimybių. Šios srities žinovai sako, kad iš tiesų parkuotis padedančios sistemos per kelias valandas sumontuojamos net ir į dvidešimties metų senumo automobilį. Vis dėlto faktai byloja, kad atsitrenkti į kliūtį arba ilgai „plaukioti“ stovėjimo aikštelėje kartais sugebama net ir su visomis išmaniosiomis sistemomis. Kodėl? Gal ne visi vairuotojai teisingai supranta šių sistemų „kalbą“? Parkavimo sistemų pardavėjai pasakoja, kad dažniausiai pirkėjai su šiomis technologijomis jau būna susipažinę iš anksto ir klausimų beveik neužduoda. Vis dėlto yra pasitaikę kuriozinių situacijų, kurios aiškiai rodo, kad klausti prieš pradedant važiuoti – būtina. Ką konkrečiai sistema nori pasakyti vairuotojui skirtingomis spalvomis ir figūromis ekrane? Ar visada verta sunerimti, jei parkavimo davikliai ima čaižiai „rėkti“? LRT TELEVIZIJOS laida „Keliai. Mašinos. Žmonės“ jau yra pristačiusi moderniausias sistemas, kurių padedamas automobilis parkuojasi savarankiškai. Šįkart – apie įprastus ir populiariausius daviklius. Žiūrėkite laidos reportaže nuo 12 min. 44 sek. 