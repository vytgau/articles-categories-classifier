Kompanija mėnesio pradžioje pranešė, kad galutines vietos rinkai skirtų automobilių patikras vykdė atitinkamos kvalifikacijos neturintis personalas. Ketvirtadienį „Nissan“ teigė, kad po trečios šalies tyrimo paaiškėjo, jog ši praktika tęsėsi trijose iš šešių Japonijos gamyklų net tada, kai kompanija ėmėsi kovoti su susidariusia situacija. „Galite sakyti, kad turėtų būti lengva neleisti tikrinti automobilių tiems žmonėms, kuriems tai daryti nepriklauso“, – „Nissan“ prezidentas Hiroto Saikawa ketvirtadienį teigė žiniasklaidai. „Tačiau mums reikia imtis naujų priemonių, norint sustabdyti senus įpročius, kurie mūsų gamyklose buvo tapę rutina“, – pridūrė jis. Šį mėnesį „Nissan“ pranešė atšaukianti 1,2 mln. Japonijoje pagamintų ir parduotų automobilių, valdžios pareigūnams sužinojus, kad jų apžiūras vykdė nekvalifikuoti darbuotojai. Japonijoje „Nissan“ praėjusiais fiskaliniais metais pagamino 1,015 mln. automobilių, iš kurių apie 400 tūkst. buvo parduoti vietos rinkoje.