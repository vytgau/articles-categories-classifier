„Mūsų įtarimai dėl sukčiavimo yra susiję su maždaug 11 400 atvejų. Prokurorai pradėjo tyrimą prieš neįvardijamus BMW darbuotojus ar vadovus ir atliko kratas BMW patalpose Miunchene ir dar vienoje vietoje Austrijoje“, – nurodoma prokurorų pranešime. „Pirminiai įtarimai yra susiję su tuo, kad BMW naudoja ar naudojo programinę įrangą, kuri aktyvuojasi bandymų metu“, kai norima nustatyti automobilio išmetamų dujų kiekį, pažymėjo prokurorai. Kaip žinoma, specialią programinę įrangą klastoti dyzelinių automobilių išmetamųjų dujų kiekį naudojo kita Vokietijos automobilių gamintoja „Volkswagen“ – didžiausia pasaulyje. Ji prisipažino, kad tokia įranga buvo įdiegta daugiau nei 11 mln. jos grupės gamybos automobilių, kurie buvo parduoti visame pasaulyje. BMW atveju „Miunchene ir Austrijoje surinkti duomenys dabar privalo būti įvertinti, tyrimas dar tik pradėtas“, sakė prokurorai. Pati BMW antradienį išplatintame pranešime patvirtino, kad kratos iš tiesų įvyko. Tačiau bendrovė teigia, kad „teisingai suprogramuotas programinės įrangos paprogramė buvo per klaidą įdiegta nesuderinamuose modeliuose“. Bendrovės teigimu, tokia programinė įranga „nebuvo tyčia naudojama manipuliuoti dujų išmetimo sistema“. BMW vasarį pripažino, kad tokia programinė įranga buvo įdiegta kai kuriuose jos automobiliuose, tačiau jie buvo atšaukti programinei įrangai pakoreguoti, kai tokį sprendimą aprobavo Vokietijos automobilių licencijavimo tarnyba KBA. BMW „visiškai palaiko tarnybas“ ir pradėjo savo vidinį tyrimą, nurodė bendrovė. Prokurorai krėtė „Volkswagen“ pagrindinę būstinę Braumšveigo miesto prokurorai kovo pradžioje atliko seriją kratų pagrindinėje Vokietijos automobilių gamybos kompanijos „Volkswagen“ pagrindinėje būstinėje Volfsburge, skelbia Vokietijos savaitraštis „Wirtschaftswoche“. „Galime patvirtinti, kad kratos buvo“, – leidiniui sakė kompanijos atstovas. Skelbiama, kad kratos buvo atliktos trylikoje kompanijos biurų, buvo atlikti dokumentų ir didelių duomenų kiekių poėmiai. Artimiausiomis savaitėmis šiuos duomenis analizuos specialistai. Teisėsaugininkų tikslas buvo identifikuoti asmenis, įtariamus manipuliavimu rinka. Tokius veiksmus galėjo paskatinti 2015 metų gruodžio 9 d. kompanijos pareiškimas, kuriame buvo „objektyviai netiksli informacija“ apie situaciją, susijusią su dyzelinių automobilių išmetamų dujų kiekiu, rašo savaitraštis.