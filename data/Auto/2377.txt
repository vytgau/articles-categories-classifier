Dviračius galima vežtis autobusais ir troleibusais, pažymėtais specialiais ženklais. Jų viduje yra įrengtos specialios vietos, skirtos dviračių vežimui. Iš viso Kaune kursuoja 150 tam pritaikytų autobusų ir troleibusų. „Kartais atsitinka nenumatytų situacijų: prakiūra padanga, užklumpa stiprus lietus, sunku įminti į itin statų kalną. Tokiu atveju viešojo transporto pagalba dviratininkams yra labai naudinga. Džiaugiuosi, jog prie dviračių revoliucijos prisijungė ir „Kauno autobusai“. Tikiuosi, jog keleiviai ir dviratininkais elgsis draugiškai ir supratingai vieni kitų atžvilgiu“, - teigė Kauno vicemeras Povilas Mačiulis. Autobusų ir troleibusų, kurie pritaikyti vežtis dviračius, vidurinės durys yra paženklintos specialiu žalios spalvos lipduku „Like Bike“. Dviračiams yra skirtos transporto priemonių viduje esančios aikštelės, kuriose įrengti specialūs tvirtinimo laikikliai. „Dviračiams vežtis pritaikėme žemagrindžius autobusus ir troleibusus. Dviratį galima vežti tik tada, kai yra vietos, kuomet transporto priemonė nėra sausakimša“, – sakė bendrovės „Kauno autobusai“ generalinis direktorius Mindaugas Grigelis. Dviratį keleiviui leidžiama vežti, jeigu dviračio tvirtinimo vieta ir vieta, skirta neįgaliems asmenims su vežimėliais ar vaikiškam vežimėliui, yra neužimta. Taisyklės numato, kad keleivis su dviračiu turi įlipti paskutinis. Dviračius taip pat nemokamai galima vežtis tiek Žaliakalnio, tiek ir Aleksoto funikulieriumi.