Kaip rašoma organizatorių pranešime, tai tarptautinė Lietuvos, Belgijos ir Filipinų lenktynininkų komanda, specialiai susibūrusi kovoti dėl pergalės Palangoje. Jos ekipažo nariai ne kartą stovėjo ant nugalėtojų pakylos, o lietuvis Nemunas Dagilis ir belgas Steve'as Vanbellingenas – ir po „ENEOS 1006 km lenktynių“. Dar vienas šios ekipos lenktynininkas, su Filipinų licencija važiuojantis Ate'as de Jongas – naujas veidas Lietuvoje, bet labai gerai žinomas pasaulyje rengiamose ilgų distancijų lenktynėse. Nors dažniausia jis vairuoja Europos trasose, tačiau gyvena egzotiškuose Filipinuose, o šio sportininko garbei šiemet Palangos lenktynių miestelyje pirmą kartą plevėsuos ir šios šalies vėliava. Ši tarptautinė komanda į Palangą atsiveža naujausios kartos „Porsche 911 GT3 Cup (991)“ automobilį, kurio ratus suka itin galingas 4,0 litro darbinio tūrio variklis.  „Tai pačios naujausios specifikacijos 2017 metų „Porsche“ taurės lenktynėms skirtas automobilis, specialiai pritaikytas ilgų nuotolių distancijoms, – sako puikiai lietuviams pažįstamas lenktynininkas iš Belgijos S. Vanbellingenas. – Mūsų patirtis, o ir „ENEOS 1006 km lenktynių“ statistika byloja, kad būtent „Porsche“ automobiliai geriausiai tinka šiai labai specifinei lenktynių trasai. Dėl to ir pasirinkome šios markės automobilį“. Nors dabar retokai matomas lenktynėse, tačiau patirties nestokojantis ir išskirtinai tik „Porsche“ automobiliais lenktyniaujantis Nemunas Dagilis laikomas vienu labiausiai patyrusių ilgų distancijų lenktynininkų Lietuvoje. Nemunas puikiai žinomas mūsų šalies automobilių sporto gerbėjams ir lenktyniauja visada tik dėl pergalės. „Šiais metais Palangoje vėl vairuosiu „Porsche“ automobilį. Šiemet tai bus pats moderniausias šio gamintojo automobilis, pagamintas tik šiais metais ir turbūt geriausiai pritaikytas Palangos trasai,“ – sako N. Dagilis. O štai A. de Jongas – naujas veidas lietuviško automobilių sporto padangėje, kuris įrašys naują eilutę į Palangos „ENEOS 1006 km lenktynių“ istoriją. Jis lenktyniauja Azijos Le Mano serijos ilgų distancijų lenktynėse, kuriose vairuoja LMP3 klasės „Ginetta“ prototipą. Tai itin patyręs 49 metų sportininkas. Šį savaitgalį jis dalyvaus Le Mano 24 valandų varžybų taip vadinamose „apšildančiose“ LMP3 kategorijos lenktynėse. A. de Jongas per savo sportinę karjerą išbandė daugybę įvairių lenktynių – nuo kartingo iki kėbulinių automobilių, o pastaraisiais metais ir subūrė savo komandą „PRT Racing“, su kuria dalyvauja Le Mano serijos ir kitose ilgų distancijų lenktynėse.