Naujausioje naujų automobilių bandymo sesijoje „Euro NCAP“ inžinieriai sudaužė du modelius – 5-osios serijos BMW ir „Fiat Doblo“. Dėl bavarų sedano daug klausimų neiškilo. Kaip ir prognozuota, jo saugumas įvertintas maksimaliai – 5 žvaigždutėmis. Vidutinio sunkumo apkrovos teko tik vairuotojo kaklui priekinio smūgio į nejudantį barjerą važiuojant 50 km/val. greičiu atveju, o gale sėdinčiai keleivei – krūtinės ląstai. Be to, balų skaičius sumažintas dėl to, kad ir šio, ir kito tipo priekinio smūgio – trenkiantis 64 km/val. greičiu į paslankią kliūtį – atveju ne iki galo suveikė vairuotojo kelius turinčios apsaugoti oro pagalvės. BMW atstovai tikino, jog analogiškų bandymų gamykloje metu oro pagalvės veikė tinkamai, tačiau pažadėjo jas dar kartą patikrinti. „Euro NCAP“ išskyrė puikias „penktuko“ aktyviojo saugumo sistemas, leidžiančias išvengti susidūrimo su kitais automobiliais ir pėsčiaisiais. „Fiat Doblo“ modeliui tokios pagyros negrėsė – jame tokios įrangos net nėra suplanuota, o be jos aukšto įvertinimo panašiuose bandymuose net neverta tikėtis. Pasyvus saugumas itališkame automobilyje irgi neblizga. Paaiškėjo, jog susidūrus su kliūtimi priekyje važiuojant 64 km/val. greičiu iki galo neišsiskleidė pagrindinė vairuotojo oro saugos pagalvė, todėl manekenas galva trenkėsi, nors ir nestipriai, į vairą. O smūgio į nejudančią kliūtį atveju gale sėdintis manekenas patyrė neleistinai didelę krūtinės apkrovą. Nepatenkinamai įvertintas ir kaklo saugumas smūgio į mašinos galą atveju. Tad bendras fiato įvertinimas – trys „Euro NCAP“ žvaigždutės. Na, o posakį „Kas ciesoriaus – ciesoriui“ kone geriausiai iliustruoja „Renault Duster“ versijos, skirtos Indijos rinkai, saugumo bandymai, kuriuos atliko organizacija „Global NCAP“. Krosoveris nepelnė nė vienos žvaigždutės! Buvo įvertintos dvi „dasterio“ modifikacijos – neturinti nė vienos oro saugos pagalvės (taip, dar būna ir tokių automobilių) ir turinti vieną – vairuotojo. Įdomu tai, kad šio „Renault“ produkto įvertintas nuliu net turint omenyje faktą, kad „Global NCAP“ bandymų reikalavimai yra kur kas liberalesni, o patys bandymai – gerokai paprastesni nei „Euro NCAP“ organizacijos. O štai australai iš naujų automobilių saugumo bandymo organizacijos ANCAP į šią svarbią sritį nutarė pažvelgti kitaip. Jie išbandė naujo ir seno, pagaminto 1998 metais, „Toyota Corolla“ modelio saugumą. Tikslas – parodyti, kaip padidėjo automobiliais keliaujančių žmonių saugumas per paskutiniuosius du dešimtmečius. Abi „korolos“ susidūrė viena su kita važiuodamos 64 km/val. greičiu. Rezultatai tokie – senoji tojota pelnė vos 0,4 balo iš 16 galimų, naujoji – 12,9. ANCAP teigimu, iki 2000-ųjų pagaminti automobiliai Australijoje figūruoja trečdalyje mirtinų šioje šalyje įvykstančių avarijų (33 proc.), tuo metu nuo 2011 iki 2016 metų išleistų mašinų skaičius tokiose nelaimėse siekia 13 proc. Paskutinių „Euro NCAP“ bandymų rezultatai (2017 m. balandis, proc.): „BMW 5 Series“ Suaugusiųjų saugumas – 91 Vaikų saugumas – 85 Pėsčiųjų saugumas – 81 Saugumo sistemos – 59 „Fiat Doblo“ Suaugusiųjų saugumas – 75 Vaikų saugumas – 46 Pėsčiųjų saugumas – 57 Saugumo sistemos – 25.