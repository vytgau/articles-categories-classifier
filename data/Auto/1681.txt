Kaip rašoma pranešime žiniasklaidai, praėjusį savaitgalį dalyvaudamas jubiliejiniame – penkiasdešimtajame – „Saaremaa“ ralyje A. Dainys kartu su Didžiosios Britanijos lenktynininku Drew Hollandu atstovavo bendrai „Kauno Autoklubo/DHR Racing“ komandai ir savo klasėje iš 26 startavusių ekipažų užėmė 5-ąją vietą. Interviu šturmanas atskleidžia, kodėl pasirinko šią profesiją ir kas jam padeda pasiekti tokių aukštų rezultatų. – Kaip vertinate savo komandos pasirodymą „Saaremaa“ ralyje? Komandos pasirodymą vertiname labai gerai, tai trečiasis mūsų su Drew ralis. Iš viso varžybose startavo net 174 ekipažai, iš jų net 85 nepasiekė finišo, mes važiavome 1973 m. „Ford Escort“ automobiliu ir rezultatu esame labai patenkinti – iki šiol tai pačios sėkmingiausios mūsų komandos varžybos. – Kokios yra pačios įsimintiniausios Jūsų varžybos? Man tai yra 2013 m. Vokietijoje vykusios „Rally Lausitz“. Kiekvienų užsienyje vykstančių lenktynių metu vairuotojui tenka suvaldyti nepažįstamus greičio ruožus, o šturmanui greitai pažinti svetimus kelius ir naują infrastruktūrą, tačiau svarbiausia dalyvaujant tokiose varžybose – tinkamai ir garbingai atstovauti Lietuvai. Tai ant abiejų ekipažo narių pečių krintantis iššūkis ir įsimintiniausios tampa tos varžybos, kuriose pavyksta pasiekti aukštus sportinius rezultatus bei stiprią teigiamą emociją. – Anksčiau buvote lenktynininkas, kas pastūmėjo varžybose dalyvauti šturmano kėdėje? Šturmanu tapau 2011 m. pasiūlius Dovilui Čiutelei. Tuo metu sėkmingai dalyvavau įvairiose varžybose kaip vairuotojas ir buvau komandos, dalyvaujančios 1000 km lenktynėse, vadovas. Gavęs pasiūlymą ilgai dvejojau, bet galiausiai sutikau ir nuo to laiko „užsikabinau“. – Papasakokite, iš ko susideda kiekvienos varžybos? Varžybų savaitgalį svarbu susidėlioti griežtą darbotvarkę. Pirmiausia, ekipažui užsiregistravus administracinėje komisijoje, sutikrinami visi dokumentai bei paraiškos, šturmanai gauna varžybų dokumentus ir kelio knygą – ralio „chrestomatiją“. Vėliau, kol ekipažo mechanikai pristato automobilį techninei komisijai ir laukia leidimo startuoti, sportininkai, vadovaudamiesi kelio knyga ir kelių eismo taisyklėmis, sukuria ralio stenogramą – greičio ruožų legendą. Tai dažniausiai trunka visą dieną. Galiausiai sulaukiama ralio starto ir, jei pasiseka, apdovanojimų ceremonijos.  – Ar teko patirti situacijų, kai Jūsų gyvybė arba sveikata buvo pavojuje? Dalyvaudamas automobilių sporto varžybose visuomet esi „ant ribos“. Iki šiol kvėpuoti lengvinančio aparato neprireikė, bet kiekvienose varžybose būna situacijų, kai rankose stipriau suspaudžiu stenogramą ir sulaikęs kvėpavimą laukiu smūgio. Tiesa, šiuolaikiniai lenktynininkų sportinės aprangos ir apsaugų standartai padeda varžybų metu jaustis saugiau. – Kokie prietaisai per varžybas palengvina šturmano darbą? Be abejonės, kiekvienam šturmanui savo automobilyje pravartu pasirūpinti vaizdo registratoriumi. Jie ginčytinomis situacijomis dažnai tampa lemiamu veiksniu, leidžiančiu nustatyti tikrąjį laimėtoją, ir įvykus varžyboms padeda komandai išanalizuoti ekipažo darbą. „Saaremaa“ ralio metu vaizdo registratoriumi „Mio MiVue 618“ užfiksavome net 30 GB medžiagos, kuri pravers ruošiantis kitoms varžyboms. – Kodėl „Saaremaa“ raliui pasirinkote „Mio MiVue 618“ vaizdo registratorių? Varžybose dalyvavome su dešiniavairiu automobiliu, kuriame greitis rodomas myliomis per valandą. Šis vaizdo registratorius padėjo nustatyti aktualų greitį kilometrais per valandą ir taip varžybose galėjome paprasčiau orientuotis. Be to, speciali vaizdo apdorojimo programa po varžybų leido išsamiai išanalizuoti sportinio automobilio greitį, važiavimo kryptį, veikiančias jėgas bei konkrečias GPS koordinates. Šių metų lenktynių sezonas A. Dainio ekipažui jau baigtas. Komanda ima ruoštis 2018 m. sausio mėnesį vyksiančioms žiemos ralio varžyboms.