Draudimo ir automobilių priežiūros ekspertai sako, kad anksčiau pasikeitus padangas net tik galima išvengti rūpesčių bei sutaupyti laiko, bet ir pasitinkant žiemiškus orus kelyje jaustis gerokai saugiau, rašoma pranešime žiniasklaidai. Europos bendrovės „ERGO Insurance“ Lietuvoje duomenimis, pernai spalio-lapkričio mėnesiais šalyje buvo užfiksuota apie 5 tūkst. eismo įvykių, kurių metu vairuotojai patyrė nuostolių už 3,84 mln. eurų. Nemaža dalis šių incidentų buvo susijusi su nepalankiomis eismo sąlygomis užklupus pirmiesiems plikledžiams, kuriems vairuotojai dažnai dar būna nepasiruošę. „Plikledžiai rytais vairuotojus neretai pasitinka jau nuo spalio vidurio ar lapkričio pradžios. Slidi kelio danga apsunkina vairavimo sąlygas visiems vairuotojams, tačiau važiuojantiems su vasarinėmis padangomis išvengti eismo įvykio yra žymiai sudėtingiau. Laiku nepakeitus automobilio padangų į žiemines kyla grėsmė nuslysti nuo kelio ar nespėjus sustabdyti susidurti su priešais stovinčiu automobiliu – tai tipiniai lapkričio eismo įvykiai Lietuvos keliuose“, – sako Europos bendrovės „ERGO Insurance“ Lietuvoje Transporto priemonių žalų administravimo skyriaus vadovas Raimondas Bieliauskas. Automobilių padangomis ir ratlankiais prekiaujančios bendrovės „Melga“ padalinio vadovo Giedriaus Treidenio teigimu, dauguma vairuotojų mano, kad tinkamiausias metas keisti padangas yra lapkričio pradžia, artėjant kelių eismo taisyklėse numatytam galutiniam terminui. Vis tik, jo įsitikinimu, dažnu atveju padangas į žiemines verta pasikeisti anksčiau. „Pirmosiomis lapkričio savaitėmis, kaip rodo patirtis, vairuotojai masiškai puola keistis padangų, todėl autoservisai būna stipriai apkrauti, o transporto priemonių savininkams gali tekti apsišarvuoti kantrybe. Tad norintiems išvengti eilių – rekomenduojame padangas pasikeisti dar iki lapkričio pradžios“, – sako G. Treidenis. Anot pašnekovo, tai, jog atėjo metas keisti padangas, dažnai signalizuoja ir pati gamta. Šiemet, G. Treidenio įsitikinimu, jau nuo spalio vidurio buvo galima drąsiai keisti padangas, nes oro temperatūra rytais dažnai krisdavo žemiau nulio ar svyruodavo ties juo. „Žiemines padangas, nesibaiminant spartaus jų nusidėvėjimo, jau galima eksploatuoti ir netgi rekomenduotina tai daryti termometro stulpeliui nukritus žemiau septynių laipsnių padalos. Esant kelių laipsnių ar neigiamai temperatūrai vasarinės padangos yra nesaugios – prastėja jų sukibimas su kelio danga, guma pradeda kietėti, todėl automobilio stabdymo kelias ilgėja, kyla realus pavojus nesuvaldyti automobilio, nuslysti nuo kelio“, – sako G. Treidenis. R. Bieliauskas tuo metu primena, kad, remiantis draudimo įstatymu, automobilis su sezonui netinkamomis padangomis yra prilyginamas techniškai netvarkingam. Nustačius, kad eismo įvykio priežastis yra būtent netinkamų padangų naudojimas, avarijos kaltininkui gali tekti atlyginti nukentėjusios pusės patirtus nuostolius. Be to, kelių eismo taisyklėse numatyti reikalavimai, kuriuos turi atitikti žiemos sezonu eksploatuojamos padangos. Jų protektoriaus gylis turi siekti mažiausiai 3 mm. Vis tik specialistai padangas jau rekomenduoja keisti, kai jų protektorius nusidėvi iki 4-5 mm. Už važiavimą vasarinėmis padangomis žiemos sezonu – nuo lapkričio 10 d. iki balandžio 1 d. – gresia bauda nuo 28 iki 43 eurų.