Į palydėtuvių renginį „Comfort Hotel LT“ viešbutyje įsikūrusiame „Time“ restorane lenktynininkas K. Raišys ir šturmanas V. Černiauskas atvyko „MGB Roadster Works“ rodsteriu tiesiai iš komandos dirbtuvių Šiauliuose. Po kelis tūkstančius valandų pareikalavusios restauracijos, šis automobilis dabar yra praktiškai toks, koks nuriedėjo nuo konvejerio linijos Didžiojoje Britanijoje 1965 metais. „Tiesą sakant, mašina gal ir kiek geresnė nei iš gamyklos, nes pakeitėm apie 500 įvairių originalių detalių, apmovėme naujomis „Michelin“ padangomis. Važiuodamas į Vilnių jaučiausi kaip Darius ir Girėnas skrisdamas lėktuvu per Atlantą – tiek įtampos ir išgyvenimo. Tiesa, vandenyną šis automobilis jau yra perplaukęs prieš pusmetį konteineryje, mat įsigijau jį saulėtoje Kalifornijoje“, – pirmosios kelionės įspūdžiais dalinasi K. Raišys. Ekipažo jau kitą savaitę laukia įsimintina kelionė. Tai yra lyg ankstesnių ralio legendų pakartojimas. Tuo metu, kai ralyje varžėsi identiško modelio MGB automobiliai, gimė tai, ką šio sporto gerbėjai dabar supranta kaip ralį. Viena įspūdingiausių pasaulyje kelio atkarpų – Col Turini – pagimdė greitį, staigius posūkius, sporto spektaklį ir, be abejo, legendinius lenktynininkus bei automobilius. „Šiuo automobiliu važiuosime laukiniai dideliu vidutiniu 50 km/val. greičiu siaurais apledėjusiais kalnų keliais, serpantinais vinguriuojančiais per Alpes. Kol dar Lietuvoje yra sniego, manau, puikiai suprantate, kad tai – rimta užduotis“, – teigia K. Raišys.  Ekipažo šturmanas V. Černiauskas renginio metu pasakojo, kiek darbo ekipažas įdėjo rengdamiesi lenktynėms. Ne tik automobilio restauraciją, bet ir į trasų analizę, treniruotes, projekto logistiką, įvairiausius kitus namų darbus. „Automobilyje sumontuota speciali tiksli laiko ir greičio matavimo įranga, kuri bus mano pagrindinis įrankis. Treniruočių metu bandėme imituoti tikslaus laiko ralio sąlygas, mokėmės laikytis numatyto vidutinio greičio ir kitais būdais tobulinome komandinį darbą, kad prie starto linijos stotumėm užtikrinti ir pasitikintys savo jėgomis. Šiandien jau skaičiuojame dienas iki starto ir laukiame tos akimirkos, kai treniruotės pradės duoti dividendus“, – sako V. Černiauskas. Sudėtingas formatas „Rallye Monte-Carlo Historique“ vyksta įdomiu formatu, šiek tiek skirtingai nei įprastinės ralio lenktynės. Mat dalyviai startuos ne Monte Karlo mieste, o įvairiuose Europos miestuose, iš kurių pajudės Monte Karlo link. Ir startų turės, galima sakyti, ne vieną, o du. Visi 350 dalyvių startuos keliuose Europos miestuose – Kopenhagoje, Stokholme, Glazge, Barselonoje, Porto ir Bad Homburgo kurorte Vokietijoje. Nuo šių miestų iki oficialaus lenktynių starto Monake jie vyks griežtai nustatytais keliais, vykdydami tikslų organizatorių numatytą grafiką. „Vadinamuosiuose įžangos važiavimuose nustatytos laiko normos, kurių privalome laikytis. Važiuosime daug kilometrų, 1242 km jei tiksliai, ir dieną, ir naktį. Privalome nepavėluoti, laikytis grafiko“, – pasakoja K. Raišys.  Susitikę Monte Karle, dalyviai startuos antrą kartą – jau įskaitiniuose greičio ruožuose, kur bus varžomasi dėl rezultato – kuo tiksliau įveikti visus greičio ruožus. Iš viso jų bus keturiolika. Komanda stebi oro sąlygas ir jau žino, jog šiuose ruožuose bus visko – ir sauso asfalto, ir ledo, ir suplūkto sniego.