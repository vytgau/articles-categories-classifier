Trijų šimtų kilometrų ilgio ralio trasa, besidriekianti išskirtinėmis Lietuvos vietovėmis, netikėtai išpuošti automobiliai ir originalumu stebinanti dalyvių apranga, pažintis su įdomiais šalies objektais ir neatrastomis vietomis, dvi dešimtys įvairiausių papildomų užduočių ir dar kartą gerinamas masiškumo rekordas – kito tokio renginio Lietuvoje nerastume, rašoma organizatorių pranešime žiniasklaidai. „Tikiu, kad ne viena ralio dalyvė po renginio ta trasa dar kartą važiuos su savo draugais ar artimaisiais“, – sako Neringa Simson, viena iš „Moterų ralio“ organizatorių. „Šių metų ralio maršrute, kuris drieksis Vilniaus, Molėtų, Anykščių ir Ukmergės apylinkėmis, kaip niekad gausu įvairiausių lankytinų objektų, kuriems pažinti verta skirti laiko.“ Apie ralyje laukiančias naujienas būsimos dalyvės buvo informuotos trečiadienį vykusiame seminare „Moterų ralio“ ABC by Mazda“. Į „Inchcape Motors“ Vilniaus atstovybę susirinkusios moterys iš ralio organizatorių išgirdo patarimų, kaip vadovaujantis kelio knyga įveikti ralio maršrutą, kokios užduotys jų laukia ir daug kitos praktinės informacijos, kuri pravers priėmusioms pavasariškiausią iššūkį.  Pasak organizatorių, šiemet „Moterų ralyje“ – ne vienas patobulinimas: „Dėl tokio gausaus užsiregistravusių ekipažų skaičiaus sukūrėme specialų formatą – dalyvės visur startuos kas 30 sek. Gerokai padidintas teisėjų kiekis leis dalyvėms visas užduotis atlikti lygiagrečiai. Taip pat atsižvelgėme į merginų pageidavimus ir numatėme laiko neilgai pietų pertraukai bei trumpam poilsiui. Diena nusimato aktyvi – po finišo Vilniaus Rotušės aikštėje, kur pirmosios dalyvės turėtų pasirodyti apie 18 val., dar lauks apdovanojimų ceremonija pramogų salėje „Vakaris“ ir vakarinė programa su grupe „Rebelheart“, „Gelbėtojų šou“ bei „Royal Diamonds“.“ Balandžio 22 d. 10 val. ryto startavusios prie pramogų ir prekybos sostinės „Akropolis“, ralio dalyvės ne iškart paliks Vilnių – čia jų dar lauks kelios iš papildomų ralio užduočių, kurias merginos sužinos tik renginio dieną. Pakeliui joms teks ne tik nenuklysti nuo kelio knygoje sužymėto maršruto ir laikytis tikslaus vidutinio greičio, bet ir susidoroti su įvairiausiomis renginio organizatorių sugalvotomis užduotimis. „Istorinis paveldas, sportas, slalomas, pažintis su Lietuva, dvarais, piliakalniais ir kitais unikaliais objektais – užduotys labai įvairios ir labai smagios. Net pati norėčiau sudalyvauti“, – prisipažįsta N. Simson ir tuoj pat patikina, jog visos užduotys bus įveikiamos visoms dalyvėms. Tiesa, greta iš naujo registruojamo Lietuvos rekordo, „Moterų ralyje“ šiemet bus ir dar vienas – 277 ekipažų pasirodymą vertins bemaž 100 teisėjų. „O tiek jų būna ne kiekviename profesionaliame autosporto renginyje“, – sako renginio organizatoriai ir kviečia renginio dalyves pasinaudoti išankstinės registracijos galimybe ir atvykti į administracinę komisiją ralio išvakarėse, balandžio 21 d.