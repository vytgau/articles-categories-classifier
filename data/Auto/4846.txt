Paryžiaus parodoje rugsėjo pabaigoje debiutavęs naujos kartos „Peugeot 3008“ pakeitė morališkai pasenusį pirmtaką ir išsiskiria ne tik gerokai efektingesne išvaizda, bet ir yra pagamintas naudojant 2013 metais debiutavusią modulinę EMP2 platformą, kuria dalinasi su tokiais PSA koncerno modeliais kaip „Peugeot 308“, „Citroen C4“, „C3“ ir dar ne vienu kitu automobiliu. Automobilio priekyje charakteringi naujiems „Peugeot“ modeliams žibintai, kurie „Allure“ komplektacijoje turi artimąsias bei tolimąsias LED šviesas, o gale – kaip ir anksčiau debiutavusiame „2008“ modelyje – lyg liūto nagais perbrėžti galiniai LED žibintai. Na, ir tradiciškai markei, kampuotas SUV modelių profilis gerokai skiriasi nuo apvalainų kompanijos hečbekų ir sedanų formų – pasak kalbintų atstovų, SUV modeliams specialiai kuriami griežtesni bruožai, atspindintys pajėgumą bekelėje. Bet įvaizdis dar ne viskas – net 22 cm siekianti prošvaisa yra viena didžiausių tarp konkurentų ir, drauge su elektronine „Grip Control“ sistema, šiam tik priekiniais ratais varomam modeliui suteikia šiokių tokių privalumų, nuvažiavus nuo asfalto. Salonas su pretenzijomis Jei eksterjere netrūksta stilingų elementų, tai salone... jų dar daugiau. Firminis, itin mažo diametro vairas su plokščia viršutine ir apatine dalimis – vienas jų. Antras – dar stilingiau nei pirmtake atrodantys prietaisų skydelio viduryje esantys lyg pianino klavišai jungikliai – tiesa, užtruks šiek tiek laiko, kol atsiminsite kuriam priskirta kokia funkcija – simboliai itin smulkūs. Tas pačias operacijas galima atlikti ir lietimui jautriame 8 colių ekrane – tiesa, jį teks užsisakyti papildomai. O štai įprasto prietaisų skydelio vietoje esantis 12,3 colio įstrižainės spalvotas ekranas su net penkiomis skirtingo atvaizdavimo parinktimis – bazinės įrangos dalis ir atrodo itin pažangiai bei gerokai paįvairina salono personalizacijos galimybes. Jis atrodo lyg klase aukštesniame ar tiesiog gerokai brangesniame automobilyje (pavyzdžiui, „Volkswagen Tiguan“ toks skaitmeninis prietaisų skydelis papildomai kainuoja 617 eurų). O dar salono apdaila, pavyzdžiui, prietaisų skydelio intarpai iš sendinto ąžuolo lukšto su gruoblėtu paviršiumi, taip pat atrodo lyg kur kas aukštesnės klasės automobilyje – į realybę gražindavo tik neidealūs detalių suvedimo tarpai. Bet net ir čia nebuvo ta „viršūnė“, kėlusi asociacijas su „Premium“ automobiliais... Efektingos „Premium“ ambicijos Būtent taip, efektingos. Prisipažinsiu, automobilinė garso aparatūra trumpos pažinties su mašina metu dažniausiai lieka neįvertinta – kur kas svarbiau bendra salono įranga, varikliai, važiavimo savybės. O ir jei rašai apie garso sistemą, tai tik pačioje pabaigoje. Bet šiuo atveju jau pirmą dieną atkreipiau dėmesį, kad automobilyje sumontuota neįtikėtinai švariai skambanti Prancūzijos aukščiausios klasės garso įrangos gamintojo „Focal“ aparatūra. Muzikos skambesys salone tiesiog neįtikėtinas – dar niekada tokios klasės automobilyje neteko girdėti taip puikiai skambančios originalios aparatūros – tokius dalykus dažniausiai akcentuoja tik „Premium“ gamintojai – „Maserati“, „Lexus“, „Audi“. Pasikalbėjau su pristatyme dalyvavusiais „Focal“ kompanijos atstovais – „Peugeot“ yra pirmoji automobilių markė, į kurią šis audiofilų pasaulyje žinomas gamintojas pradėjo diegti kaip originalią įrangą siūlomą garso sistemą. Žinoma, ne paskutinėje vietoje faktas, kad abu gamintojai yra iš Prancūzijos, bet „Focal“ sutiko bendradarbiauti su „Peugeot“ dėl pastarosios pretenzijų „Premium“ automobilių segmente – jokių abejonių, kad tai yra geriausia, ką teko girdėti iš gamyklos išriedėjusiame šios klasės automobilyje. Tiems, kas vertina gerą garsą, tikrai rekomenduoju nepagailėti papildomų 998 eurų šiai sistemai. Važiavimo savybės – komfortiškos Ne šiaip sau pirmą dalį skyriau tiems dalykams, kurie nėra svarbiausi bandant automobilį. Nes PSA koncerno turbodyzeliniai varikliai yra puikiai užsirekomendavę ir jiems didesnių pagyrų nereikia – 1,6 l 120 AG, taip pat du 2,0 l 150 ir 180 AG motorai – šauniai atlieka savo užduotį, veikdami tyliai, energingai, bet taupiai. Mano pasirinkimas – 1,6 l 120 AG variklis – ne brangiausias gamoje, bet pakankamai dinamiškas ir taupus. O dar nespjaučiau ir į turbobenzininius motorus, ypatingai 1,2 l 130 AG (dar galimas 1,6 l 165 AG variklis) – traukia ne mažiau smagiai nei „dyzelis“, tik tiek, kad skirtingai nuo pastarojo, kur važiuojant net ir netaupant sąnaudos neviršijo 6 l, čia jos buvo apie 9 l – norint pasiekti panašesnes į gamintojo nurodomas 5,1 l/100 km sąnaudas, reikėtų su akceleratoriumi elgtis švelniau. O juk spausti gazą šiame automobilyje yra velniškai smagu – SUV pakaba, drauge su vairo sistema, puikiai subalansuota važiuoti azartiškai be nuostolio komfortui – salone net važiuojant žvyrkeliu ir duobėtu asfaltu (buvo parengta net ir tokia maršruto atkarpa) lieka tylu, o prastą kelią pakaba tiesiog sugeria, tuo pačiu leisdama važiuoti greitai ir azartiškai.  O dar pagalvočiau apie „automatą“ – čia jis tradicinis, hidraulinis ir puikiai susitvarko su savo darbu, o jo važiavimo režimo valdymas patikėtas lyg BMW modeliuose esančiai svirčiai be fiksuotų padėčių – dar vienas efektingai ir stilingai atrodantis, taip pat asociacijas su „Premium“ segmentų automobiliais keliantis akcentas. Salonas ir elektronika Žinoma, SUV automobiliams svarbus ir erdvus salonas – vietos gale čia daugiau nei pirmtake, nes automobilis gerokai ūgtelėjo – dabar jo ilgis siekia 4,45 m, o 2,68 m atstumą tarp ašių įvertins gale sėdintys keleiviai. Į bagažinę telpa nuo 591 iki 1670 litrų – taip pat puikus rezultatas segmente. Ir dar galines dureles galima atidaryti mostelėjus koja po buferiu – taip pat labai patogi funkcija, vis dažniau sutinkama šios klasės automobiliuose. Kaip ir gausi elektroninių pagalbininkų plejada – jiems aprašyti reiktų atskiro skyriaus, tad paminėsiu tik tiek, kad čia yra visa šiuolaikinė saugumą didinanti įranga: greičio palaikymas su stabdymo funkcija, ženklų atpažinimas, važiavimo savo eismo juosta, vairuotojo nuovargio stebėjimo sistemos, automatinio statymo pagalbininkas, perspėjimas apie galimą susidūrimą, nematomų zonų stebėjimas – ši elektroninė įranga jau tapo tokia pat įprasta kaip ABS ar ESP ir be kurios neįsivaizduoji naujausių automobilių. Tad nieko keisto, kad „Euro NCAP“ saugumo bandymuose modelis buvo įvertintas maksimaliomis penkiomis žvaigždutėmis. Patiko ne iš karto Šį automobilį priėmiau ne iš karto – salone glumino itin maža daiktadėžė, kurios tūris buvo paaukotas vardan efektingo dizaino. Ir nors yra papildoma dėtuvė tarp priekinių sėdynių, neišnaudota daug erdvės ties pavarų svirtimi – vietoje dar vienos praktiškos vietos laikyti daiktams, čia sumontuota salono kvėpinimo įranga. Ir jau minėjau, kad nors salonas atrodo efektingai ir panaudotos klasei nebūdingos medžiagos, kliuvo surinkimo kokybė – na, bet koks automobilis be trūkumų? Juolab kainuojantis nuo 20 tūkst. eurų? Tai keliais tūkstančiais eurų daugiau nei populiariausi modeliai kompaktinių SUV segmente, tačiau jau bazinėje įrangoje turi gerą komplektaciją su moderniu skaitmeniniu prietaisų skydeliu, o efektingai atrodantis salonas (kuris pradžioje man pasirodė net per daug ekstravagantiškas) ir neįtikėtinai puikiai skambanti „Focal“ garso aparatūra – na, pasakykite, ko daugiau norėti iš automobilio, skirto miestui ir kelionėms? Įvertinimas 9/10 „Peugeot 3008“ techniniai duomenys Variklio darbinis tūris: 1560 cm3 Degalai: dyzelinas Galia: 88 kW/120 AG/3500 aps./min. Maksimalus sukimo momentas: 300 Nm/1750 aps./min. Pavarų dėžė : 6 laipsnių automatinė Varantieji ratai: priekiniai Ilgis: 4447 mm Plotis: 1841 mm Aukštis: 1623 mm Važiuoklės bazė: 2675 mm Svoris: 1496 kg Įsibėgėjimas iki 100 km/val.: 12,4 sek. Maksimalus greitis: 189 km/val. Vidutinės degalų sąnaudos: 4 l/100 km CO2 emisija: 104 g/km Bagažinės tūris: 591/1670 litrų Kaina: 20 tūkst. 872 (bazinė kaina – nuo 19 tūkst. 864 eurų) Redaktoriaus komentaras Ramūnas Pletkus, DELFI Auto redaktorius Dizainas, dizainas ir dar kartą dizainas – šis automobilis tiesiog rėkte rėkia: rinkis mane, jeigu nori išsiskirti iš kitų. Tiek išore, tiek vidumi. Išraiškingos formos eksterjere, o salone – modernus „iCockpit“ salonas, siūlantis pažangų 12,3 colio skersmens skaitmeninį prietaisų skydelį, LED apšvietimą, kitokias apdailos medžiagas ir net galimybę pasirinkti tris skirtingus salono kvapus. Kartais atrodo, kad vardant efektingumo „Peugeot“ pasiruošę paaukoti efektyvumą – pavyzdžiui, priekinio keleivio kojų erdvė apribota dėl specifiškai sukonstruotos vairuotoją ir jo kaimyną atskiriančios centrinės dalies. Tačiau tai nereiškia, kad konstruodami naująjį 3008 prancūzai visai nusispjovė į racionalumą – pavyzdžiui, gale sėdintieji dabar turi daugiau vietos kojoms (tik pečių ir galvų aukštyje erdvės trims žmonėms dar mažoka), bagažinės erdvės užteks nedidelės šeimos kelionėms, o komfortas taip pat neužmirštas – garso izoliacija šiame automobilyje maloniai nustebino. Didelis ir skaitmeninis prietaisų skydelis – taip pat vienas geriausių sprendimų automobilyje, o dar turėkime omenyje, kad jis montuojamas jau bazinėse versijose. Tiesiai prieš akis galima „išsivesti“ bet kuriuos pageidaujamus parodymus (tarp jų – ir navigacijos), poruoti juos skirtingais deriniais ar tiesiog rinktis minimalizmą ir viską paslėpti. Iš kitų kompaktinės klasės SUV šį modelį taip pat galima išskirti dėl malonaus pakabos darbo: ji nelygumus sugeria tyliai (prisideda ir gera garso izoliacija) ir yra suderinta komfortiškam važiavimui, tačiau dėl to neaukojant vairavimo tikslumo. Tam tinkamai suderintas ir informatyvus vairo mechanizmas su pačiu vairaračiu – mažu, sportiškai nukirstom plokštumom ir nuleistu žemiau nei įprasta. Posūkiuose šis visureigis suteika užtikrintumo stabilumu ir, nepaisant minkštumo, nepasižymi didesniais kėbulo judesiais. Mano bandytas modelis su 1,6 litro darbinio tūrio turbobenzininiu 165 AG galios varikliu pasižymėjo tolygia trauka vidutinėse apsukose (maksimalus 240 Nm sukimo momentas pasiekiamas prie 1400 aps./min.), todėl piktnaudžiauti akceleratoriumi iki dugno lenkiant neprireikė: automatinė šešių laipsnių pavarų dėžė greitai prisitaiko prie vairavimo stiliaus ir tinkamai reaguoja į veiksmus akceleratoriumi. Spaudžiant smarkiau vairuotojas tegauna galimybę pagaliau išgirsti variklio gaudesį, o ne ištirti nematytus galios klodus. O ir degalų sąnaudos nekontroliuojant dešinės kojos kinta smarkiai neekonomiškumo pusėn. Per 218 kilometrų bandymo įvairiausiais keliais prietaisų skydelis užfiksavo vidutines 7,7 litro benzino sąnaudas (gamintojo deklaruojamosios – 6 l). Tad šis pasirinkimas optimalesnis santūresniam vairuotojui. Trumpas apibendrinimas? Ne pats pigiausias, tačiau įdomus, modernus ir smagus vairuoti pasirinkimas kompaktiškųjų SUV klasėje.