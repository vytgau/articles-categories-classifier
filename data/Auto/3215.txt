Nuo dabartinės versijos išoriškai modernizuotą modelį galima atskirti pagal kitokio dizaino radiatoriaus groteles, ant jų perkeltą markės simbolį liūtą, kiek išraiškingesnio dizaino priekinį buferį su pakitusių formų oro įsiurbimo angomis bei priešrūkiniais žibintais, taip pat LED žibintų dienos šviesas, kurios dabar bus montuojamos jau bazinėje versijoje. „Peugeot 308“ viduje išliko „i-Cockpit“ interjeras, tačiau jame – nemažai pokyčių. Gamintojai atnaujino multimedijos centrinio 9,7 colio skersmens ekrano grafiką, o įrangą papildė „Mirror Screen“ funkcija, kuri leidžia perkelti mobiliojo telefono funkcionalumą į pagrindinį displėjų. Taip pat „Peugeot“ įdiegė atnaujintą „TomTom“ navigacijos versiją, kuri galės realiu laiku pateikti informaciją apie spūstis. Pagrindinis debiutas – 1.5 litro naujos kartos turbodyzelinis 130 AG galios variklis, o naujoji automatinė 8 pavarų dėžė bus siūloma su 180 AG galios 2 litrų darbinio tūrio dyzeliniu motoru. Jau anksčiau pristatytas trijų cilindrų 1.2 litro turbobenzininis 130 AG agregatas dabar galės būti derinimas ir su nauja 6 pavarų mechanine greičių dėže.  Naujame „Peugeot 308“ gamintojai išplėtė saugumo bei vairavimo komforto sistemų paketą. Kompanija papildė jį adaptyvia greičio palaikymo funkcija, kuri gali ne tik laikytis atstumo nuo kitų transporto priemonių, bet ir visiškai sustabdyti automobilį (su mechanine pavarų dėže – sumažinti greitį iki 30 km/val.), perspėjimo apie priekinio susidūrimo grėsmę su avarinio stabdymo funkcija sistema, eismo juostos laikymosi, automatinio ilgųjų šviesų perjungimo ir kelių ženklų atpažinimo pagalbininkais. Automobilyje taip pat įdiegta 180 laipsnių apžvalgos kamera ir parkavimo pagalbininkas, galintis perimti iš vairuotojo vairo kontrolę. Pardavimų salonuose modernizuotas „Peugeot 308“ pasirodys rugsėjį.