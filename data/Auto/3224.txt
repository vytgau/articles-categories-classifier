Tačiau pasiryžusių rizikuoti savo ir kitų gyvybėmis yra. Ir jų – nemažai. Saugumas Specialistai sutartinai tikina, kad pirmiausia naudojant skirtingas padangas iškyla saugumo klausimas. „Tai yra klausimas dėl saugumo, kad automobilis tinkamai reaguotų į kelią. Tai ypač aktualu važiuojant ant šlapios kelio dangos. Žymiai saugiau važiuoti su vienodomis padangomis“, – teigia Ginas Maksevičius, UAB „Kauno Melga“ direktorius. Automobilio su skirtingomis padangomis valdymo klausimas ypač aktualus esant šlapiai ir slidžiai kelio dangai. „Įsivaizduokite, kad įvažiuosite į gilesnę balą. Turbūt ne vienam vairuotojui teko patirti, kad viena automobilio puse įvažiavus į balą trukteli vairą. O jeigu įvažiuosite visais keturiais ratais, įvyksta akvaplanavimas – automobilis pakyla ant vandens plėvelės ir pradeda tampyti visą automobilį. Įsivaizduokite, kad vienas ratas su eglutės rašto padanga vandenį išmeta į abi puses, o kitas išmeta į vieną. Tada atsiranda pavojus, kad mašina pradės tempti į kažkurią pusę. Gali užtekti ir pusmetrio ruožo ir patys suprantame, kuo tai gali baigtis. Tokie dalykai pakankamai pavojingi“, – sako G. Maksevičius. „Pirmiausia, ne vienodai gali veikti stabdžiai – vienas ratas gali čiuožti, kitas ne. Tada automatiškai mašiną pradeda mėtyti. Be to, dėl skirtingų padangų mišinio automobilis gali būti nestabilus – viena padanga gali būti minkštesnė, kita – kietesnė. Apskritai, padanga yra labai svarbus dalykas, tačiau žmonės dažnai to neįvertina. Būtent padangos didele dalimi lemia saugumą“, – sako Vytautas Paškauskas, automobilių serviso tinklo „Fix-Auto“ Kauno padalinio vadovas. 4x4 Įstatymai leidžia montuoti skirtingo rašto padangas ant skirtingų ašių – vienodos padangos turi būti tik priekyje arba gale. Ką daryti vairuotojams, kurie vairuoja visais ratais varomą mašiną? Šiuo klausimu specialistų nuomonės kiek išsiskiria. „Padangos neturi būti vienodo rašto – padangos turi būti vienodo dydžio, išmatavimų ir vienodai nudilusios. Gana dažnas klausimas: ką daryti, kai viena padanga sugadinama? Žmonės mano, kad užsidės naują padangą ir viskas bus gerai. Pirmas dalykas, ta nauja padanga bus gerokai aukštesnė. Gamintojai rekomenduoja, kad galima važiuoti iki 3 mm aukščio skirtumo padanga, bet tai jau nelabai sveika automobiliui“, – paaiškino G. Maksevičius. „Gamintojų rekomendacija labai aiški – visos padangos turi būti vienodos. Kai kur sakoma, kad padangos turi būti vienodos tik ant tos pačios ašies, tačiau jei mes pažiūrėtume gamintojus, tarkime tokius kaip BMW, tai rekomenduojama tik vienodos padangos. Visai nesenai buvo iškilęs toks klausimas – apynaujo BMW savininkas ieškojo padangų, tačiau dėl specifinio jų dydžio tai buvo gana sunki užduotis. Savininkas domėjosi, kad galbūt pirkti skirtingas padangas ant ašių, tačiau gamintojas aiškiai norodė, kad tokiu atveju automobilio garantija nebegalios“, – pasakojo V. Paškauskas. Atsarginis vietoj pagrindinio Tokią sistemą mėgsta automobilių perpardavinėtojai – formaliai naują atsarginio rato padangą pakeisdami realiai sena. Taip sutaupant galima susikomplektuoti ir visą padangų komplektą. „Yra viena bėda: greičiausiai padangos jau būna per senos. Galite įsivaizduoti, kokia tai padanga, jei jai 8, 10 metų. Ji kaip ir nauja, lyg ir viskas tvarkoje, bet ji sena. Be to, rasti tokį patį protektorių, kai jis keičiasi kas 3 ar 5 metus, sudėtinga. Be to, neretai originalios komplektacijos ratų antrinėje rinkoje net nėra prekyboje, nes tai naudojama tik kaip atsarginis ratas. Taigi tai nėra labai paprasta ir dažniausai tokiems žmonės nepasiseka. Dėti kad ir naujas, bet 10 metų gamybos senumo padangas, aš jau nerizikuočiau“, – sako G. Maksevičius. Padangų pardavėjai stebi ir antrinės rinkos tendencijas, kai naujas padangas keletą metų panaudoję verslūs lietuviai bando jas realizuoti kaip „apynaujes“. Tačiau dėvėtų padangų paklausa kiekvienais metais vis mažėja. „Dėvėtų padangų kainos jau panašios į naujų kiniškų. Žmonės sąmoningi ir supranta, kad nėra ta kiniška padanga tokia bloga, joje – naujas protektorius. Be to, žmonės supranta, kad neišmes vokietis ar kitas užsienietis geros padangos. Tokios padangos dažniausiai jau būna remontuotos, nudėvėtos ir žmonės tokių jau nenori“, – konstatuoja G. Maksevičius.