ERGO draudimo bendrovės Lietuvoje Transporto priemonių draudimo skyriaus vadovo Rimvydo Pociaus teigimu, viena iš itin svarbių kelių eismo taisyklių, kurios ne visuomet paisoma, yra nuostata praleisti iš dešinės pusės važiuojančias transporto priemones tais atvejais, kai kelio ženklai ar šviesoforai nenurodo kitaip. „Vadinamoji dešinės rankos taisyklė, kad ir kaip bebūtų keista, yra pažeidžiama gana dažnai ir neretai tampa eismo įvykių priežastimi. Nors ši taisyklė kiekvienam vairuotojui turėtų būti tokia pat suprantama, kaip kad draudimas važiuoti per sankryžą degant raudonam šviesoforo signalui, tačiau kelyje situacijos ne visuomet būna labai aiškios, vairuotojai pasimeta, priima neteisingus sprendimus. Tai lemia, kad gan dažnai pirmumą turinčios transporto priemonės yra nepraleidžiamos kitų eismo dalyvių ir taip įvyksta avarijos“, – sako R. Pocius. Anot draudimo eksperto, dažniausiai taip nutinka mažareikšmėse sankryžose ar automobilių stovėjimo aikštelėse, kaimo keliukuose. Tokiose vietose eismo pirmumas dažnai nėra nurodytas kelio ženkluose, čia nebūna įrengti šviesoforai, todėl tokiomis sąlygomis važinėti nepratę ar neatidūs vairuotojai nežino, kaip elgtis ir sukelia avarines situacijas. „Kartais eismo situacija būna painoka – gali atrodyti, kad besisukanti transporto priemonė turi duoti kelią tiesiai važiuojančiai, tačiau taip yra nebūtinai. Tinkamai tokiose situacijose pasielgti leidžia tik kelių eismo taisyklių žinojimas, dėmesingumas ir vairavimo patirtis. Be to, visada reikėtų įvertinti ir kito vairuotojo veiksmus. Net ir turint pirmumo teisę kelyje prieš sankryžą reikėtų visuomet primažinti greitį bei įsitikinti, kad kita transporto priemonė sustoja ir duoda kelią“, – sako R. Pocius. R. Pociaus teigimu, dėl dešinės rankos taisyklės nesilaikymo įvykusių avarijų metu dažniausiai patiriama 700-800 eurų žala, tačiau neretai nuostoliai būna ir gerokai didesni ar net sužalojami žmonės. Pasak draudimo eksperto, tokios situacijos daugiausiai priklauso nuo greičio, kuriuo transporto priemonės važiuoja ir sankryžos ypatumų bei oro sąlygų. Dėl to ypač važiuojant nepažįstamais maršrutais visuomet reikia rinktis saugų greitį, važiuoti kiek lėčiau nei leidžia kelio ženklai ir kelių eismo taisyklės. „Neretai pasitaiko ir kuriozinių situacijų, kai apie dešinės rankos taisyklę vairuotojai prisimena tik pateikę užpildytą eismo įvykio deklaraciją draudikams. Abu eismo dalyviai neatsižvelgia į visas kelių eismo taisykles ir netinkamai įvertina situaciją, todėl vienas jų jau būna susitaikęs su savo kaltumu, o kitas tvirtai mano, kad yra nukentėjusysis. Vis tik ekspertams pagal pateiktą informaciją įvertinus visas aplinkybes paaiškėja, kad dėl eismo įvykio yra kaltas visai ne tas vairuotojas, nes tokioje situacijoje reikėjo laikytis dešinės rankos taisyklės“, – pažymi R. Pocius. R. Pociaus teigimu, dažniausiai tokiose situacijose vairuotojai pripažįsta klydę ir sutinka su kaltos ir nukentėjusios eismo įvykio pusių apkeitimu.