Nenuostabu, juk čia vos po poros dienų įsikurs komandos, didžiausių Baltijos šalyse automobilių maratoninių lenktynių dalyvės, ir vėl ims gausti galingų bolidų motorai. Šiemetinės „ENEOS 1006 km lenktynės“ jas nuo pat pradžių rengiančiai „Promo events“ bus jau aštuonioliktosios renginio istorijoje. Ketvirti metai 1000 km lenktynės vyks patogesnėje sportininkams ir gerokai saugesnėje trasoje, atsiradusioje rekonstravus į dobilo lapo formos skirtingų lygių sankryžą – svarbiausią Palangos aplinkkelyje Vydmantų transporto mazgą. „Viskas lyg ir įprasta, tačiau budresnė akis kasmet pastebi ir nemažai permainų laikinojo lenktynių miestelio infrastruktūroje, – džiaugdamasis į pabaigą einančiais jo įrengimo darbais renginio spaudos centrui, viešųjų ryšių agentūrai „Visus Bonus“ sakė lenktynes rengiančios „Promo Events“ atstovas Martynas Tankevičius. – Bene labiausiai šiemet bus pamaloninti šonaslydžio „Gera dovana Drift“ varžybų ir dalyviai, ir žiūrovai.“  Trasoje bus įrengtas apšvietimas, o tai reiškia, kad sportininkai joje jausis gerokai saugiau. Pasak M. Tankevičiaus, žiūrovų tribūnų talpumas padvigubės, o svarbiausia, kad jos bus maksimaliai priartintos kiek įmanoma arčiau trasos, o teisėjų bokštelis bus perkeltas už tribūnos. „Kai tribūnos bus taip arti trasos, žiūrovai ne tik jaus svylančių padangų kvapą, bet ir galės matyti net įtampą lenktynininkų veiduose, – tikina Martynas. O jei ir neįžvelgs kokios detalės, ją išvysti galės čia atsirasiančiame didžiuliame LED ekrane.“ Tokie pat ekranai bus įrengti ir prie šalia VIP klubo esančios žiūrovų tribūnos. Pats VIP klubas iš 400 kvadratinių metrų ploto išaugo į 900 arba kiek daugiau, nei dvigubai. Čia įsigiję bilietus arba kviestiniai svečiai galės ne tik stebėti lenktynes ir klausytis specialaus eksperto, kurio rolė šiemet patikėta daugiausiai titulų tarptautinėje žiedinėse lenktynių arenoje iškovojusiam Kazimierui Vasiliauskui, bet ir atsigaivinti šaltais gėrimais ar pasistiprinti užkandžiais. Šalia VIP klubo įsikurs 120 kvadratinių metrų ploto lenktynių spaudos centras, iš kurio į visą šalies žiniasklaidą srūs žinios ir vaizdai apie šių metų maratonines lenktynes Palangoje ir visus įvykius lenktynių stovykloje. Tikimasi, jog varžybų spaudos centre akredituosis apie 100 lenktynes nušviesiančių Lietuvos ir užsienio spaudos, radijo, televizijos, interneto portalų žurnalistų. Paskutinis objektas – didžioji scena, kurioje koncertuos estrados ir pramogų pasaulio žvaigždės, į kurią po sunkių batalijų kops atsiimti apdovanojimų lenktynių nugalėtojai ir prizininkai. Jos montažas patikėtas STS (scenos techninio serviso) specialistams. Pirmieji, kaip jau įprasta, darbus čia pradėjo ir baigė vienos iš technikos nuomos kompanijų Baltijos šalyse lyderių – bendrovės „Storent“, galinčios pagrįstai didžiuotis savo pasiekimais ir profesionalia komanda, darbininkai. Jie atsigabeno kelis sunkvežimius modulinių pastolių, kurių pagalba iškilo lenktynėse dalyvaujančių komandų garažai („pit box“), kiti ne mažiau svarbūs lenktynių miestelio objektai. „Storent“ taip pat tiekia generatorius, elektros kabelius ir galybę kitos įrangos, labai reikalingos tokiose lenktynėse. M. Tankevičius džiaugiasi, jog labai sumažėjo darbų nuolatinei partnerei ir ištikimai pagalbininkei, Klaipėdos UAB „Perdanga“, kuri, rūpindamasi renginio saugumu, kasmet sumontuodavo vidutiniškai po 150 apsauginių pamatų blokų, sveriančių po toną. Darbus apsunkindavo tai, kad juos montuoti buvo galima tik uždarius trasą. Šiemet šių blokų tereiks tik 20-ies, nes varžybų organizatoriai juos labai sėkmingai pakeitė metaliniais atitvarais, kurių jau pastatyta net 130. Įgavęs savo kontūrus ir svečių belaukiantis „ENEOS 1006 km lenktynių“ miestelis – ne vien pramogoms ar darbui skirti objektai. Tai ir teisėjų postai, ir jau baigiama įrengti varžybų organizatorių laikina buveinė, ir daugelis kitų nemažiau svarbių pastatų.