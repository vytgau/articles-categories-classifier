Dakaro ralio organizatoriai jau ne pirmose varžybose pakoreguoja sportininkų starto pozicijas. Ypatingai šį kartą nesmagiai turi jaustis B. Vanagas, kurio beveik visas pirmadienį akcentuotas ir atliktas darbas buvo lengvai nubrauktas. „Nors finišavome 17-ti, pagal taisykles „Priority list“ vairuotojai galėjo pasinaudoti „joker“ teise pasigerinti pozicijas ir net 7 mūsų aplenkti ekipažai vėl sulindo priekyje mūsų... Startuosime 23-ti, vėl po mūsų jau šiandieną trasoje lenkto Stephan Schott. Džiaugsmas, kad kausimės rimtame kolektyve, nugaravo kaip miražas“, – taip situaciją feisbuke pakomentavo B. Vanagas. Tuo metu V. Žala ir A. Juknevičius „priority“ taisyklę vertina skirtingai. „Aš esu kategoriškai prieš tokius veiksmus. Mes su Vaidotu nukentėjome mažiau, Benas daugiau. Tačiau tai yra absoliučiai neteisinga. Kodėl turiu startuoti žemiau, nei esu išsikovojęs“, – kalbėdamas su DELFI pečiais gūžčiojo A. Juknevičius. Tuo tarpu „Agrorodeo“ ekipos atstovai šią taisyklę linkę vertinti švelniau. „Na, tokia teisė visada egzistavo ir pats B. Vanagas tokiu būdu yra pakilęs. Per Dakarą dukart gali prašyti tokios teisės ir aš didelės problemos dėl to nematau“, – teigė šturmanas Saulius Jurgelėnas. „Dėl tų kelių vietų nedarau problemos. Jei atvažiuotum 40-as, o pastatytų į 60-ąją vietą, tai gal pikta būtų. Tokia tvarka visada buvo, bet mano galva, kelios vietos šiuo atveju nelošia. Jei pateksi į elitą, tai ten tave ir paliks. O dabar stumdo“, – teigė V. Žala. Antradienį sportininkai įveiks 803 km iš Rezistencijos į San Migelį de Tukumaną, iš jų 275 km sudarys greičio ruožai. B. Vanagas greičio ruožuose startuos 17.55 val. Lietuvos laiku, A. Juknevičius išvažiuos 18.02 val., o V. Žala pajudės 18.08 val. 