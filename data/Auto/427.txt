Kažkada Europoje kompaktiniai hečbekai buvo aktualiausias segmentas, nors dabar ir užleidžia savo pozicijas beprotiškai išpopuliarėjusiems SUV. Tačiau šie automobiliai niekur nedings – tai visa dar pagrindinis pasirinkimas tų, kurie ieško praktiško automobilio visiems gyvenimo atvejams už nedidelę kainą ir nesižavi didesnės prošvaisos mada. Be to, jie ir efektyviau naudoja degalus, nes žemesnis kėbulas turi mažesnį oro pasipriešinimą bei yra praktiškesnis, kai kalbame apie modelius universalo kėbulu. Toks yra ir naujasis „Kia Ceed“, iškart debiutavęs dvejose versijose kaip hečbekas (į bagažinę telpa nuo 395 litrų) ir universalas (nuo 600 litrų). Nei pirmos, nei tuo labiau antros kartos modelių nepavadintum nedailiais, bet trečioji karta atrodo dar šauniau. Frankfurte sukurtame ir Slovakijoje pagamintame automobilyje puikiai dera tiek labiau vokiškiems modeliams būdingos griežtos linijos, tiek ir šarminga prancūziškų mašinų išvaizda. Salonas taip pat pasikeitė ir jame netrūksta stilingų elementų – nuo minkšto snapelio virš prietaisų skydelio ir prietaisų rodmenų su sportiškais apvadais, iki aliuminio, odos ir medžio apdailos – komplektacijų pasirinkimas išties didelis. Be to, prie vairo galima įsitaisyti žema ir sportiškai, sėdynės turi gerą šoninį prilaikymą – dabar tik teks palaukti, kada jį bus galima išbandyti kelyje. Žinoma, čia ir daug naujausių technologijų – nuo važiavimo pagalbininko su automatiniu stabdymu iki automatiškai perjungiamų artimųjų ir tolimųjų šviesų – visa tai yra standartinė įranga. Papildomai galima užsisakyti ir LED žibintus, taip pat daug vairuotojo gyvenimą palengvinančių elektroninių pagalbininkų. Po variklio gaubtu – taip pat naujovės. Dabar čia be 1 l motoro gali darbuotis arba 1,4 l 140 AG variklis, arba 1,6 l 136 turbodyzelis – abu šie varikliai yra nauji „Kia“ gamoje ir gali būti derinami su 7 pavarų automatinėmis greičių dėžėmis su dviguba sankaba. 