„Duobės Lietuvoje atsiranda dėl čia esančio klimato ir šaltuoju metų laiku būnančių atšilimų ir atšalimų, kurių metu į asfaltą patekęs vanduo šaldamas plečiasi ir taip jį skaldo, todėl daugiausia duobių atsiranda šiuo laikotarpiu. Šiemet duobes pradėjome taisyti kur kas anksčiau, nes įsigijome mobilų asfalto gamybos įrenginį „Bagela“, kuris jau žiemos viduryje leido atsivėrusias duobes užtaisyti karšto asfalto mišiniu. Be to, darbą itin palengvina ir aktyvus mūsų miesto vairuotojų įsitraukimas. Jie, išmaniai pranešdami duobių lokacijas „Waze“ programėlėje, mums padeda susidaryti itin tikslų duobių žemėlapį. Todėl galime efektyviai planuoti mūsų darbuotojų maršrutus ir darbus užbaigti greičiau“, – sako Vilniaus gatves prižiūrinčios bendrovės „Grinda“ vadovas Kęstutis Vaicekiūtis. Technologijos ir gyventojų aktyvumas leido susisteminti duobes, todėl šiemet sostinėje dirbančios kelininkų įmonės po žiemos atsivėrusių Vilniaus gatvių duobių sutvarkė 5 kartus daugiau nei pernai. „Mes patys nuo metų pradžios jau sutaisėme beveik tris tūkstančius duobių – apie didžiąją jų dalį informaciją gavome per „Waze“ programėlę. Raginame vairuotojus ir toliau fiksuoti gatvėse pastebėtas naujas kliūtis“, – teigia K. Vaicekiūtis. Kaip pastebi „Bitės Profas“ Egidijus Adomkaitis, šis atvejis puikus pavyzdys, kaip išmanūs sprendimai gali palengvinti ne tik mūsų kasdienybę, bet ir pagerinti mūsų gyvenimo sąlygas: „Dar pernai supažindinome šalies vairuotojus su išmania navigacija „Waze“ – per metus jos naudotojų kiekis Lietuvoje išaugo apie tris kartus ir šiuo metu siekia kelis šimtus tūkstančių. Džiugu, kad šis sprendimas padeda jiems sutaupyti ne tik iki 10 minučių kelionėje, bet ir palengvina įvairių miesto tarnybų darbą.“