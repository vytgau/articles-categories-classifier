„Iš Baltijos šalių regiono esame vieninteliai, kurie organizuos treniruotes ir varžybas šioje trasoje. Reikėjo daug kartų skambinti ir važiuoti ne kartą, bet mums pagaliau pavyko įtikinti trasos vadovybę, kad esame rimtas organizatorius. Taigi mūsų pažadas – kasmet motociklininkams pasiūlyti po naują trasą – vėl išpildytas ir šįkart tai bus dar aukštesnis lygis“, – sako „Coffee Racers“ prezidentas Adomas Dautartas. Lietuvių organizuojamos treniruotės ir varžybos „Hungaroring“ žiede vyks gegužės 24–25 dienomis. Renginyje galės dalyvauti virš 200 dalyvių. Organizatoriai teigia, kad dalyviai jau registruojasi – tarp jų yra austrų, vokiečių, slovakų, lenkų, lietuvių ir netgi estų, kas pasirodė netikėta organizatoriams. Už 1000 km nuo Lietuvos esantis „Hungaroring“ yra 4381 metrų ilgio. Prieš dvejus metus visiškai pakeista trasos danga. „Šis lenktynių žiedas įdomus tuo, kad nėra plokščias, o reljefiškas – vienas iš nedaugelio tokių. Čia yra ir aklų posūkių, ir kalniukų – trasa gana sudėtinga. Tačiau ji yra aukščiausios saugumo klasės – jau vien „Formulės 1“ varžybos čia tai pasako. Beje, „MotoGP“ taip pat jau derasi dėl varžybų organizavimo šiame žiede“, – pasakoja A. Dautartas.  Anot „Coffee Racers“ prezidento, Vengrija pasižymi geru oru, gegužė ir birželis yra šilčiausi mėnesiai, kai galima džiaugtis saule ir vasariška šiluma iki 30 laipsnių. „Hungaroring“ trasa yra pačiame Budapešte, tad motociklininkai tuo pačiu galės ir paturistauti šiame gražiame mieste. Šiemet „Coffee Racers“ treniruotes ir varžybas motociklininkams surengė septyniose skirtingose lenktynių trasose šešiose valstybėse: Lietuvoje, Latvijoje, Estijoje, Lenkijoje, Slovakijoje ir Vengrijoje. „Hungaroring“ taps aštuntąja lietuvių ir kaimynų motociklininkų išbandyta trasa.