Trasos saugumo viršininkui tenka organizuoti, koordinuoti bei kontroliuoti visų tarnybų, užtikrinančių saugumą per ralį, darbą. Pasak E. Vašterio, tokiame darbe tenka susidurti ir su iššūkiais. Pašnekovas pabrėžia, kad kiekvienos varžybos turi kažką savito, bet svarbiausias tikslas visur išlieka – žiūrovų saugumas. Pašnekovo teigimu, viena pagrindinių ralio žiūrovų klaidų – netinkamas varžybų stebėjimo vietos pasirinkimas. „Žiūrovai dažnai atvyksta per vėlai, o tuomet, jau važiuojant saugos automobiliams, ima blaškytis po trasą. Raliui prasidėjus, ieškodami naujos vietos, eina šalia trasos, vaikšto iš vienos kelio pusės į kitą. Taip pat žiūrovai dažnai ralį stebi, stovėdami išorinėje posūkio pusėje, net jei ten ir nėra „Stop“ juostų ar draudžiamų ženklų“, – pastebi E. Vašteris. Vykstantiems stebėti pirmojo metų festivalio „Winter Rally“ trasos saugumo viršininkas ragina pasirinkti ralio stebėjimo vietas iš anksto. „Rekomenduoju pasirinkti organizatorių siūlomas žiūrovų zonas Molėtuose ir Utenoje. Visada būkite nuo trasos saugiu atstumu ir niekada į trasą nestovėkite nusisukę nugara. Pasitaiko atvejų, kai automobilis išlekia iš trasos pačiose netikėčiausiose vietose ir nuskrieja labai toli, nepalikdamas laiko priimti sprendimams“, – pataria trasos saugumo viršininkas E. Vašteris. Jo teigimu, renginio žiūrovai taip pat turėtų atkreipti dėmesį į pavojingų vietų ženklinimą, o savo automobilius parkuoti tik tam skirtose vietose. „Pavojingos vietos būna užtvertos „Stop“ juostomis arba pažymėtos ženklais „Pavojinga zona“. Tokiose vietose stovėti yra griežtai draudžiama. Atminkite, kad greičio ruožuose yra numatyti evakuaciniai keliai, kuriais, įvykus nelaimei, galėtų pravažiuoti gelbėjimo bei medicinos tarnybos, todėl prašome stebėti kelio ženklus ir nestatyti automobilių neleistinose vietose.  Taip pat neišvažiuokite į kelią, kol nepravažiavo trasą atidarantis saugos automobilis „šluota“ su žaliais įspėjamaisiais švyturėliais arba žalia vėliava“, – aiškina trasos saugumo viršininkas, pabrėždamas, kad iškilus įvairiems klausimams, visada galima kreiptis į vietoje esančius trasos saugos darbuotojus, teisėjus ar policijos pareigūnus. Trasos saugumo viršininkas pastebi, kad žiemą vykstantis ralis – unikalus. „Automobiliai „apauti“ padangomis su sportiniais dygliais, važiuodami apledėjusia kelio danga tikrai piešia unikalias trajektorijas. Sniegas ir žiūrovų zonose degantys laužai – tai būdinga tik žiemos raliui, todėl čia ir renkasi didžiausi fanų būriai“, – atkreipia dėmesį E. Vašteris. „Winter Rally“ Utenos ir Molėtų apylinkėse vyks sausio 27 d. Festivalio svečiai galės stebėti Lietuvos ir užsienio šalių ralio meistrų kovas, linksmintis žiūrovų pramogų erdvėje. „Winter Rally“ vainikuos ralio apdovanojimai ir nemokamas „Radistų“ koncertas Utenos daugiafunkciame sporto centre. Bilietus, kurie ralio metu bus keičiami į ralio pasus, internetu galima įsigyti per oficialią festivalio svetainę https://www.winterrally.lt/ Ten publikuojama ir informacija dalyviams, žiūrovams ir žurnalistams.