Iki vasario 3-iosios vairuotojai, turėję seno tipo laminuotą ir galiojimo datos neturintį pažymėjimą, privalėjo jį pasikeisti. Tik ar visi tai padarė laiku? Labai griežtos sankcijos nepasikeitusiems šio dokumento nėra ir nebus taikomos. Tad ir policijos pareigūnai, perspėdami vairuotojus, nepuola bauginti. Bet po dabar atliekamų geranoriškų patikrinimų vėliau seks ir baudos. „Ateityje bus taikomos administracinio poveikio priemonės – arba įspėjimas, arba piniginė bauda nuo 10 iki 12 eurų. Kaip bebūtų, nuobauda galioja metus. Padarius kitą pažeidimą, žmogus kažkokios nuolaidos, pavyzdžiui, gauti pusę baudos, gali nebesitikėti“, – sako Vilniaus apskrities VPK Kelių patrulių rinktinės 1-osios kuopos 2-ojo būrio vadas Giedrius Tarvydas. Informaciją, kad nuo 1992-ųjų iki 2000-ųjų išduotus vairuotojo pažymėjimus būtina pasikeisti iki vasario 3 d., „Regitra“ skelbė jau seniai. Visgi akivaizdu, kad tai išgirdo ir suprato ne visi. Prieš pat vasarį „Regitros“ padaliniuose buvo tikras pažymėjimų keitimo įkarštis. Sausį iš viso išduota 40 tūkst. naujų pažymėjimų, 19 tūkst. iš jų išduoti būtent vietoj senų laminuotų pažymėjimų. Tokie skaičiai, pasak „Regitros“ atstovų, – visiškas klientų aptarnavimo rekordas. Tačiau net ir po keitimo rekordo didelė dalis vairuojančių žmonių naujus dokumentus atsiima jau pasibaigus numatytam terminui. „Dauguma vairuotojų yra pasikeitę pažymėjimus, tačiau dar 94 tūkst. vairuotojų to nepadarė. Šiuo metu eilių tikrai nėra, jos buvo sausio mėnesį“, – teigė VĮ „Regitra“ generalinio direktoriaus pavaduotojas Saulius Šuminas. Pasitaiko ir tokių vairuotojų, kurie policijos pareigūnų atlaidumu piktnaudžiauja ir laukia nežinia ko – vairuoja, tačiau susitvarkyti pagrindinio vairavimo dokumento nenori. Būtent tokiems „Regitros“ atstovai primena, kodėl svarbu turėti naują pažymėjimą. Tik dabar ketinantiems pasikeisti jau nebegaliojantį pažymėjimą svarbu nepamiršti, kad, užsisakius naująjį, senasis nebus grąžintas. Vadinasi, per tą laiką, kol lauksite naujo dokumento, vairuoti negalėsite. Jei galimybės laukti neturite, „Regitros“ darbuotojo turite paprašyti laikinai galiojančios pažymos. Plačiau žiūrėkite reportaže. 