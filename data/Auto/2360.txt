Oficialaus „Volkswagen“ atstovo Lietuvoje „Moller Auto“ inciatyva atlikta slapto pirkėjo apklausa parodė, kad šalies automobilių plovyklos dar neturi vieningos nuomonės apie tokių automobilių priežiūrą. Liepos mėnesį atliktos šalies automobilių plovyklų apklausos rezultatai atskleidė, kad didžiojoje jų dalyje matinės spalvos automobiliams išskirtinis dėmesys nėra skiriamas. Net 75 proc. apklaustųjų teigė tokias transporto priemones plaunantys rankiniu būdu, bet lygiai tokiom pat priemonėm, kaip ir įprastas. Tik 15 proc. apklaustų plovyklų paminėjo, jog matiniai automobiliai turėtų būti plaunami naudojant kitokias technologijas nei padengtieji įprastais dažais. Šie specialistai patarė griežtai vengti mechaninių plovyklų. Jų teigimu, matinės spalvos automobiliai turėtų būti plaunami tik rankiniu būdu, kruopščiai atsirenkant naudojamas valymo priemones – šepečius ir šampūnus, kurios kitaip skaido purvą ir negadina paviršiaus. Jie pabrėžė, kad matinis paviršius pasižymi kitokiomis savybėmis nei įprastas, todėl kai kurie chemikalai jam gali pakenkti. Apie 10 proc. apklausoje dalyvavusių plovyklų teigė, kad visai nesiimtų plauti tokio automobilio, arba jo savininkui rekomenduotų plovykloje šio išvis neplauti. „Moller Auto“ komercinio transporto pardavimo vadovas Giedrius Zakalskis įsitikinęs, jog matinės spalvos automobiliams Lietuvoje sparčiai populiarėjant jų priežiūros ypatumus netruks perprasti ir vairuotojai, ir šalies plovyklos. „Tiesa, kad matinės spalvos automobiliai turi savitus poreikius, į kuriuos būtina atsižvelgti. Tačiau kitaip nei daugumai gali atrodyti, šių automobilių priežiūra yra netgi paprastesnė nei įprastų. Visų pirma mes rekomenduojame automobilį plauti tik rankomis. Plaunant automatinėje plovykloje, ji turėtų būti bekontaktė ir plovimo proceso metu neturi būti naudojamas vaško padengimas. Tai pat reiktų vengti poliravimo ir kitų mechaninių poveikio priemonių, kurios turi šiurkštų paviršių. Automobilio nusausinimui patariama naudoti kokybiškas mikropluošto arba odos pagrindu pagamintas šluostes. Plaunant automobilį ne plovykloje, patartina turėti dvi talpas – su muilu ar šampūnu ir su švariu vandeniu, taip taip dvi šluostes – vieną muilavimui, kitą sausinimui“, – sako G. Zakalskis. Jo teigimu, pirkėjų susidomėjimas matine spalva pastaruoju metu vis didėja. Automobilių gamintojai į tai reaguoja ir į siūlomų spalvų gamą po truputį įtraukia ir matinės spalvos variantus. Tokia galimybė pasiūlyta ir „Volkswagen“ komercinio tranporto klientams Lietuvoje – liepos pabaigoje „Moller Auto“ pristatė matinės mėlynos ir pilkos spalvos pikapo „Volkswagen Amarok“ modelį. Telefonu atiktame slapto pirkėjo tyrime, kurio metu siekta išsiaiškinti automobilių priežiūros specialistų požiūrį į matinės spalvos automobilių plovimą, iš viso apklausta 20 plovyklų iš didžiųjų Lietuvos miestų.