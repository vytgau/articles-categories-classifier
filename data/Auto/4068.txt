Pirmieji šeši greičio ruožai sportininkams tapo dvigubu išbandymu dėl itin stipraus rūko. Vietomis matomumas siekė viso labo 20 metrų, todėl orientuotis buvo sudėtinga net seniems ralio fanams, ieškojusiems privažiavimo kelių žemėlapiuose patraukliai atrodžiusių trasos posūkių kombinacijų link. Tačiau būtent tokios sąlygos atskleidė nemažai subtilių dalykų, susijusių tiek su automobilio paruošimu (tiksliau „šviesos patrankų“ reguliavimu), tiek su stenogramos sudarymu, tiek ekipažo tarpusavio pasitikėjimu. „Škoda Fabia R5“ vairavęs Martynas Samuitis, į čempiono titulo medžioklę grįžęs drauge su Ramūnu Šaučikovu, pasveikusiu po bjaurios stuburo traumos, po pasivažinėjimo tokiomis sąlygomis atrodė gerokai sugniuždytas. Pirmojo vizito į serviso zoną metu pilotas prisipažino, kad nuo milžiniškos įtampos, kai lekiant didžiuliu greičiu buvo bandoma „surišti“ stenogramą su keliu, keletą kartų buvo pradėję pykinti. Tuo tarpu Dominykas Butvilas su Renatu Vaitkevičium, važiavę identišku „Škoda Fabia R5“ bolidu, lenktynių pradžioje atrodė kaip ateiviai iš kito pasaulio. Žiūrint iš šalies, atrodė, kad vyrai taip tiksliai naudojasi stabdžiais ir akseleratorium, nes turi kažkokios papildomos informacijos ar įrangos, leidžiančios matyti kiaurai pieno konsistencijos rūką. Paprašyti pasiteisinti vyrai teigė, kad patys prieš startą ieškojo informacijos, kaip galima neutralizuoti itin prasto matomumo problemas, tačiau sugebėjo realizuoti tik dalį rekomendacijų. „Tokiomis sąlygomis reiktų naudoti kitokius papildomus žibintus – skleidžiančius geltoną šviesą ir tvirtinti juos kiek įmanoma žemiau, nes palei pat žemę rūkas palieka nedidelį plyšį. Mes šiuo atveju pasirinkimo laisvės neturėjom, todėl teko apsiriboti tik simboliniu žibintų reguliavimu. Be to, Domas greičio ruožuose nuolat |žaidė perjunginėdamas įvairias žibintų kombinacijas“, – teigė R. Vaitkevičius. Konsultacijų nauda Bet kokiu atveju buvo akivaizdu, kad šis ekipažas sudėtingiausiomis įmanomomis sąlygomis, jautėsi komfortiškiausiai. Kaip tai svarbu jau pirmame GR pademonstravo Giedriaus Firanto ir Mato Valiulio duetas: pralaimėję kovą stresui ir nesusikalbėję tarpusavyje jie baigė varžybas taranavę šalikelės medį. Ko gero tai galima laikyti labai aiškiu atsakymu į klausimą, ar ralio meistrams reikia trenerio? D. Butvilas, pastaraisiais metais startavęs kaip profesionalus pilotas Lenkijos bei Europos ralio čempionatuose, jei tik būna galimybė kviečia į pagalbą autosporto profesoriumi tituluojamą Joną Dereškevičių ir kiekvieną laisvą akimirką varžybų metu praleidžia su juo diskutuodamas... Rūkas pakoregavo ir žiūrovų elgseną. Kadangi šio „Halls Winter Rally“ pirmoje dalyje girdėti buvo galima daugiau nei matyti, ralio fanai pro šalį prazvimbiančių sportininkų laukė įbedę nosis į išmaniuosius telefonus: atsivertę gps.autorally.lv puslapį buvo galima realiu laiku stebėti, kurioje greičio ruožo vietoje, koks ekipažas, kokiu greičiu juda. Ši programėlė taip veža, kad nemaža dalis sirgalių netgi atsisako pagundos pertraukėlių laiką užmušinėti alkoholiu – analizuoti veiksmą trasoje ir diskutuoti yra gerokai įdomiau. Kamerinės diskusijos Viena tokių kamerinių diskusijų temų buvo – kas kokią techniką ir kaip sėkmingai paruošė naujam sezonui. Pirmuoju viešo svarstymo objektu tapo iš R2 klasės „Škoda Fabia“ į N4 „Mitsubishi EVO“ persėdusio Jono Pipiro su šturmanu Ričardu Baubinu pasirodymas. Negalėdami pasigirti jokia didesne kvadrinės technikos vairavimo patirtimi, jie visus GR įveikdavo maždaug 6-10 vietoje, į priekį praleisdami tik senus ralio vilkus ir galingesniais automobiliais startuojančius ekipažus.  To paties buvo laukiama iš nutrūktgalvišku vairavimo stiliumi žiūrovų simpatijas užkariavusio Justo Tamašausko: atsisveikinęs su „Opel Astra“ jis visą tarpsezonį konstravo L9 klasės standartus atitinkantį BMW, tačiau pirmąją varžybų dieną netgi nesugebėjo išbandyti jėgų trasoje. Dar testiniame GR savadarbis bolidas liko be vairo stiprintuvo. Bandant šį mechanizmą remontuoti techninių problemų tik daugėjo, nes neveikiančių agregatų sąrašą papildė aušinimo siurblys ir generatorius. Antrąją varžybų dieną Justas įveikė 5 greičio ruožus, važiuodamas pagal „Super rally“ taisyklę, tačiau dėl naujų gedimų finišo vis vien nepasiekė. Kitaip tariant, norėdami padaryti „kaip geriau“ ir sutaupyti, daugelis sportininkų eina nesibaigiančių eksperimentų keliu, kurio pabaigoje dažnai tenka konstatuoti, jog ruošiantis lenktynėms nepavyko nei sutaupyti, nei sukonstruoti geresnio automobilio. Geriausia šios teorijos iliustracija – „Pro Racing“ technikų komandos pasirodymas „Halls Winter Rally“. Būtent jos teritorijoje serviso zonoje viręs gyvenimas labiausiai priminė vaizdus, kokius paprastais galima matyti WRC lenktynėse: ideali tvarka, preciziškas mechanikų darbo organizavimas, geriausi įrankiai ir mažiausia gaišaties. Keisčiausia, kad dorai paaiškinti, kas slypi už pavadinimo, negalėjo net kai kurie mūsiškio automobilių sporto veteranai, nors „Pro Racing“ sąsajos su Lietuva buvo daugiau nei akivaizdžios – būtent į jų „kiemą“ D. Butvilas su R. Vaitkevičium iš trasos parvairuodavo „Škoda Fabia R5“ (beje, papuoštą lietuviškais registracijos numeriais). Pradėjus aiškintis, kas yra kas, pavyko trumpai pakalbėti su pačiu bendrovės „Pro Racing“ vadovu Egidijum Tutinu. Šis uteniškis, ilgą laiką dirbęs „Samsonas Motorsport“ komandoje, prieš maždaug 7 metus nutarė imtis savarankiškos veiklos ir pradėjo konstruoti bei lenktynėse aptarnauti kovinius ralio automobilius. „Didžioji dalis mūsų klientų buvo WRC ir Europos ralio čempionatuose startuojantys ne Lietuvos sportininkai, todėl čia mes žinomi tik sąlyginai siauram žmonių ratui. Pradėjom nuo keleto specialistų komandos, o išaugom iki pakankamai rimtos struktūros, kurios aptarnaujamas ekipažas 2014-aisiais laimėjo ERC čempionatą“, – pasakoja E. Tutinas. Pastarosioms lenktynėms „Pro Racing“ naujausią savo pirkinį – „Škoda Fabia R5“ – buvo išnuomojusi D. Butvilui su R. Vaitkevičium. Kadangi pergalę „Halls Winter Rally“ iškovoję vyrai liko itin patekinti tiek komandos darbu, tiek automobiliu, labiausiai tikėtina, kad būtent su juo Dominykas šį sezoną startuos Lenkijos čempionate.