„Maserati“ automobilių gamyba iki sausio vidurio bus sustabdyta Gruljasko ir Turino Mirafiori rajone esančiose gamyklose. Svetainėje europe.autonews.com pranešama, kad Gruljasko mieste esanti gamykla, kurioje gaminami „Ghibli“ ir „Quattroporte“ modelių sedanai, bus atidaryta sausio 15 d., vadinasi, po keturias savaites trukusios prastovos, prasidėjusios gruodžio 15 d., nors pernai Kalėdų ir Naujųjų metų laikotarpiu gamykla buvo uždaryta tik trims savaitėms. „Levante“ krosoverių gamyba Mirafiori gamykloje bus sustabdyta gruodžio 20 d. ir vėl pradėta kitų metų sausio 15 d., nors pernai be savaitgalių ir švenčių dienų įmonė neveikė tik vieną papildomą dieną. Modenos mieste esančioje gamykloje, iš kurios išrieda „Granturismo“ ir „Grancabrio“ modeliai, darbai vėl bus pradėti sausio 8 d., o sustabdyti buvo gruodžio 15 d. Korporacijos „Fiat Chrysler Automobiles“ (kuriai ir priklauso „Maserati“), taip pat įmonės „Maserati“ atstovai darbų nutraukimo aplinkybių nutarė nekomentuoti. Tam tikru išbandymu bendrovei „Maserati“ tapo kritę pardavimo rodikliai Kinijoje. Vienas iš profesinės sąjungos vadovų Federico Bellono, atsakingas už veiklą Turino regione, kuriame ir yra Mirafiori bei Gruljasko gamyklos, teigė, kad Kinijos rinkoje susidariusi situacija, taip pat struktūrinis pardavimo masto sumažėjimas verčia abejoti, ar gamybos sustabdymas tėra laikinai pritaikyta priemonė. „Akivaizdu, kad gamybos tempai lėtėja, o investicijos į naujų modelių gamybą pristabdytos“, – sakė jis. Verslo įžvalgas teikiančios organizacijos „JATO Dynamics“ analitikas Felipe Munozas konstatavo, kad „Levante“, kuris varžosi sparčiai populiarėjančių modelių segmente, pardavimo rezultatais anaiptol ne džiugina. „Jie krenta greičiau, nei buvo galima tikėtis šiuo etapu. Šis sunkiai paaiškinamas fenomenas kelia įmonei pagrįstą nerimą“, – sakė analitikas. Remiantis apskaičiavimais, „Maserati“ šiais metais bus pagaminusi 43 tūkst. automobilių, ir tai yra šiek tiek daugiau nei 2016-aisiais. Per pirmus 9 metų mėnesius „Maserati“ pardavimas 40 proc. pakilo – pasiekė 35,5 tūkst. vienetų ribą. Tokį šuolį lėmė ankstesniu metų laikotarpiu padidėjusi „Levante“ paklausa. Deja, spalį ir lapkritį pardavimas Europos Sąjungoje smuktelėjo 4 proc., o Jungtinėse Valstijose – 15 proc.