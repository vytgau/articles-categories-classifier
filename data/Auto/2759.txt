Tiesa, ne viskas šiam ekipažui klojosi idealiai. Jau pirmame greičio ruože duetas gavo šaltą dušą, kai teko maždaug šešis kilometrus važiuoti su nuleista ir nusimontuoti nuo ratlankio ketinančia padanga. Ekipažui teko spręsti dilemą – stoti greičio ruože ir keisti ratą gaištant brangias minutes, ar rizikuoti ir finišuoti tokiu ratu bei pasikeisti jį po finišo. „Nusprendėme važiuoti tokiu ratu. Aišku, rizikavome, nes galėjome stipriau sulenkti vidinę ratlankio dalį. Tuomet ratas užkliūna už vairo traukės ir jis nebesisuka. Tačiau žinojome, kad jei keisime ratą greičio ruože, teks palaidoti galimybę pakovoti dėl taurių. Viskas baigėsi gerai, nes pasiekėme greičio ruožo finišą ir pasikeitę ratą galėjome tęsti lenktynes. Maža to, paaiškėjo, kad mes dar ir laimėjome šį greičio ruožą. Po to akceleratoriaus jau nebeatleidome ir laimėjome visus greičio ruožus bei nugalėjome savo klasėje“, – sakė komandos pilotas R. Šeinauskas. „BMW Cup“ įskaitoje lenktyniaujantis ir Kelmėje joje triumfavęs duetas džiaugiasi tuo, kad šioje klasėje vis daugėja varžovų. Žemaitijos ralyje prie starto stojo penki šios įskaitos dalyviai. Komanda tikisi, kad ateityje ši klasė ir toliau populiarės. „Tikrai labai džiugu laimėti tarp lygiaverčių automobilių. Aišku, tos pergalės neateina lengvai. Mums padeda sukaupta patirtis, puikiai atlikti techniniai namų darbai. Mechanikai per varžybas tik valė langus ir keitė ratus, nes jokio remonto neprireikė. Į ralį išvažiavome ramiai ir be streso, puikiai pasiruošę. Džiaugiamės, kad viskas klojosi puikiai, o ir varžovų buvo ne vienas. Jei kas nors nori sužinoti, kaip patobulinti savo sportinį „BMW Cup“ klasės automobilį, mes tikrai mielai pasidalinsime savo sukaupta patirtimi. Mielai padėsime visiems, kad tik galėtume smagiai palenktyniauti ralio trasose, dar gausesniame būryje klasės dalyvių“, – kalbėjo šturmanė R. Krikščiūnaitė.  „RR Team“ ekipažui Žemaitijos ralio greičio ruožai buvo naujiena, kadangi duetas iki šiol nėra lenktyniavęs Kelmės apylinkėse. Anot komandos, jiems nauji greičio ruožai nustebino greitais ir plačiais keliais, kuriuose jų BMW spidometro rodyklė kartais pasiekdavo net 200 km/val. greitį. „Anksčiau nesijausdavau taip saugiai ir smagiai važiuojant tokiu greičiu, bet šiame ralyje norėjosi dar ir dar. Pavyzdžiui miško keliukuose, kur viskas labai užsukta ir siaura, buvo labai smagu. Bet ten labai greitai pasidaro gilios provėžos, tad važiuojant tenka dugnu lyginti kelią. Tuomet jau nebebūna linksma, nes ne greiderio darbo dirbti atvažiavome. Kai tik iššokame ant plačių ir greitų kelių, va tada tai smagumėlis. Mums su Rūta buvo labai smagu lėkti šiame ralyje ir už tai labai dėkojame savo partneriams, auksiniams mechanikams, tėvams, draugams ir tiems, kurie mumis tikėjo ir palaikė. Ačiū!“, – džiaugėsi R. Šeinauskas.