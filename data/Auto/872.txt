Anot specialistų, didelė dalis eismo įvykių įvyksta sankryžose ir atliekant posūkius, todėl vairuotojo veiksmai šiose vietose yra labai svarbūs. Reikia nepamiršti, jog jis yra atsakingas ne tik už tai, kad būtų tinkamai atliktas manevras, bet ir laiku informuoti kitus eismo dalyvius. „Posūkio signalo rodymas – tai bendravimas su kitais vairuotojais ir pėsčiaisiais. Svarbu, kad tas bendravimas nesukeltų diskomforto kitiems eismo dalyviams bei neverstų jų reaguoti žaibiškai. Rodydami posūkio signalą mes ne tik rūpinamės kitų eismo dalyvių saugumu, tačiau ir patys apsisaugome nuo kitų vairuotojų klaidų, kada staigiai reaguodami jie gali nesuvaldyti automobilio ir apgadinti mūsiškį“, – sako Vytauto Didžiojo universiteto Psichologijos katedros docentė dr. Laura Šeibokaitė. Kai ketinama sukti, pirmiausiai, apsidairoma. Reikia pažiūrėti į galinio vaizdo veidrodėlį, tada į priekį ir į šoninius veidrodėlius. Svarbu suprasti, jog dirstelėjimas per petį nereiškia ilgo ir dažno žiūrėjimo, nes taip galima lengvai iškrypti iš važiavimo trajektorijos. Be to, bus sunku pastebėti, kas vyksta priešais automobilį. „Atliekant posūkį, reikia atkreipti dėmesį į pažeidžiamiausius eismo dalyvius: pėsčiuosius, dviratininkus, mopedų vairuotojus. Ypač reikia būti atidiems atliekant posūkį į dešinę ir nepamiršti žvilgtelėti per dešinį petį tam, kad įsitikintumėte, jog, pavyzdžiui, neartėja dviratininkas. Išties dažnas vairuotojas tokių įpročių neturi, todėl eismo įvykių, kuriuose nukenčia dviratininkai, nemažėja“, – teigia „Regitros“ generalinio direktoriaus pavaduotojas Saulius Šuminas. Sankryžoje prieš sukant į dešinę reikia laiku privažiuoti kiek galima arčiau dešiniosios kelio pusės. Taip išvengiama trukdymo iš paskos važiuojančioms transporto priemonėms. Tuo tarpu prieš sukant į kairę, reikia laiku privažiuoti kiek galima arčiau kelio ašies, jog iš paskos atvažiuojančioms transporto priemonėms būtų palikta daugiau erdvės apvažiuoti iš dešinės pusės. „Taip pat reikėtų atkreipti dėmesį ir į automobilio padėtį prieš posūkį, atliekant jį ir po jo. Sukant reikia gebėti išlaikyti automobilį savo eismo juostoje ir netrukdyti sukančiajam gretima juosta. Pravartu iš anksto užsiimti tinkamą juostą, kad po manevro nereikėtų papildomai persirikiuoti ir taip apsunkinti sau situaciją“, – sako S. Šuminas. Kiekvieną antradienį „Regitros“ „Youtube“ bei „Facebook“ paskyrose pasirodo po vieną vaizdo klipą apie pageidaujamą vairuotojų elgesį prie vairo. Tai tarsi nuotolinės vairavimo pamokos ne tik pradedantiesiems, tačiau ir ilgą vairavimo patirtį turintiems vairuotojams.