Idėja savo ilgametę patirtį kartingo sporte perteikti naujai kartai gimė Dariaus Grinbergo galvoje. Prieš kelerius metus jis vadovavo Lietuvos kartingo akademijos projektui, o jam pasibaigus tapo aišku, kad mažiesiems lenktynininkams atrasti tinkamus kelius į autosportą darosi vis sunkiau. „Per daugiau nei dešimtmetį, kurį esu susijęs su kartingo sportu, teko matyti daug gerų ir blogų pavyzdžių. Su Gustu lenktyniavome Lietuvoje, Belgijoje, Lenkijoje, Italijoje. Matėme, kuo skiriasi ar panašios vaikų treniravimo ir technikos paruošimo metodikos. Turime didelį žinių bagažą, kurį norime perteikti ateities autosporto žvaigždėms ir padėti joms pasirinkti teisingą ir mažiausiai vingiuotą kelią pergalių link. Kartingo sportas labai brangus, tačiau mes sugebėjome maksimaliai sumažinti išlaidas ir galėsime jauniesiems lenktynininkams pasiūlyti gerą treniruočių ir varžybų paketą už mažiausią įmanomą kainą. Man labai imponuoja požiūris, kad pradedančiam sportininkui nereikia daug investicijų į labai gerą variklį ar daugybės treniruočių, kad surastum optimaliausius važiuoklės nustatymus. Tai ne tik laikas, bet ir dideli pinigai, kurių stygius dažnai užkerta kelią patiems talentingiausiems. Mano manymu daugiausiai investuoti reikia į lenktynininko galvą, išmokyti jį priimti teisingus sprendimus trasoje, o tada ir su standartine, bet patikimai veikiančia technika būsi čempionas,“- sakė naujosios komandos vadovas D. Grinbergas. „GRD“ technikos direktoriumi tapo Edvinas Preckailo, už duomenų apdorojimą ir sportinę veiklą atsakingas G. Grinbergas. Visuose 2018 metų Lietuvos kartingo čempionato etapuose dalyvausianti komanda į savo gretas numato priimti 4-5 sportininkus. Labiausiai laukiami dar niekuomet sportinių kartų varžybose nedalyvavę vaikai. Šiuo metu du jaunieji lenktynininkai jau pasirengę ginti „GRD“ spalvas. Komanda bendradarbiaus su „BirelART Poland“ ekipa ir jos specialistais, tad talentingiausiems vaikams bus lengvai pasiekiamas kitas karjeros laiptelis – dalyvavimas konkurencinguose Lenkijos ir Italijos čempionatuose. „G Racing Development“ naudos tik itališkas „BirelART“ važiuokles. Dėl jų tiekimo palankiausiomis sąlygomis su gamintoju buvo susitarta rugsėjį Didžiojoje Britanijoje vykusio pasaulio kartingo čempionato metu. Su šio gamintojo technika G. Grinbergas nugalėjo Lietuvos, Lenkijos ir Italijos čempionatuose. Alyvą, valiklius ir kitus chemijos produktus tieks pagrindinis komandos techninis partneris „Igol“. 1949 metais Prancūzijoje suvienijęs nepriklausomus tepalų gamintojus ir pardavėjus, „Igol“ yra didžiausias Prancūzijos tepalų ir automobilių chemijos produktų gamintojas.