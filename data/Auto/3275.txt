„Kitais metais pradėsime įgyvendinti didįjį projektą, kur būtų šešios eismo juostos ir nauji viadukai. Pagal projektą numatyta, kad pagal tokius srautus, kokie yra dabar, tiltai turėtų būti po 4 eismo juostas. Šiuo metu jau rengiamas projektas“, - sako Lietuvos automobilių kelių direkcijos (LAKD) vadovas Egidijus Skrodenis. Specialistas pripažįsta, kad priemonės turėjo būti įgyvendintos jau seniausiai. Būtent todėl dabar susidarė itin prasta situacija ties Kleboniškio tiltais, kur mažiausia avarija, o jų būna itin dažnai, ilgam užkemša eismą pagrindine šalies arterija. „Veiksmų planas toks: ką padaryti labai greitai, kad pagerėtų sąlygos, nes didelių investicijų neverta mesti. Kitąmet pradėsime didelį projektą įgyvendinti. Bet žmonės kenčia jau dabar. Sprendžiame, ką galėtume pagerinti smulkiomis priemonėmis“, - teigė E. Skrodenis. Eismo srautai tapo nepakeliami Aplink Kauną staigiai besiplečiantys rajonai ir prekybos centrai taip išaugino eismo srautus, kad greitkelio atkarpa ties Kaunu tapo kaip laikinosios sostinės vidine gatve. Srautai tokie, kad Kleboniškio tiltai yra labiausiai apkrauti Lietuvoje. Prieš kurį laiką piko metu uždrausta iš Panerių gatvės patekti į greitkelį (link Vilniaus). Tuo pačiu važiuojant link Klaipėdos uždrausta sukti link Lapių. Čia apskritai buvo pastatytas fizinis barjeras, o ne tik kelio ženklai. Tuomet pradėjo kimštis sankryžos ties „Mega“. Ši neseniai dar labiau išsiplėtė, kaip ir šalia esantys rajonai. Tūkstančiai gyventojų iš miesto traukia į namus Kauno rajone – apskaičiuota, kad kasdien iš Kauno rajono ir miestą migruoja apie 100 tūkst. žmonių. Vakare prasideda atvirkštinis procesas. Absoliuti dauguma jų migruoja nuosavais automobiliais. Giraitės, Užliedžių ir Vijūkų gyvenvietės plečiasi sparčiausiai Lietuvoje. Tokių srautų vidine Kauno rajono ir Kauno miesto gatve tapusi magistralė A1 nebe pakelia.  Sprendimai nepatiks Kol kas didžiosios permainos dar laukia ateityje, ieškoma ką padaryti jau dabar. Beje, jau netrukus prasidės išvažiavimo iš magistralės į Kauno Ašigalio gatvę statybos darbai. Tai kuriam laikui dar labiau pablogins situaciją. Taigi dabar valdininkų žvilgsniai nukrypo Jonavos gatvę. Kasdien iš šios gatvės tūkstančiai automobilių suka į A1. Greitėjimo juosta iki Kleboniškio tilto per trumpa, kad srautai sklandžiai susilietų. „Jei magistralėje automobiliai ima stabdyti ir įleidinėti automobilius iš šalutinių įvažiavimų, gaunasi grandininė reakcija. Jeigu nesustoja praleisti, tada kemšasi aplinkinės gatvės. Problemų jau negalima išspręsti lokaliai, nes jos tik stumdosi iš vienos gatvės į kitą. Tas pats buvo, kai buvo uždarytas išvažiavimas iš Panerių gatvės – pradėjo kimštis ties „Mega“. Tiesiog šiose apylinkėse įvyko labai daug pokyčių ir labai staigiai“, - Dabar specialistai sėda prie kompiuterių ir modeliuoja situaciją, kas nutiktų, jei tam tikromis valandomis būtų uždarytas išvažiavimas iš Jonavos gatvės į A1. „Turime viską gerai apgalvoti, kad vėl visuomenė nesakytų, kad valdžia eilinį kartą pridarė nesąmonių. Taip, mes svarstome įvairius variantus, bet dabar mes norime pamodeliuoti ir prognozuoti, kas bus. Mokslininkai sako, kad neigiamas rezultatas irgi yra rezultatas. Gali būti būti, kad norinti pagerinti rezultatus situacija tiks pablogės. Gal dabar yra geriau ir neverta nieko nedaryti“, - teigia E. Skrodenis. Turbūt kiekvienas kaunietis žino, kas nutinka, jei A1 įvyksta avarija. Pirmiausia užsikemša Jonavos gatvė, tuomet vairuotojai suka per miestą, kuris netrukus taip pat užsikemša. Be to, šiuo metu remontuojamas ir artimiausias Kleboniškiui Varnių gatvės tiltas. Tad situacija taptų nepavydėtina. Dar vienas variantas - perstatyti išvažiavimą iš Jonavos gatvės taip, kad prailgėtų greitėjimo juosta. Dabar tikrinama, ar tokiam projektui yra vietos ir ar jis duotų norimą efektą. Kokie bus priimti sprendimai, turėtų paaiškėti iki gegužės vidurio.