Šeimai atstovaujanti advokatė Cristina Perez Hesano teigė, kad „reikalas yra išspręstas“ ir „Uber“ su žuvusiosios 49-erių Elaine'os Herzberg dukra pasiekė susitarimą, kuris leis išvengti teismo. Susitarimo sąlygos neatskleidžiamos. Advokatė teigė, kad E. Herzberg dukra ir vyras, kurių vardai neskelbiami, daugiau situacijos nekomentuos. Arizonos miesto Tempės, prie kurio įvyko incidentas, policija anksčiau teigė, kad „Uber“ teisme greičiausiai nebūtų pripažinti kaltais, nes pėsčioji tamsiu paros metu, blogai apšviestu keliu ėjo ne per pėsčiųjų perėją. Po nelaimės „Uber“ paskelbė sustabdanti visus savaeigių automobilių testus Jungtinėse Valstijose. Autonominio vairavimo technologijų bandymus taip pat sustabdė ir „Toyota“ bei „Nvidia“, kurios laukia tyrimo išvadų. „Reuters“ pažymi, kad nelaimė yra beprecedentė ir atsakomybės dėl incidento požiūriu - vis dar tobulinimo stadijoje esantys savaeigiai automobiliai naudoja sudėtingas technologijas, kurias tokios kompanijos kaip „Uber“ dažniausiai perka iš išorinių tiekėjų ir pačios jų negamina.