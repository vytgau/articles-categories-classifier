Pokyčiai aktualūs klientams, užsisakantiems įmonės išduodamų vairuotojo pažymėjimų, transporto priemonės registravimo dokumentų ar transporto priemonės registracijos numerio ženklų pristatymą į namus ar kitu klientų pageidaujamu adresu. Nuo 2017 m. sausio 3 d. vairuotojo pažymėjimo pristatymas kainuos 6,99 Eur (su PVM), transporto priemonės registravimo dokumento pristatymo kaina taip pat sieks 6,99 Eur (su PVM). Klientams, užsisakiusiems registracijos numerio ženklų rinkinį kartu su transporto priemonės registravimo dokumentu, siuntos pristatymas kainuos 8,00 Eur (su PVM). Lentelės su valstybiniu numeriu, skirtos ženklinti vežamus dviračius, pristatymas kainuos 6,00 Eur. Klientams, užsisakiusiems valstybinio registracijos numerio ženklų rinkinį, taip pat lentelę su valstybiniu numeriu ir transporto priemonės registravimo dokumentą, siuntos pristatymas kainuos 8,30 Eur. Kainų pokyčiai palies ir vairuotojų egzaminavimo paslaugas. Laikant A kategorijos vairavimo egzaminą „Regitros“ motociklo naudojimas kainuos 25,00 Eur (laikant šį egzaminą naudotis „Regitros“ motociklu neprivaloma, galima naudotis savo transporto priemone). Duomenų teikimo paslaugoms nuo 2017 m. sausio 3 d. nustatyta 30,00 Eur kaina už atsakymo į nestandartinį paklausimą dėl statistinių duomenų parengimą. Tokia pat kaina bus mokama ir už nestandartinės paieškos „Regitros“ tvarkomuose registruose atlikimą (neįtraukiant atlyginimo už tvarkomų registrų duomenų vienetą). Paskutinį kartą kainos buvo keistos 2014 m.