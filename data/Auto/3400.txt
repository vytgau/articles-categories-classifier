„Dynami:t Energy Ladies“ neabejoja, kad bus ryškiausia šio renginio komanda, mat agresyviai nuotaikingą stilių, derantį prie juodo „Mercedes-Benz“ limuzino jai šiais metais sukūrė Goda Alijeva. „Išskirtinis įvaizdis yra viena iš šio renginio taisyklių ir užduočių. Šukuosenas ir makiažus renginiui darosi visos dalyvės. Mes labai rimtai atkreipėme dėmesį į žodį „išskirtinis“ ir su Godos pagalba sukūrėme tikrai išskirtinį savo stilių. Taip pat pasirinkome visiškai ne moterišką automobilį – didelį juodą S klasės „Mercedes-Benz“. Važiuoti juo tokio tipo varžybose bus savotiškas iššūkis“, – pasakojo komandos vairuotoja Aistė Antanaitytė-Matukaitė. „Daugiausiai dėmesio ir laiko skyriau glaustinukių maketavimui bei gamybai. Tai visiškai unikalūs, vienetiniai „bodžiukai“, sukurti pagal komandos rėmėjų „Dynami:t Energy“ prekės ženklą. Kadangi lenktynės tikrai įtemptos ir trunka apie 8 valandas, svarbu buvo ne tik grožis, bet ir patogumas. Visus pageidavimus įgyvendinti pavyko puikiai. Šiam išskirtiniam automobilių sporto renginiui merginoms pasiūliau patrakusių „Black Swan“ įvaizdį. Šiek tiek agresyvus, tačiau kartu ir paslaptingas bei nuotaikingas“, – papasakojo G. Alijeva.  Komandos merginos jau daugelį metų vienaip ar kitaip susijusios su automobilių sportu šį kartą nuspręndė susivienyti ir išmėginti savo jėgas naujame amplua. „Dynami:t Energy Ladies“: ketverius metus aktyviai automobilių sporte esanti, daugkartinė „Eneos 1006 km“ lenktynių dalyvė ir prizininkė A. Antanaitytė- Matukaitė, dainininkė, įvairių TV projektų dalyvė Karolina Juškaitė, Kauno autoklubo direktoriaus pavaduotoja Kristina Kleinauskė bei su savo vyru „Speed Styling“ prekės ženklą puoselėjanti Brigita Kūlokienė. Merginos varžyboms pasirinko itin nemoterišką automobilį milžinišką 1997 metų gamybos S klasės „Mercedes-Benz“ limuziną. „Šis automobilis – tikra klasika. Išskirtinės ne tik formos, dydis, bet ir charakteris. Retas kuris už šio automobilio vairo tikisi pamatysi moterį, tačiau prisipažinsiu, kad važiuodama juo gatvėmis sulaukiu ypatingai daug smagių žmonių reakcijų, šypsenų ir nykščių į viršų“, – juokėsi A. Antanaitytė- Matukaitė. „Tikslai labai paprasti – turiningai ir smagiai praleisti laisvalaikį, pasisemti naujos patirties, pagilinti žinias. Bus puiki treniruotė ir automobilių sporto sezono atidarymas. Kiekvienam linkime turėti hobi, o jei dar jo neturite- junkitės prie mūsų“, – choru atsakė „Dynami:t Energy Ladies“ ketveriukė.