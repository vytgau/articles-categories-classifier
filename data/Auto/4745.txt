Lietuvoje vos paskelbę apie savo dalyvavimą, abu sportininkai jau kitą dieną išskrido į Prancūzijos Žydrąją pakrantę, kad susipažintų su vietiniais keliais ir tinkamai pasiruoštų lenktynėms. „Nors pažvelgus kalendorių atrodo, kad lenktynės dar toli, visgi darbų yra daug ir jau dabar praktiškai neturim kada ilsėtis. Beveik savaitę praleidom Monako apylinkėse, susirašinėjom stenogramas, pratinomės prie šių apylinkių kelių konfigūracijos“, – pasakoja D. Jocius. Keletą dienų pasivažinėjęs po Monako apylinkes D. Jocius sakė suprantąs, kodėl iki šiol niekas iš lietuvių nesiveržė į šias lenktynes. Jos ne veltui vadinamos vienomis sunkiausių ir labiausiai nenuspėjamų klasikinio ralio lenktynių pasaulyje. „Dabar į Monte Karlo ralio dalyvius žiūrėsiu su dar didesne pagarba. Mūsų laukia labai didelis iššūkis ir sunkus darbas. Greičio ruožuose kelio sąlygos kinta tiesiog kas kelis šimtus metrų. Kalnuoto kelio apačioje šviečia saulė ir gali būti daugiau kaip 10 laipsnių šilumos, kelio danga visiškai sausa ir galima lenktyniauti su „Slick“ tipo padangomis.  Tačiau vos po kelių kilometrų, pasisukus į kitą kalno pusę kelias staiga pasidaro šlapias ir jau reikia ieškoti sukibimo. Dar po kelių kilometrų sukibimo visai nelieka, nes kelio danga pasidengia ledu ar net sniegu. Pradėjus leisti žemyn viskas kartojasi atvirkštine tvarka. Ir visa tai viename greičio ruože!“ – stebisi D. Jocius. Sportininkams didžiausias galvosūkis bus kokias padangas pasirinkti ir kaip tai padaryti teisingiausiai. Faktas, kad tai bus loterija visiems dalyviams, tačiau lietuviai su tokiomis neįprastomis sąlygomis susidurs pirmą kartą. Negana to, kai kuriuose kelio ruožuose visiškai nėra atitvarų ir bet kokia klaida gali kainuoti labai brangiai, todėl teks važiuoti ne tik greitai, bet ir itin atsargiai. „Pakanka suklysti ir nuslysti į šoną vos keliolika centimetrų ir Tavęs laukia kelių šimtų metrų skardis. Net susirašinėjant stenogramą paprastu automobiliu ir pagal Kelių Eismo taisykles buvo nejauku, o važiuojant sportiniu režimu bus daug pavojingiau“, – pasakoja D. Jocius. Sunkias treniruotes vainikavo ir maloni akimirka. D. Jocius ir D. Zvicevičius vieni pirmųjų pateikė paraišką dalyvauti lenktynėse. Kadangi ekipažas kaip tik tuo metu treniravosi netoliese, paraišką abu lenktynininkai nutarė ne nusiųsti el. paštu, bet įteikti asmeniškai. „Tai buvo nepakartojamas jausmas – apsilankyti legendiniame „Autoclub de Monaco“, kuriame jau beveik šimtmetį lankėsi turbūt visi žinomiausi pasaulio lenktynininkai“, – sako D. Jociaus šturmanas D. Zvicevičius. Per treniruotes lenktynininkai susidūrė su neįprastu reiškiniu – užgulusiomis ausimis. „Niekada neturėjau tokios problemos, dažnai skraidau, turiu piloto teises. Tačiau kai slėgis keičiasi keletą kartų viename greičio ruože, man pradeda smarkiai skaudėti ausis, sunkiai girdžiu. Neįsivaizduoju, kaip reikės prie to adaptuotis. O per tris lenktynių dienas juk laukia net 17 greičio ruožų“, – sakė D. Jocius. „Ne pirmą kartą esu Monake, ne pirmą kartą važinėju šio regiono keliais, bet tik po treniruočių supratau koks iššūkis mūsų laukia. Vos per kelis greičio ruožus prirašiau net tris sąsiuvinius stenogramų. Buvo tokių vietų, kur kelis kilometrus nėra nei vienos tiesiosios, tik posūkiai, tad skaityti stenogramą ir laiku pateikti vairuotojui teisingą informaciją nebus lengva. Kai kurių vietų greičio ruožuose net nenoriu matyti – skardis prie pat, atitvarų jokių. Bus įdomu“, – šypsosi D. Zvicevičius. Lenktynininkų laukia ne tik itin pavojingi greičio ruožai, bet ir didžiuliai pervažiavimai tarp jų. Kai kuriuos greičio ruožus skiria net keli šimtai kilometrų. Tai bus neabejotinai sunkiausias ralis „MVP Racing“ komandos lenktynininkų D. Jociaus ir D. Zvicevičiaus karjeroje.