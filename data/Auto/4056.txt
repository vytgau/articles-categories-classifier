Kaip tvirtina vienas iš „Shell“ vadovų Johnas Abbottas, dar šiais metais akumuliatorių įkrovimo paslauga bus pasiūlyta „Shell“ degalinėse Didžiojoje Britanijoje ir Nyderlanduose – vietinės bendrovės rinkos ribose. Prancūzijos įmonės „Total“ atstovai sakė taip pat svarstantys galimybę įrengti įkrovimo stotelių keliose šalies degalinėse. Italijos bendrovė „Eni“ tokias paslaugas jau teikia kai kuriose gimtosios šalies ir Vidurio Europos degalinėse. Į elektros energija varomas transporto priemones neretai žvelgiama kaip į didžiulę grėsmę naftos pramonei – juk joms išpopuliarėjus gali gerokai sumažėti naftos poreikis. Vis dėlto J. Abbottas įsitikinęs, kad praeis ne vienas dešimtmetis, kol bus išstumti benzinu varomi automobiliai. J. Abbottas mano, kad „Shell“ gali turėti komercinės naudos dėl šiuo metu palaipsniui didėjančio elektrinių automobilių skaičiaus. Juk elektromobilių vairuotojams vis prireikia net pusvalandžiui sustoti įkroviklių punktuose. „Svarstome, kad akumuliatorių įkroviklius būtų galima įrengti ne vien minėtose šalyse, – „Financial Times“ sake J. Abbottas. – Laukdami, kol bus įkrautas automobilio akumuliatorius, vairuotojai juk gali išgerti puodelį kavos arba užkąsti.“ „Shell“ atstovas nenurodė, kiek tiksliai degalinių bus aprūpintos akumuliatorių įkrovikliais, tačiau paminėjo, kad daugiausia jų bus miesto teritorijose, be to, nurodė, kad Jungtinėje Karalystėje pirmieji įkrovikliai bus sumontuoti išties greitai. Tai, kad elektra varomos transporto priemonės rikiuosis „Shell“ degalinėse, pasaulinėms, o ypač Europos naftos bendrovėms turėtų būti pakankamas įrodymas, jog verslą nori nenori teks pakoreguoti atsižvelgiant į perėjimą nuo tradicinio iškastinio kuro prie mažaanglių energijos šaltinių. Pelno „Shell“, žinoma, tikisi ne vien iš prekybos sumuštiniais, kurie būtų siūlomi „Tesla“ automobilių savininkams. Bendrovė svarsto, kokios tiesioginės naudos galėtų turėti prisijungdama prie benzino pakaitalų pasiūlos projektų. Ne veltui „Shell“ priklauso konsorciumui, kurio planuose – 400 vandenilio degalinių tinklas Vokietijoje. Be to, „Shell“ yra didžiausios pasaulyje iš cukranendrių gaminamą bioetanolį tiekiančios įmonės partnerė.