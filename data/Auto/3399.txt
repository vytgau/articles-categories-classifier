Pasak Lietuvos motociklų sporto federacijos motokroso komisijos ir prezidento Virginijaus Visockio, po eksperimentavimo 2016 metais, nutarta grįžti prie dviejų dienų varžybų etapo. „Praėjusiais metais čempionato etapas buvo skeliamas į dvi dalis. Vieną dieną pasirinktoje varžybų trasoje varžėsi vienos klasės, kitą dieną kitoje trasoje – kitų klasių sportininkai. Visgi šiais metais nutarta grįžti prie įprasto formato – dviejų dienų čempionato etapų. Tuo siekiama tiek čempionato dalyviams, tiek žiūrovams sukurti jaukią atmosferą, skatinti bendravimą tarp sportininkų, komandų, sudaryti visas sąlygas pasidalinti savo patirtimi, įspūdžiais“, – sakė V. Visockis. Jo teigimu, panašiai varžybos vyksta ir Europos, ir pasaulio motokroso čempionatuose. Tik ten pirmąją dieną vyksta treniruotės ir atrankos važiavimai, o antrąją – finaliniai važiavimai. Šiemet Lietuvos motokroso čempionate sportininkai varžysis net 19 klasių: „50“, „65“, „85“, „125“, „MX1“, „MX1 pradedantieji“, „MX2“, „MX2 pradedantieji“, „750s/p“, „750s/p veteranai“, „Quad“, „Quad M“, „Quad Veteranai“, „Quad Moterys“, „Moterys“, „Veteranai“ ir mėgėjai „MX1 M“ ir „MX2 M“. Iš jų čempionai paaiškės rugsėjo mėnesį, pasibaigus penktam čempionato etapui. Balandžio 22-23 dienomis sportininkai susitiks pirmajame Lietuvos motokroso čempionato etape, kuris vyks Vilniuje, Pagirių motokroso trasoje. Ši trasa sportininkų yra vertinama kaip sudėtinga, klampi, turinti daug smėlio, žvyro, vietomis ir nemažų akmenų. Linkusi dulkėti, tačiau įsikūrusi gražiame pušyne, buvusiame karjere, dėlto yra mėgstama ne tik dalyvių, bet ir čempionato žiūrovų. Antrasis lietuviško motokroso čempionato etapas šios sporto šakos dalyvius bei gerbėjus gegužės 13-14 dienomis pakvies po ilgos pertraukos į motokroso čempionato žemėlapį sugrįžusią motociklų kroso trasą, esančią Šiaulių rajone, Aleksandrijoje. Beje, pastarojoje trasoje prieš septynerius metus vyko Europos čempionatas. Birželio 17-18 dienomis sportininkai varžysis tradicija tapusioje motokroso trasoje Pakruojo rajone, Petrašiūnuose, kuri pasižymi ypatingai gražiu kraštovaizdžiu, kietu gruntu, aukštais kalnais ir nuokalnėmis, yra įsikūrusi dolomito karjero teritorijoje, o motokroso sportininkai ją vertina kaip labai greitą trasą. Liepos 15-16 dienomis priešpaskutiniame Lietuvos čempionato etape motociklų kroso dalyviai jėgas išbandys Rokiškyje, Ruopiškio motokroso trasoje, o nugalėtojai paaiškės rugsėjo 9-10 dienomis Panevėžio motokroso trasoje. Praėjusiais metais „MX1“ klasėje čempionu tapo Vytautas Bučas, kuris šiemet čempionate nedalyvaus dėl patirtos traumos varžybų metu, o „MX2“ klasėje pirmąją vietą iškovojo Dovydas Karka. „125“ klasėje nepralenkiamas buvo svečias iš Latvijos – Tomas Babris, o „85“ grupėje aukštus rezultatus pademonstravo lietuvis Nojus Gasiūnas. Tuo tarpu „65“ grupėje nepralenkiami vėl buvo svečiai. Pirmąją vietą pastarojoje klasėje užėmė latvis Karlis Reisulis, aplenkęs antroje vietoje likusį savo brolį. O „50“ klasėje ant aukščiausios pakylos lipo Tomas Saicanis, antroje vietoje palikęs lietuvį Marių Adomaitį.