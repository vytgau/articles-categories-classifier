Iš viso vasario 5-11 dienomis virtualių lenktynių čempionato karavanas įveikė 1000 km ir aplankė centrines Alytaus, Marijampolės, Tauragės, Mažeikių, Šiaulių bei Panevėžio aikštes. Čempionato atributika papuoštoje vilkiko puspriekabėje buvo sumontuoti du lenktynių simuliatoriai. Per šias dienas keliaujančiame čempionate sudalyvavo kiek daugiau nei pusantro šimto dalyvių. Daugelis prisipažino, kad tokią profesionalią įrangą mato pirmąkart, mat namuose naudoja mėgėjiškus vairus ir paminas. Vis dėlto šiaulietis Tautvydas Samuilis profesionaliuose simuliatoriuose pasijautė kaip namuose. Po dviejų bandymų jis „įvažiavo“ 1:13.685 min. ir šovė į šeštąją atrankos etapo vietą. Tiesa, ilgai čia jis neužsibuvo, nes atranka toliau sėkmingai vyko ir kituose miestuose. Teoriškai kalbant, jei ji pasibaigtų šiandien, T. Samuilis su savo dabar užimama dešimta vieta keliautų į kitą etapą. Šimtai dalyvių ir vienas patekęs tarp greičiausių. Panašu, kad „Neste Dream 2 Drive“ čempionato karavanas savo tikslą pasiekė. Be jokios abejonės to nebūtų pavykę be stipraus užnugario. Visai savaitei „Neste Dream 2 Drive“ čempionato karavanui vilkiką ir puspriekabę suteikė logistikos įmonė „Girteka Logistics“. Kaip pasakoja kompanijos Transporto veiklos direktorius Donatas Načajus, jie taip pat nusprendė savo vairuotojus tobulinti pasitelkiant simuliatorius, todėl sprendimas būti „Neste Dream 2 Drive“ čempionato partneriais buvo labai organiškas.  „Šiandien esančios virtualios technologijos ir fiziniai simuliatorių sprendimai leidžia išbandyti realias sąlygas sąlyginai pigiai ir visiškai saugiai. Mūsų įmonės vairuotojai taip pat tobulės simuliatorių pagalba, kuriuos netrukus turėsime savo mokymo centre. Džiaugiamės, kad su „Neste Dream 2 Drive“ komanda ne tik apsikeitėme patirtimi, bet ir prisidedame prie to, kad keliuose važinėtų viskam pasiruošę vairuotojai“, – sakė D. Načajus. Primename, kad po atrankos 16 greičiausiųjų pateks į du atkrentamuosius „Neste Dream 2 Drive“ čempionato pusfinalio etapus. Jie vyks balandžio 14-15 d. Kaune. Po jų aštuoni daugiausiai taškų surinkę dalyviai pateks į finalą. Jis susidės iš trijų etapų skirtingose trasose.  Greičiausiųjų aštuntukas susirungs Kaune balandžio 22, 29 ir gegužės 13 dienomis. Daugiausiai taškų surinkęs lenktynininkas oficialiai taps naujuoju Lietuvos virtualių žiedinių lenktynių „Neste Dream 2 Drive“ čempionu. Kartu su prizu jis gaus lenktynininko licenciją, visą lenktynėms reikalingą aprangą, asmenines automobilių sporto trenerio Jono Dereškevičiaus pamokas ir vietą profesionalioje lenktynių komandoje „Tauras racing“. Kartu su ja ir greitu „Volkswagen Sciroco“ automobiliu naujasis virtualių lenktynių čempionas dalyvaus svarbiausiose šių metų Baltijos šalių lenktynėse.