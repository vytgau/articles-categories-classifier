Elektriniai bolidai jau skinasi kelią į lenktynių trasas. Štai FIA dar prieš trejetą metų palaimino „Formula E“ čempionatą, elektrinių motociklų žiedinių lenktynių era prasidėjo dar anksčiau, 2009-ais metais, kai legendinėse „Isle of Man TT“ lenktynėse startavo atskira elektrinių motociklų klasė. Elektrinių motociklų potencialą puikiai suvokė Lietuvos kartingo bendruomenei puikiai žinomas žmogus Andrius Stepanavičius, kuris šiais metais į mūsų šalį atvežė elektrinius „KTM Freeride E-SM“ supermoto motociklus, skirtus važiuoti keliu ir lengva bekele. Dabar jų galimybes netoli sostinės įsikūrusiame „E.Power Park“, kurio pagrindinė idėja yra vien elektrinės pramogos, gali išbandyti kiekvienas norintis. „Įsitikinusiems, kad niekada neišdrįs sėsti ant motociklo, galiu garantuoti: KTM elektra varomam motociklui atsispirti neįmanoma. Jis, kaip ir visos elektra varomos priemonės, labai paprastai valdomas, mat neturi sankabos, nereikia galvoti, kada perjungti bėgį, kaip švelniai atleisti sankabos svirtelę, nėra „kojinio“ užvedimo, stabdžių svirtelės sumontuotos ant vairo kaip dviratyje, nėra jokio blaškančio triukšmo, tad telieka susitelkti į važiavimą ir šturmuoti trasos viražus“, – aiškino A. Stepanavičius. Beje, elektros ir greičio derinių kokteilis kartingo aistruolį viliojo jau senokai. Tad dar pernykštį pavasarį jis rimtai nusprendė imtis elektrinių gokartų. „Jų 8 kW variklio galios užteks ir patyrusiems adrenalino ieškotojams – 80 km/val. greitį jie pasiekia vos per 6 sekundes. Na, o mokyti mažuosius lenktynininkus jie irgi yra itin patogūs ir saugūs. Juose yra ir saugos diržai, ir saugos lankas virš krėslo, pirmųjų pasibandymų trasoje metu galima riboti karto galią. Be to, juos daug paprasčiau valdyti, nei analogišką benzininę techniką. Tačiau tai buvo tik pradžia. Nes mano vizija buvo ne tik kartai, bet ir kitos elektra varomos transporto priemonės. Tad šiais metais mūsų parkas pasipildė labai rimtais elektriniais motociklais. Tokios „adrenalino mašinos“ švarios, nekelia jokio akustinio diskomforto. Ir tai mus ganėtinai svarbu. Juk mes esame įsikūrę šalia Trakų plento, visiems automanams puikiai žinomoje aikštelėje šalia „Pilialaukio“ restorano, tad naudodami tik elektrinius kartus ir motociklus mes nesukeliame jokių nepatogumų aplinkiniams,“ – savo pastebėjimais dalinasi „E. Power Park“ įkūrėjas A. Stepanavičius. 