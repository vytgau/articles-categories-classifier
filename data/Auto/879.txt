Nors bendras pardavimų lygis padidėjo, pardavimai Kinijoje ir Pietryčių Azijoje smuktelėjo. PSA pernai visame pasaulyje pardavė 3,63 mln. automobilių ir jau antrus metus iš eilės nusileido konkurentei „Renault“, pardavusiai 3,76 mln. automobilių. Neskaičiuojant „Opel“ ir „Vauxhall“, kurias PSA iš „General Motors“ nusipirko pernai, pardavimai ūgtelėjo tik 2,6 proc. „Peugeot“ markės automobilių pardavimai šoktelėjo 10,4 proc. Daugiausia tam įtakos turėjo sėkminga prekyba visureigių modeliais. O „Citroen“ markės automobilių pardavimai sumažėjo 7,5 proc. Kinijoje – didžiausioje pasaulyje automobilių rinkoje – ir Pietryčių Azijoje PSA pardavimai smuko 37,4 proc. iki 387 tūkst. vienetų. Tuo tarpu Artimuosiuose Rytuose pardavimai šoko 54,4 proc. iki 592 tūkst. automobilių. Daugiausia tam įtakos turėjo geri pardavimai Irane, pažymėjo kompanija.