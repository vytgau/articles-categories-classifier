Itin gražią balandžio 7 dieną grybų sostinėje startavo „Eolto slalomo taurės 2018“ serijos varžybos, kuriose numatyta penki etapai skirtinguose Lietuvos miestuose. Daugiau nei 2 km ilgio trasa Varėnos ASK klubas slalomo dalyviams paruošė puikią, daugiau nei 2 kilometrų ilgio trasą, besidriekiančią miesto gatvėmis ir aikštelėmis. Trasa buvo ir greita, ir klastinga. Čia buvo daug vietų, kur teko pamankštinti ne tik dešinės kojos raumenis, spaudžiant akceleratoriaus pedalą iki dugno, bet kaip reikiant padirbėti ir rankomis bei galva, pasirenkant geriausias trajektorijas. Lengva nebuvo tikrai. Smagu – labai! Varžybų seriją kuruojantis „Kauno Autoklubas“ išdalino daugiau nei pusšimtį starto numerių, o dalyviai susirungė šešiose skirtingose klasėse. Iškart po starto, trasoje visų laukė trumpas pasisukiojimas aplink išrikiuotas statines, tuomet 90 laipsnių dešinys posūkis į gatvę, o spėjus pakankamai įsibėgėti – vėl teko stabdyti prieš tokio paties aštrumo posūkį į kairę. Po jo sekė vėl ilga tiesioji su gale esančiu dar vienu 90 laipsnių posūkiu į kairę, o po to iškart į dešinę, į dar vieną aikštelę su statinėmis. Tai buvo karščiausia varžybų vieta! Dalyviai šioje vietoje turėjo paplušėti vairu, o gausiai susirinkusiems žiūrovams neliko nieko kito, kaip tik ploti, rėkti ir grožėtis sportininkų manevrais. Galiniais ratais varomų automobilių vairuotojai kaip reikiant įkaitino šios aikštelės asfaltą slysdami šonu, o aplink pačiame aikštelės viduryje esančią statinę – apsukdami dar ir po „saulutę“. Po manevrų aikštelėje, laukė labai klastingas, dešinys posūkis iš jos. Tuomet trumpas įsibėgėjimas ir dar viena klastinga posūkių sekcija, kurią sėkmingai pavyko pralėkti ne visiems. Tada – ilga tiesioji ir dar vienas beveik pilnas trasos ratas. Varžybų dalyviai vienas po kito gyrė tokią smagią ir greitą slalomo trasą, kuriai įveikti, priklausomai nuo automobilio ir sportininko galimybių, reikėjo nuo dviejų iki beveik trijų minučių. Kiekvienas dalyvis turėjo po tris važiavimus, iš kurių dviejų geriausių suma buvo fiksuojama kaip pasiektas rezultatas. Ir nors trasa buvo ilga, o važiavimų susidarė virš 150, tačiau itin puikiai suorganizuotos varžybos neužsitęsė.  Jaunių klasė Varžybas pradėjo jauniausieji dalyviai, gimę 2001 metais ir jaunesni. Jų buvo du – tai Marijus Giržadas su „Honda Civic“ ir Nojus Petrušis su „VW Polo“. Susumavus dviejų geriausių važiavimų rezultatus ant pirmojo nugalėtojų pakylos laiptelio lipo M. Giržadas, aplenkęs savo varžovą 16 sekundžių. Bendra jo dviejų geriausių važiavimų suma buvo 4 min. 58 sek. Moterų klasė Moterų klasėje startavo tik viena dalyvė – Olga Židovlenkova su keturiais ratais varoma „Audi TT“. Jos dviejų geriausių važiavimų rezultatas buvo 4 min. 44 sek. Be to, Olga dar varžėsi ir kitose klasėse: AWD ir Laisvojoje. FWD klasė Priekiniais ratais varomų automobilių klasėje susirungė 11 dalyvių. Čia užvirė bekompromisė kova, kurios gale trys greičiausieji tilpo vos į 0,57 sek. tarpelį. Nors geriausią vieno važiavimo rezultatą užfiksavo Mindaugas Jankauskas su „Honda CRX“ (2 min. 6,84 sek.), tačiau bendroje įskaitoje jis liko trečias. Jo dviejų geriausių važiavimų rezultatas – 4 min. 16,57 sek. Pirmas čia buvo Marijus Viniarskas su „Renault Clio“, kurio rezultatas 4 min. 16 sek. Antroje vietoje liko taip pat „Clio“ vairavęs Mindaugas Kanapickas, kuriam iki pirmos vietos pritrūko vos 0,3 sek. RWD klasė Galiniais ratais varomų automobilių klasėje susitiko net 16 sportininkų. Keturiolika jų vairavo BMW markės automobilius, vienas jų sėdo prie VAZ vairo bei dar vienas – prie „Porsche 911“. Žiūrovai džiaugėsi išvydę tokią techniką, o jų vairuotojams negailėjo plojimų. Dėl pirmosios pozicijos čia taip pat vyko labai įtempta kova, kurią per plauką laimėjo Julius Povilauskas su trečios serijos BMW. Jis užfiksavo geriausią šios klasės trasos įveikimo laiką – 2 min. 4,92 sek., o jo bendras rezultatas buvo 4 min. 11,10 sek. Vos 0,61 sek. nuo jo atsiliko ir antrąją vietą užėmė Renatas Pulkinas su trečios serijos BMW. Ant trečiojo prizininkų pakylos laiptelio lipo Darius Sukackas, vairavęs ryškiai raudoną „BMW E36“. Jo rezultatas 4 min. 16,36 sek. AWD klasė AWD klasės dalyvių buvo penki. Čia niekam vilčių nepaliko Dainius Sukackas su „Subaru Impreza“. Tiesa, jis pirmajame važiavime padarė klaidą ir kliudęs šaligatvio bortelį pakoregavo galinio dešinės pusės rato padėtį. Ratas išvirto į vidinę pusę, bet tai nė kiek nesutrukdė Dainiui – jis demonstravo beprotišką tempą, užfiksuodamas ir geriausią visos dienos trasos įveikimo laiką – 2 min. 3,01 sek. Bendras jo rezultatas – 4 min. 8,85 sek. Antroje vietoje likusį Darių Turauską su „Audi“, jis pranoko beveik 9 sekundes. Trečias liko Alanas Verbickas su geltona „Audi S3“, atsilikęs dar 18 sekundžių. Laisva klasė Laisvoje klasėje galėjo startuoti visi norintys, taigi čia dalyvių buvo gausiausiai – devyniolika. Kova dėl pirmos vietos vyko tarp dviejų BMW ir vieno „Subaru“. Pastarojo vairuotojas D. Sukackas liko antras. Taip, jis su ta pačia, vieną kreivą ratą turinčia „Impreza“ puikiai sugebėjo pasirodyti dar ir šioje įskaitoje. Automobilis puikiai atlaikė visus važiavimus. Iki pirmos vietos jam pritrūko 2,23 sek. Užfiksavęs 4 min. 8,40 sek. rezultatą, pirmas šioje klasėje buvo RWD klasės nugalėtojas J. Povilauskas su BMW. Trečiąją vietą užėmė R. Pulkinas (BMW), kuriam iki antros vietos pritrūko vos 0,81 sek. Šou žiūrovams Pasibaigus visų klasių važiavimams, kaip ir priklauso, įvyko nugalėtojų apdovanojimai. Tačiau prieš jų pradžią, pagrindinėje trasos aikštelėje, dalyviai atidavė paskutinę duoklę gausiai susirinkusiems žiūrovams. Visi norintys galėjo atlikti trumpą, laisvo stiliaus programą ir aplink išrikiuotas statines pasvilinti padangas arba tiesiog ramiai pravažiuoti, padėkojant žiūrovams už ovacijas ir šiltą palaikymą varžybų metu. Antras etapas Antrasis „Eolto slalomo taurės 2018“ etapas vyks balandžio 22 dieną Jurbarke. Varėnoje vykusių varžybų prizininkai šiame etape turi teisę startuoti nemokamai.