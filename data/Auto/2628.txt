„Šaligatvį pradėjome atnaujinti prie Eigulių kapinių, čia takas bus perasfaltuojamas ir praplatinamas. Dviratininkai juo galės nuvažiuoti iki Šiaurės prospekto ir Jonavos gatvės sankirtos, kur pervažiavę gatvę naujuoju taku galės nesunkiai pasiekti Santakos parką ar kitas miesto vietas“, – teigė Kauno savivaldybės administracijos direktoriaus pavaduotojas Vilius Šiliauskas. Jonavos gatvėje sutrupėjęs gatvės šaligatvio asfaltas bus „nuskustas“ ir paklojama nauja, kokybiška tako danga. Naująjį taką klojančios bendrovės „Kauno keliai“ atstovų teigimu, darbai vyksta maksimaliu tempu ir turėtų būti užbaigti iki rugpjūčio. Išsprendė problemą Visai neseniai dviratininkų galvos skausmą, kaip nuo Jonavos gatvėje įsikūrusio Kauno kempingo nusigauti į Kleboniškio mišką, išsprendė nauja jungtis. 400 metrų ilgio asfaltuotas takas pakeitė iki tol krūmokšniais apaugusį nesvetingą šaligatvį, o dviratininkų saugumą užtikrina netoli tilto įrengta saugi perėja su įspėjamaisiais ženklais. Šįmet Kauno dviračių žemėlapis pasipildys dar vienu nauju dviračių taku Aleksote. Šiuolaikiškai įrengtas takas Veiverių gatvėje bus skirtas tik dviračiams, o greta jo bus paklotas siauresnis pėsčiųjų takas. Draugiški dviratininkams taps ir Vytauto prospekto šaligatviai, kur jau keletą mėnesių klojamos naujos šaligatvio plytelės. Prasidėjo revoliucija Praėjusios savaitės pabaigoje Kaunas paskelbė pradedantis dviračių revoliuciją. Jos metu Kaunas sieks tapti pirmuoju miestu Baltijos šalyse, visiškai pritaikytu dviratininkams. Pristatyta dviračių revoliucija iš pradžių apims centrinę Kauno miesto dalį – visos jos gatvės bus pritaikytos dviračiams. Vėliau bus einama ir į kitus miesto rajonus. „Šiuo metu dviračiais kaip transporto priemone reguliariai naudojasi apie 3 tūkst. kauniečių. Kaunas turi konkretų tikslą – per artimiausius trejus metus šį skaičių padidinti 5 kartus. Revoliucija prasideda nuo miesto centro, kuris bus visiškai pritaikytas dviračiams. Vėliau žengsime ir į kitus miesto rajonus“, – teigė Kauno miesto vicemeras Povilas Mačiulis.