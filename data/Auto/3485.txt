Kaip rašoma pranešime žiniasklaidai, tarp gausaus sportininkų būrio buvo nemažai Lietuvos atstovų: Saulius Stankus, Nerimantas Jucius, Domantas Jazdauskas, Matas Skodžius, Arnas Vedlūga, Erlandas Mackonis bei daugelis kitų. Geriausius rezultatus iš lietuvių parodė 50 kubinių centimetrų klasėje važiavęs M. Skodžius, užėmęs trečiąją vietą, bei 85 kubinių centimetrų klasėje važiavęs E. Mackonis, antrame važiavime tarp bendraamžių parodęs geriausią trasos įveikimo laiką (2:22.124) ir bendroje įskaitoje iškovojęs trečiąją vietą. Pastarąjį sportininką pavyko pakalbinti trasoje. - Varžybos vyko Liepojoje, „Lauma“ trasoje. Trasa garsėja savo sudėtingumu ir labai klampiu smėliu. Gal galėtum pasidalinti įspūdžiais apie šią trasą? Trasa išties labai sudėtinga. Lietuvoje tokių trasų nėra. Tai buvo pati sudėtingiausia trasa, kokioje esu važiavęs. Ji reikalauja labai daug jėgų ir ištvermės. Be gero fizinio pasirengimo ten neįmanoma pasiekti aukštų rezultatų. Klampus smėlis ir didelės duobės gerokai išvargino. - Pirmame važiavime likai ketvirtas, antrame finišą kirtai antras. Kas nenusisekė pirmame važiavime ir ko pritrūko iki pergalės antrame? Pirmame važiavime startavau iš trečios pozicijos. Priekyje atsidūrė sportininkas, kuris važiavo labai nestabiliai ir savo manevrais trukdė jį aplenkti. Todėl pirmose vietose važiavę sportininkai labai atitrūko ir man nebepakako laiko juos pasivyti bei aplenkti.  Antrame važiavime labai nenusisekė startas. Tačiau pavyko pasivyti pirmoje pozicijoje važiavusį sportininką. Gaila, kad trasa antrame važiavime buvo dar sudėtingesnė, su gilesnėmis duobėmis. Ji mane dar labiau išvargino ir finišuoti pirmam man paprasčiausiai nebepakako jėgų. Todėl likau antras. - Latvijos varžybose važiavai individualiai. Kaip bus Lietuvoje – taip pat važiuosi individualiai ar atstovausi kokiai nors komandai? Turiu keletą pasiūlymų. Tačiau vis dar vyksta derybos. Dėl to plačiau komentuoti dar nenorėčiau. Manau pirmajame Lietuvos čempionato etape jau viskas bus aišku. - Kokiose artimiausiose varžybose galėsime pamatyti tave važiuojantį? Kitos varžybos vėl vyks Latvijoje, Kegume, balandžio 9 dieną. Pirmosios varžybos Lietuvoje bus balandžio 22-23 dienomis Vilniaus Pagirių motokroso trasoje. Tai bus pirmasis Lietuvos čempionato etapas. - Kokie tavo artimiausi ateities planai? Šių metų pagrindinis planas sudalyvauti Europos čempionato varžybose Lenkijoje, Latvijoje, Ukrainoje, Rusijoje ir čempionato finaliniame etape Čekijoje. Taip pat startuosiu Lietuvos bei Latvijos čempionatuose. Taip pat norėčiau sudalyvauti Estijoje vyksiančiose pasaulio varžybose. Kitais metais labai norėčiau dalyvauti Vokietijoje vyksiančiame ADAC čempionate. Tai labai aukšto lygio varžybos.