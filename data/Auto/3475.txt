Galbūt teko girdėti, kad nuo nuolatinių pastangų įsiminti įvairių miestų gatves bei orientyrus pakinta tam tikra Londono taksi vairuotojų smegenų sritis? Pasirodo, jokio darbo negaunančios smegenys taip pat keičiasi, tik į priešingą pusę, rašo thetruthaboutcars.com. Specialistai iš Londono universiteto koledžo nustatė, kad vairuotojams įsukus į nepažįstamas gatves arba, kai reikia apsispręsti, kur važiuoti, kaipmat suaktyvėja hipokampo (už atmintį ir orientaciją erdvėje atsakingos galvos smegenų srities) ir prefrontalinės galvos smegenų srities (atsakingos už sprendimų priėmimą) veikla. Deja, tų, kurie į pagalbą tokiu atveju pasitelkia navigacijos sistemą, smegenys nė kiek nesuaktyvėja. Specialistai stebėjo 24 eksperimente sutikusių dalyvauti savanorių smegenis. Tyrimo dalyviai turėjo važiuoti Londono gatvėmis. Kartais jiems būdavo nurodoma, kaip pasiekti kelionės tikslą, o kartais maršrutą tekdavo aiškintis patiems. Pastarieji kelionės tikslą galėjo pasiekti laiku, bet ši užduotis jiems kainavo labai daug pastangų ir energijos. „Gauti rezultatai atitinka modelius, pagal kuriuos hipokampo veikla padeda planuoti galimus kelionių maršrutus, o prefrontalinėje smegenų srityje vykstantys procesai leidžia apsispręsti, kurį maršrutą pasirinkti, kad pasiektume kelionės tikslą, – sakė pagrindinės laboratorijos mokslo vadovas Hugo Spiersas. – Jei naudojame prietaisą, nurodantį, kur važiuoti, šios galvos smegenų sritys apskritai nereaguoja į regimą gatvės vaizdą, kitaip sakant, smegenys visiškai nesidomi gatvėmis, kuriomis važiuojame.“ Anot H. Spierso, minėtos smegenų sritys treniruojamas ir tada, kai, pavyzdžiui, pasiklystame. Vadinasi, pilkoji masė verčiama dirbti, net jei esame susinervinę ar išmušti iš vėžių. Žinoma, pasitelkę elektroninę navigacijos sistemą ir leidę smegenims ilsėtis, o galop – aptingti, išvengiate stresinių situacijų, su kuriomis susidurtumėte klaidžiodami nepažįstamomis gatvėmis. Kai kuriose vietose įsijungus GPS pavyksta net valanda sutrumpinti kelionę. Tačiau egzistuoja ir kita medalio pusė: jei be perstojo naudositės navigacijos sistema, niekada nesugebėsite patys, be GPS pagalbos, susiorientuoti kokioje nors painioje miesto dalyje, o priekinė smegenų dalis ims vis labiau priminti gabalėlį kramtomosios gumos.