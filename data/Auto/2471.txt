Pagrindinis importuojamų transporto priemonių patikrinimo tikslas – aplinkosauginis. Siekiama užtikrinti, kad į Lietuvos teritoriją naudoti automobiliai nebūtų importuojami kaip atliekos, kuriomis vėliau būtų galima atsikratyti neteisėtais būdais. Antras tikslas – saugumas, kai iš naudotų automobilių dalių, t.y. atliekų, surenkamos naujos transporto priemonės ir parduodamos rinkoje. „Muitinės departamentas šiemet pradėjo taikyti tvarką, kurios esmė – paprasta. Netinkami eksploatuoti automobiliai yra atlieka, todėl nereikia apgaudinėti pirkėjų, kad prikeltas „skenduolis“ ar „frankenšteinas“ yra patikimas automobilis“, – sako aplinkos ministras Kęstutis Navickas. Dar 2011 metais Europos Komisijos nustatytus aplinkosaugos kriterijus naudotiems automobiliams Lietuva patvirtino 2016 m. Taigi naudotų automobilių importuotojų verslo atstovai turėjo net šešerius metus susipažinti su dabar pradėta taikyti tvarka: prievole dokumentuose nurodyti, ar vežamas automobilis yra naudotina transporto priemonė, ar traktuotina kaip atlieka. Tokios šalys, kaip Estija, Lenkija ar Vokietija naudotiems automobiliams taiko dar griežtesnę tvarką nei Lietuva. Lenkija ir Vokietija vien per pirmąjį šių metų pusmetį penkis kartus sustabdė krovinius iš Lietuvos, kuriuose naudoti automobiliai buvo pripažinti kaip atliekos, o jų gabenimas – kaip nelegalūs vežimai. Tai – signalas Lietuvai, kad būtina stiprinti netinkamų naudoti automobilių įvežimo į mūsų šalį kontrolę. Eksploatuoti netinkamų transporto priemonių tvarkymo taisykles galite rasti čia.