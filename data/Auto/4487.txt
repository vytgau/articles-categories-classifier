„Mes turbūt jau dešimt metų bandome nustatyti prioritetines transporto kryptis. Ar ir toliau tik kalbėsime apie tai, kokios transporto rūšys naudingos?“ – posėdyje griežta buvo vicemerė Judita Simonavičiūtė, raginusi kolegas pagaliau apsispręsti, ką norima matyti uostamiestyje. Jeigu bus gautas finansavimas, bus rengiama galimybių studija, kuri atsakys į klausimą, kuris viešojo transporto sistemos atnaujinimo variantas, atsižvelgiant į darnaus judumo principus ir esamą situaciją, tinkamiausias Klaipėdai. Bus skaičiuojami tramvajaus įrengimo kaštai bei nauda, lyginama su kitomis ekologiško transporto priemonėmis, svarstoma elektrobusų įsigijimo (keičiant likusį dyzelinių autobusų parką), eksploatavimo ir integracijos į bendrą miesto transporto sistemą galimybė. Dokumentų parengimas kainuotų per 300 tūkst. eurų. Jei pavyktų gauti finansavimą, 90 proc. šios sumos padengtų programos ELENA lėšos. Preliminariai manoma, kad tramvajaus ir elektrobusų projektui įgyvendinti tektų atseikėti daugiau nei 86 mln. eurų. Elektrinio transporto idėjai priešinosi Valdemaras Anužis. Pasak jo, galima gerinti dabartinę situaciją. „Ar įsivaizduojate, kiek reikėtų elektros ir kokia tai būtų žala gamtai? Būtų sudeginama daug daugiau iškastinio kuro. Ateitis yra vandeniliu varomi varikliai“, – nuomonę dėstė politikas. Vis dėlto jo kolegos buvo kitokios nuomonės ir pritarė siūlymui rengti paraišką dėl finansavimo.