Vėlyvas ruduo, visa žiema ir ankstyvas pavasaris – metas, kuomet automobiliai kenčia. Jie priversti kęsti ir temperatūros pokyčius, ir įvairiausios kilmės kritulius, ir purvą, ir druską, kurios, laimei ar nelaimei, negaili komunalininkai. Tai, kad žiemą plauti automobilį būtina, sutinka visi. Klausimas tik toks: kaip dažnai? „Priklauso ir nuo paties žmogaus, ir nuo to, kaip tas automobilis buvo plautas prieš tai. Manau, žiemą užsukti į plovyklą reikėtų kartą per savaitę, tačiau jei ankstesnio plovimo metu kėbulas buvo padengtas purvą atstumiančia danga, dvi tris savaites užtektų tik nupurškimo aukštu slėgiu“, – sako automobilių plovyklos „Luizė“ vadovas Laurynas Pečiukonis. Panašiai įsitikinęs ir automobilių švaros centro „Autorika“ meistras-priėmėjas Erikas Dreižas. „Tokiais orais, kokie Klaipėdoje yra jau pora mėnesių, kėbulą plauti reikėtų bent kartą savaitėje. Šiuo metų laiku nei miesto gatvės, nei keliai užmiestyje juk nėra nei valomi, nei plaunami, ir druskos lieka ant asfalto dangos. O iš po ratų jos atsiranda ir ant automobilio kėbulo bei dugno“, – teigia jis. „Mūsų srities atstovai galėtų sakyti, kad plauti reikia kiekvieną dieną, – juokauja automobilių švaros centro „Kristalas“ direktorius Pavelas Sorokinas. – Tačiau, vertinant objektyviai, užtektų poros kartų per mėnesį, tik nepamirštant kiekvieną kartą kėbulo padengti vašku.“ Visi pašnekovai absoliučia nesąmone vadina teiginius, esą ilgai neplaunamas purvas pats tampa apsaugine kėbulo danga. „Įsivaizduokite: jūsų mašina padengta purvu. Ėmus lyti ar sniegui sudrėkinus tą purvą, kuriame yra ir druskos, jis vėl aktyvuojamas. O tai – tiesiausias kelias į koroziją“, – aiškina P. Sorokinas. Ir jis, ir jo kolegos primena, kad žiemą neužtenka paprasto plovimo aukštu slėgiu. Taip, po šios procedūros kėbulas yra švarus, tačiau purvas prie jo lips ir toliau. Išeitis – mašinos padengimas vašku ar specialia įvairias pašalines daleles atstumiančia nano danga, kuria po plovimo įtrinamas kėbulo paviršius, tokia kaip „Gtechniq“ švaros centre „Autorika“ ar „Lustratouch“ plovykloje „Luizė“. Maža to – esant tokiai dangai žiemą lengviau bus ir grandyti prišalusį sniegą. Dar vienas dalykas, kuris beveik neįmanomas vairuotojui pačiam plaunantis automobilį, tačiau kuris visada atliekamas profesionalioje plovykloje – kėbulo nusausinimas. „Tai – privaloma procedūra. Visada nuvalome durelių gumas, išpučiame vandenį iš durelių spynelių“, – vienu balsu tvirtina pakalbinti visų trijų plovyklų atstovai, primenantys, kad to nepadarius esant šalčiui tiesiog negalėsite patekti į savo mašiną. „Nenusausinus ir neišpūtus vandens iš tam tikrų ertmių galima sugadinti ir atlenkiamus veidrodėlius. Vienas klientas pasakojo nusiplovęs mašiną savitarnos plovykloje, ir po to prišalo elektra valdomi veidrodėliai. Pabandęs vieną atlenkti ranka, žmogus paprasčiausiai jį sulaužė“, – prisiminė L. Pečiukonis. Automobilių švaros specialistai sutinka ir dėl to, kad pravartu kartkartėmis nuplauti ir automobilio dugną, ant kurio taip pat kaupiasi ir purvas, ir druska. Tiesa, ne visi turi tam reikalingą įrangą – tokią, kaip specialus ant šono mašiną paverčiantis ir taip priėjimą palengvinantis stendas, kuriuo gali pasigirti „Autorika“. Žiema reikalauja daugiau vairuotojo pastangų nei užsukimas į savitarnos plovyklą ar apsilankymas vadinamojoje bekontaktėje plovykloje – tinkamai apsaugoti savo mašiną nuo pašalinio poveikio tokiu metu gali tik žmogaus rankos prisilietimas. „Naudos iš automobilio plovimo žiemą savitarnos plovykloje nedaug, o ir malonumas menkas. Efektyvu tik tai, kas atliekama specialistų rankomis. Laimei, tą daugelis jau ima suprasti“, – pastebi P. Sorokinas. Jam pritaria ir E. Dreižas, pridurdamas, kad automobilio plovimas žiemą savitarnos plovykloje gali baigtis rūpesčiais – jei, pavyzdžiui, staiga paspaus didesnis šaltis. „Negi lauke, neturėdamas reikalingų priemonių, automobilį nusausinsi geriau nei uždaroje, šildomoje patalpoje plovykloje?“ – klausia jis. L. Pečiukonis akcentuoja ir kitus dalykus. „Pirma – tradicinių plovyklų darbuotojai turi patirties. Antra – jie turi visą reikalingą įrangą ir sertifikuotas chemines priemones. Ir trečia – niekas neprilygs žmogaus rankų darbui. Pavyzdžiui, chromuotos automobilio detalės – jas valyti reikia kempine, atsargiai, o ką gali tik aukštu slėgiu paduodamas vanduo ar šepečiai automatinėje plovykloje?“ – teigia plovyklos vadovas.