„Bendros tendencijos neblogos (...) Tokių mažų žuvusiųjų skaičių niekada neturėjome. Pernai žuvo 192 žmonės – tai yra tikrai daug, bet jei palygintume prieš dešimtmetį, turėjome po 700-800, apie tūkstantį žūvančiųjų. Progresas akivaizdus, tačiau to nepakanka. (...) Turime siekti geriausių pavyzdžių“, – antradienį po Valstybinės eismo saugumo komisijos posėdžio žurnalistams sakė Saulius Skvernelis. Pasak jo, artimiausiu metu keliuose atsirasiantys vadinamieji sektoriniai greičio matuokliai privers galimus pažeidėjus laikytis saugaus greičio. „Atsiras artimiausiu metu apie 50 ruožų, kuriuose bus matuojamas vidutinis važiavimo greitis, keičiant pačią filosofiją: nebus pristabdoma prie greičio matavimo prietaisų ir po to vėl greitai važiuojama“, – teigė premjeras. S. Skvernelio teigimu, situaciją gerinti padės ir pažeidimų administravimo pokyčiai, galimas vadinamųjų alkoblokų – transporto priemonės užvedimą blokuojančių alkotesterių – naudojimas. „Prisidės ir priemonės dėl pėsčiųjų kontrolės efektyvumo, dėl procesų efektyvinimo, kalbant apie automatizavimą tam tikrų pažeidimų apdorojimo, tai yra greičio, parkavimo pažeidimai. Manau, kad prisidės ir tos priemonės, kurias siūlo Susisiekimo ministerija dėl alkoholio blokavimo prietaisų galimo naudojimo ir skatinimo naudoti transporto priemonėse, tose, kur asmenys buvo sulaikyti būdami neblaivūs“, – teigė premjeras. Valstybinės eismo saugumo komisijos posėdyje susisiekimo ministras Rokas Masiulis pristatė Lietuvos saugaus eismo strategiją iki 2030 metų – ­„Viziją 0“. Šios strategijos prioritetai – saugesnė eismo dalyvių elgsena, saugesni keliai ir gatvės, saugesnės transporto priemonės ir efektyvesnė pagalba po eismo įvykių, pranešė Susisiekimo ministerija. Siekiant, kad šalies keliai ir gatvės būtų gerokai saugesni, iki 2020 metų pabaigos Lietuvos keliuose numatoma įdiegti daugiau nei 1000 saugaus eismo priemonių. 2020 metais šalies magistraliniuose ir valstybinės reikšmės keliuose bus įrengti 37 daugiafunkciai pažeidimų fiksavimo prietaisai, 400 stacionarių greičio matuoklių, 100 sektorinių greičio matuoklių. 2022 metais šalies keliuose veiks 200 sektorinių greičio matuoklių, bus įrengta 20 neleistino priešpriešinio lenkimo fiksavimo prietaisų. Į numatytas eismo saugos gerinimo priemones iki 2020 metų planuojama investuoti apie 40 mln. eurų.