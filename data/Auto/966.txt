Lietuvos automobilių kelių direkcijos prie Susisiekimo ministerijos duomenimis, gruodžio mėnesį bandomuoju režimu veikusi vidutinio greičio matavimo sistema 25-iuose kelių ruožuose iš viso įvertino daugiau nei 1,6 mln. pravažiavusių transporto priemonių vidutinį greitį. Nustatyta, kad leistiną greitį viršijo daugiau nei trečdalis (apie 34 proc.) vairuotojų. Kontroliuojamuose ruožuose, kuriuose leistinas greitis buvo iki 90 km/val. (kai kur – tik 70 arba 80 km/val.), per mėnesį užfiksuota beveik 3000 automobilių, važiavusių greičiau nei 130 km/val. Didžiausias leistino greičio viršijimas – vidutinis 192 km/val. greitis – užfiksuotas kelyje A7 tarp Marijampolės ir Kybartų. Daugiausia pažeidimų atvejų nustatyta kelyje A9 Panevėžys–Šiauliai. Pažymėtina, kad visoje Lietuvoje diegiama vidutinio greičio matavimo sistema praėjusį mėnesį veikė bandomuoju režimu, dar nebaigus visų jos diegimo darbų, ne visą laiką veikė visos įrengtos vaizdo kameros. Todėl tikėtina, kad vairuotojams nekeičiant savo vairavimo įpročių, oficialiai pradėjusi veikti greičio matavimo sistema pažeidėjų užfiksuos gerokai daugiau. Diegiami vidutinio greičio matuokliai, dar vadinami sektoriniais matuokliais, veiks ištisą parą ir galės atpažinti daugiau nei 120 šalių transporto priemonių valstybinės registracijos numerius. Kontroliuojamo kelio ruožo pradžioje ir pabaigoje įrengti greičio matavimo postai vaizdo kameromis fiksuos pravažiuojančių transporto priemonių valstybinius numerius, įvažiavimo į ruožą ir išvažiavimo iš jo laiką ir nustatys vidutinį greitį ruože. Kiekvienu leistino greičio viršijimo atveju visi duomenys, būtini pažeidimui nustatyti ir įforminti, bus automatizuotai fiksuojami ir perduodami į centrinę informacinę sistemą tolesniam apdorojimui.  Susisiekimo ministerijos žiniomis, vidutinio greičio matavimo sistemos veikia Austrijoje, Ispanijoje, Italijoje, Jungtinėje Karalystėje, Nyderlanduose, Portugalijoje, Prancūzijoje, Suomijoje, Šveicarijoje ir kitose šalyse. Jungtinėje Karalystėje toks greičio matavimo būdas veikia nuo 1999 m., Austrijoje ir Šveicarijoje – daugiau kaip 10 metų. Šalys, taikančios vidutinio greičio kontrolę, nurodo, kad kontroliuojamuose kelio ruožuose tai padeda ženkliai sumažinti žūčių skaičių, priklausomai nuo šalies – apie 80 proc. Šveicarijos saugaus eismo ekspertai nurodo, kad vidutinio greičio kontrolė prisidėjo prie to, kad 2017 m. Šveicarija pagal eismo saugą buvo pripažinta saugiausia šalimi Europoje.