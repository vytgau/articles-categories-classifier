Draudikų duomenimis, plikledžiui padengus kelius eismo įvykių skaičius išauga bent 15 proc. „Esant sudėtingoms eismo sąlygoms pasikeičia ir eismo įvykių pobūdis. Dažniau pasitaiko incidentų, kai automobiliai nuslysta nuo kelio, išvažiuoja į priešpriešinio eismo juostą arba slysdami trenkiasi į priešais esančias kliūtis. Dėl to stipriau apgadinamos transporto priemonės, padaugėja sužalojimų. Kartu pastebimai išauga ir patiriamų nuostolių dydis“, – sako Mindaugas Balinskas, „Compensa Vienna Insurance Group“ Žalų departamento vadovas. Svarbu įvertinti kelių būklę Ekspertas atkreipia dėmesį, kad daugiausia eismo įvykių atsitinka didžiuosiuose miestuose, kai po nakties į gatves panašiu metu išrieda daug transporto priemonių. „Jau per šį žiemos sezoną Lietuvos keliuose užfiksuoti eismo įvykiai parodė, kad rytais vairuotojai drąsiai sėda į automobilius, dažnai net neįvertinę per naktį pasikeitusių oro sąlygų ir kelio dangos būklės. Svarbu žinoti, kad žiemą situacija keliuose gali pasikeisti staiga. Dėl to prieš išvykstant iš namų ir net kelis kartus per dieną rekomenduojame patikrinti nuolat atnaujinamą informaciją apie kelių būklę, o savo kelionę planuoti atsižvelgiant į tai“, – sako M. Balinskas. Gavus perspėjimą dėl kelius padengusio plikledžio ar gausiai iškritusio sniego, svarbu pasirinkti saugų, o ne maksimaliai leistiną greitį ir laikytis kur kas didesnio atstumo nuo priekyje važiuojančių transporto priemonių. Taip pat – vengti staigių manevrų ir, jei nebūtina, nesirikiuoti į kitą eismo juostą. Kada gali tekti nuostolius padengti pačiam? Draudimo išmoka už per eismo įvykį trečiajai šaliai padarytą žalą išmokama vairuotojams, savo transporto priemonę apdraudusiems Transporto priemonių valdytojų civilinės atsakomybės draudimu. Tačiau tik draudimo nepakanka – automobilis turi būti tinkamai paruoštas žiemai. „Pasitaiko vairuotojų, kurie žiemą važinėja vasarinėmis arba per daug nudėvėtomis žieminėmis padangomis. Tokiu atveju per eismo nelaimę padarytus nuostolius vairuotojams gali tekti padengti patiems. Pastebime, kad netinkamomis padangomis žiemą dažnai važinėja visureigių vairuotojai, neįvertindami, kad keturių varomųjų ratų sistemos gali neužtekti, norint užtikrinti tinkamą sukibimą su apledėjusiu ar sniegu padengtu keliu“, – sako M. Balinskas.