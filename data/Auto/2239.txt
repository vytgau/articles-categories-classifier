Kaip sako „Viada LT“ vadovas Linas Vytautas Karlavičius, dar 1999 m. statyta degalinė yra viena populiariausių tinkle, todėl jos rekonstrukcija buvo vienas prioritetinių tikslų atsinaujinimo keliu žengiančiai įmonei. Vien šiemet joje jau apsilankė apie 500 tūkst. žmonių. Anot „Viada LT“ vadovo, rekonstruojant Giraitės degalinę ypatingas dėmesys skirtas ir aptarnavimo kokybės gerinimui. Iš naujo duris atvėrusios degalinės plotas išplėstas iki 125 kv. metrų, įdiegta nauja prekybinė įranga, praplėstas prekių asortimentas, įrengtos naujos degalų pylimo kolonėlės. Remiantis naujojo „Viada“ logotipo koncepcija, pakeistas šios degalinės fasadas ir interjeras. Naujasis logotipas, kuriame vaizduojamas elnias, simbolizuoja šiaurietišką veržlumą ir nuolatinį keliavimą. Visa tai siekta perteikti ir degalinės interjere, kuriame vienu ryškiausių dizaino elementų tapo sienelė, simbolizuojanti elnio ragus. Giraitės degalinės rekonstrukcija žymi viso „Viada LT“ tinklo atnaujinimo pirmojo etapo pabaigą. Jo metu visoje Lietuvoje buvo atnaujintos 45 degalinės. Įgyvendinant šį planą, tinklui priklausančios degalinės pritaikomos prie šiuolaikinių įmonės veiklos standartų. Keičiamas jų interjeras, eksterjeras bei įranga. Tinklo darbuotojai puošiami naujomis aprangomis, o pačios degalinės – naujomis iškabomis.  Antrojo tinklo atnaujinimo etapo metu „Viada LT“ iki metų pabaigos ketina atnaujinti dar 70 degalinių ir toliau tęsti tinklo plėtrą. Viso tinklo atnaujinimui planuojama skirti apie 1 mln. eurų. „Pabaigus visus atnaujinimo darbus tinklas įgaus naują, modernesnį veidą. Atsinaujinę dar labiau priartėsime prie klientų, geriau prisitaikysime prie jų poreikių. Esame tikri, kad tai padės mums ne tik išlaikyti rinkos lyderio pozicijas, bet ir dar labiau jas sustiprinti“, – teigia L. V. Karlavičius. UAB „Viada LT“ yra didžiausias degalinių tinklas šalyje, kurį sudaro 115 degalinių. Įmonė Lietuvoje atstovauja „Viada“ ir „Lukoil“ degalinių prekių ženklams. „Viada“ vykdo mažmeninę ir didmeninę prekybą degalais. Įmonėje dirba daugiau nei 1000 darbuotojų.