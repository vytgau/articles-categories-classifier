Viskas vyksta nuosekliai. Per kelis dešimtmečius užkariavę Europos pirkėjų simpatijas, „Hyundai“ žada, kad jau 2021 metais Europoje jie taps populiariausiu Azijos gamintoju. O garsinant gamintojo vardą, „Hyundai Motorsport“ padalinys ne pirmus metus itin aktyviai investuoja į automobilių sportą, pasiekė puikių rezultatų ir šiais metais jau kaunasi dėl aukščiausios vietos WRC pasaulio ralio čempionate. Tad buvo tik laiko klausimas, kada pasirodys karšta naujojo „Hyundai i30“ hečbeko versija N. Pastaroji raidė simbolizuoja Korėjos Namjango kūrimo ir vystymo centrą, Niurburgringo trasoje šlifuotas važiavimo savybes ir greičio gesinimo zoną.  Ir nors 275 AG ir 353 Nm pasiekiantis modelis neprilygsta smarkiausiems „Volkswagen Golf R“ ir „Ford Focus RS“, turintiems atitinkamai 310 ir 350 AG bei visų ratų pavarą, jis konkuruos su tokiais modeliais kaip „Golf GTI“ ir „Focus ST“ – priekiniais ratais varomas smarkuolis iš Korėjos su dviejų litrų turbobenzininiu varikliu yra pristatomas kaip kasdien važinėti tinkamas sportiškas automobilis. Buvo labai smagu išbandyti naująjį modelį tiek įprastame kelyje, tiek ir netoli Romos esančioje „Vallelungos“ trasoje, kur specialią žiedinėms lenktynėms parengtą versiją bandė ne kas kitas, o buvęs „Formulės 1“ pilotas ir kėbulinių automobilių lenktynių čempionas Gabrielle Tarquini. Tad įspūdžius žiūrėkite vaizdo medžiagoje!