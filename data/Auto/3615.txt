Gamykloje mirtina tyla 25 metų D. Kimša puikiai prisimena akimirką, kai pirmą kartą pravėrė Tilburge įsikūrusios „Tesla“ gamyklos duris. „Užeinu, darbas verda, bet ten mirtina tyla. Elektriniai varikliai dirba. Girdisi, kaip kitame erdvaus pastato gale kažkas šnekasi“, – savo nuostabą prisimena D. Kimša, – „Kas yra buvęs bet kokiame fabrike žino, kiek ten triukšmo, bildėjimo“. Vaikiną nustebino ir toje pačioje patalpoje šalia tvarkomų automobilių prie kompiuterių palinkę administracijos darbuotojai. „Tesla“ laikosi principo – visa gamyba ir vadyba kartu. Vilnietis pirmą kartą išgirdo „Tesla“ pavadinimą, kai pasirodė pirmieji „Model S“ planai: „Man paliko gilų įspūdį, kad kažkas bando pakeisti visų mąstymą ir kuria automobilį be benzinu ar dyzelinu varomo variklio“. Aistra šaltkalvystei Tačiau kelias nuo minčių iki darbo pasaulyje pažangiausių automobilių gamykloje buvo ilgas. D. Kimša nuo mažens dievino automobilius: „Man buvo kokie treji, kai nuvežė į oro uostą. Rodo lėktuvus, o aš sakau: „Mama, tėti, žiūrėkit mašina važiuoja!“. Vaikinui nekilo klausimas: ką studijuoti, nes nuolat sukosi aplink tėtį, taisantį automobilius savo malonumui. D. Kimša kolegijoje mokėsi mechanikos technologijų inžinerijos specialybės. Netrukus teorinius mokslus iškeitė į praktiką Vilniaus automechanikų ir verslo mokykloje.  „Buvo labai įdomu mokytis šaltkalvystės. Lengva studijuoti, kai nuoširdžiai domiesi ta sritimi“, – D. Kimša džiaugiasi pasirinkęs profesiją arčiausiai širdies. Bandymai emigruoti Po studijų vaikinas dirbo vos kelis mėnesius Lietuvoje. Paskatintas draugo išvyko į Škotiją. Ten dirbo autoservise bei „Audi“ salone su automobilių diagnostika. Po dvejų metų grįžo į Lietuvą ir bandė įsitvirtinti. „Greitai supratau, kad, norint normaliai gyventi reikia dirbti darbe, po darbo ir savaitgaliais. Kai visos mintys tik apie darbus ir pinigus, nelieka laiko mąstyti apie kitus dalykus, pasidžiaugti gyvenimu“, – teigia D. Kimša. Vilnietis vėl susikrovė lagaminus ir šįkart išvyko į Olandiją. Ši šalis vaikinui paliko itin gerą įspūdį, kai keliavo iš Škotijos. Jis dešimt mėnesių dirbo daržovių pakavimo gamykloje. Sugrįžęs namo, nusprendė ieškoti darbo Olandijoje pagal specialybę. Lemtingas skambutis „Varčiau skelbimus ir visai nieko nesitikėdamas užėjau į Qbis.lt tinklalapį. Žiūriu, siūlo darbą „Tesla“ gamykloje. Galvoju: aš automechanikas, ne elektrikas, bet juk čia „Tesla“! Pabandysiu!“ – su šypsena prisimena D. Kimša. – „Man pavyko!“. Tačiau išvykti reikėjo iškart, o vaikinas negalėjo. Teko mėnesį dirbti Olandijos metalo fabrike ir atsidūrė nepavydėtinoje situacijoje – neteko darbo. „Sėdžiu, nežinau, ko griebtis. Skambina iš „Qbis“ agentūros. Sako: „Tesloje“ yra darbo, kada gali pradėti? Ką? Dabar!“, – savo sėkme negalėjo patikėti vilnietis. Lietuvis mėnesį dirba elektromobilių trūkumų šalinimo specialistu Tilburge įsikūrusioje gamykloje. Iš Amerikos atvežtos dalys surenkamos. Tuomet bendro profilio darbuotojai, kaip D. Kimša, tvarko ir kelis kartus tikrina, kad automobilis veiktų be priekaištų ir pasiektų aukštus standartus. Galingiausia šio autoinžinerijos stebuklo versija iš vietos iki 100 km/val. įsibėgėja per 3,2 sek. ir gali pasiekti maksimalų 249 km/val. greitį. „Tesla Model S“ yra laimėjęs kelis geriausio automobilio apdovanojimus bei 2013 metų pasaulio metų žaliojo automobilio titulą. Elektromobilių paklausa auga. Darbo gamykloje daugėja – dirbama po 10 valandų dvejomis pamainomis. „Mano didžiausias laimėjimas, kad esu automechanikas, o čia daug išmokau apie elektrą. Teko krimsti ir fizikos, kurios, labai gaila, vengiau mokykloje. Man pats geriausias mokymosi būdas – praktika“, – prisipažįsta D. Kimša. Vaikinas siekia kilti karjeros laiptais ir ateityje norėtų užsiimti kokybės tikrinimu. „Kai dirbu jaučiu tokią vidinę ramybę – tiesiog susikaupi, žiūri kaip kas veikia, smegenys dirba ir esi laimingas“, – džiaugiasi pašnekovas. Spontaniškai į sėkmę Iš Šiaulių kilusį 28 metų G. Kontautą automobiliai taip pat traukė nuo vaikystės. „Mano tėtis buvo elektrikas, tai savo pomėgį suderinau su tuo, ką mačiau. Man patinka aiškintis technines problemas, ieškoti sprendimų“, – teigia jau tris mėnesius kartu su D. Kimša dirbantis vaikinas. G. Kontautas Šiaulių valstybinėje kolegijoje įgijo autotransporto elektronikos bakalauro laipsnį. Vėliau dvejus metus dirbo autoservise su automobilių diagnostika. Ši patirtis ir atsitiktinai socialiniame tinkle už akių užkliuvęs darbo skelbimas G. Kontautui atvėrė naujas karjeros galimybes. „Buvo minimas „Tesla“ pavadinimas – apsisprendžiau gana spontaniškai. Nyderlandai seniai man patiko. Be to karjeros galimybės yra daug platesnės nei Lietuvoje“, – emigravimo priežastis dėsto šiaulietis. Švarus darbas Plataus profilio trūkumų šalinimo specialistu dirbantis lietuvis nejaučia rutinos. Jam malonu kasdien atlikti skirtingus darbus, spręsti vis kitokias problemas. D. Kontautas teigia, kad jį itin džiugina vienas darbo ypatumas: „Paprastame autoservise užtenka atsidaryti automobilio variklio dangtį, pakeisti lemputę ir tavo rankos juodos. Čia aš per mėnesį tiek neišsitepu, kaip ten pakeitęs vieną detalę“. Gamykloje dirba įvairių tautybių darbuotojai: lenkai, rumunai, turkai, ispanai, graikai, lietuviai. „Man patinka gamyklos daugiakultūrinė aplinka, bendrauti su kitataučiais. Įdomu dirbti didelėje, stiprioje, sparčiai besivystančioje ir pasaulyje lyderiaujančioje įmonėje“– darbo „Tesloje“ privalumus vardina G. Kontautas. Pamišę dėl darbo Kartu su lietuviais dirbantis 33 metų graikas Ioanis Paliogianis teigia, kad mūsų tautiečiai labai draugiški ir supratingi žmonės. Jis gamykloje nejaučia didelių kultūrinių skirtumų, nes visi koncentruojasi į tai, kas darbuotojus jungia: bendra profesija, vienoda aistra technikai. „Atvykęs susidūriau su savo darbu besidominčiais ir dėl jo pamišusiais žmonėmis, gerąja prasme“, – įsitikinęs tris mėnesius gamykloje dirbantis graikas, – „Tai bet kurio žmogaus, kuris dirba automobilių pramonėje, svajonių darbas“. Prieš atvykdamas į Tilburgą Olandijoje I. Paliogianis studijavo universitete automobilių inžineriją ir 7 metus dirbo su jų diagnostika. Jam teko jėgas išbandyti ir biure. Tačiau jis ryžosi emigruoti vardan elektromobilių trūkumų šalinimo specialisto vietos. I. Paliogianis teigimu, tai viena sudėtingiausių pozicijų gamykloje: „Turi greitai mokytis ir viską žinoti apie šį automobilį. Privalai gebėti jį visą išrinkti ir surinkti. Turi mokėti tai atlikti greitai ir atsakingai. Kartais per dieną tenka sutvarkyti iki 20 automobilių“. Viskas vardan darbuotojo Iki dabar I. Paliogianis negali atsidžiaugti puikiomis darbo sąlygos: „Mane iškart sužavėjo puikiai palaikoma ideali temperatūra darbo vietoje. Smagu jausti, kad kompanija dirba vardan tavo saugumo, patogumo ir apgalvoja visas įmanomas smulkmenas, kad tu susitelktum tik į darbą“. Graiką stebina ir itin draugiškai bendraujantys administracijos atstovai bei vadovai. Gamykloje galima prieiti prie bet kurio darbuotojo iš įmonės ir išsakyti savo nuomonę. „Geros idėjos yra vertos dėmesio, nepaisant, kas jas pastebėjo ar išsakė. Svarbu, jas priimti. Tai verčia tobulėti ir judėti į priekį – tokia darbo „Tesloje“ filosofija“, – sako I. Paliogianis. „Pagrindinis privalumas – tai galimybė dirbti kūrybingiausioje kompanijoje, kokia tik egzistuoja automobilių pramonėje. Gaminti tai, kas yra ateitis“, – su pasididžiavimu ir džiugesiu teigia graikas. Jau 8 lietuviai „Tesloje“ „Mums pavyko įdarbinti 10 žmonių „Teslos“ gamykloje: graiką, lenką ir 8 lietuvius. Šiuo metu yra pasiūlyti dar du papildomi darbuotojai“, – sako įdarbinimo agentūros „Qbis“ techninio personalo atrankos specialistė Magdalena Paškevičienė. Elektromobilių gamyklos atstovai ieško kandidatų, kurie yra dirbę su automobilių diagnostika, elektronika, signalizacija. „Mechanikai gali gauti ir 2400 eurų, atskaičius mokesčius bei būsto nuomos išlaidas. Olandijoje techniniai darbuotojai su darbo patirtimi gali tikėtis nuo 1500 eurų atlygio į rankas“, – teigia „Qbis“ agentūros atstovė. Dabar Olandijos darbo rinkoje itin trūksta patyrusių suvirintojų, įvairių CNC staklių operatorių ir programuotojų. Jaučiamas didėjantis šaltkalvių, kėbulo taisytojų bei automobilių dažytojų trūkumas. Belgijoje nuolat ieškoma CE kategorijos vairuotojų. Užsienio darbdaviai vertina lietuvių lankstumą ir gebėjimą prisitaikyti. „Dažnai pateikiamuose darbdavių reikalavimuose išsilavinimas nėra pirmoje vietoje. Svarbiau yra patirtis, puikios specialybės žinios ir mokėti anglų kalbą“, – teigia M. Paškevičienė.