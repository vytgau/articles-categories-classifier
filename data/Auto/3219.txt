Lietuvos čempionato naujokai, besivaržantys „Pretendent“ įskaitoje galės pasirinkti, kuriuose iš etapų dalyvauti: iš visų šį sezoną įvyksiančių lenktynių, rezultatus į bendrąją taškų suvestinę įsirašys iš trijų etapų. Tiesa, kuo daugiau lenktynių „Pretendent“ įskaitoje važiuojantys lenktynininkai sudalyvaus, tuo didesnė tikimybė į suminę lentelę įsirašyti geresnį rezultatą ir metų pabaigoje džiaugtis sezono podiumo pirmąja vieta. Trys iš penkių etapų įvyks Kačerginės „Nemuno žiedo“ trasoje, o du iš jų – Poznanės mieste Lenkijoje: pastarajai trasai Lietuvos sportininkai neliko abejingi ir praėjusiais sezonais. „Superbike“ ir „Supersport“ klasės sezoną pradės Estijoje Anksčiausiai šį sezoną pradės galingesnės Lietuvos plento žiedinių lenktynių čempionato klasės – „Superbike“ ir „Supersport“. Pastarųjų įskaitų dalyviai varžysis jau gegužės 20 dieną Estijos „Auto24ring“ trasoje, kur vyks ir šios šalies čempionatas. Taigi, Lietuvos stipriausieji turės puikią galimybę pasivaržyti ne tik tarpusavyje, bet ir su Baltijos šalių greičiausiais. Antrasis etapas – gegužės 27 dieną Kačerginėje Vos savaitei prabėgus po pirmojo, motociklų sporto entuziastai jau rinksis Kačerginės „Nemuno žiedo“ trasoje, kur vyks antrasis etapas „Supersport“ ir „Superbike“ klasių dalyviams ir pirmasis važiuojantiems „Pretendent“ įskaitoje. Būtent šį savaitgalį organizatoriai kvies ne tik sportininkus profesionalus: organizuojamos ir treniruotės, kurių metu ratus trasoje galės sukti visi, pasirūpinę savo saugumu – turintys pilną ekipiruotę. Pokyčiai Lietuvos plento žiedinių lenktynių čempionate Motociklų varžybose – nuolat progresuojantys ir greitėjantys dalyviai: būtent tie, kurie praeitais metais turėjo „Pretendent“ licenciją, bet Kačerginės „Nemuno žiedo“ trasoje jau ratą įveikia greičiau, nei per 1 min. ir 20 sekundžių, šios licencijos jau šį sezoną turėti nebegalės: jie pereis į B600 ir B1000 klases. Taip atsiranda daugiau galimybių naujokams, norintiems sportuoti. O B600 klasėje jau yra 4 sportininkais daugiau, nei praeitais metais. Taip pat į B1000 klasę iš „Pretendent“ perėjo mažiausiai trys sportininkai. Tad šiais metais tikimasi ne tik ilgo „Pretendent“ čempionato naujokų sąrašo, bet ir stipresnės konkurencijos greitesnių sportininkų gretose. Pasak Lietuvos motociklų sporto federacijos, „Pretendent“ klasei numatytą laiko normą po praeito sezono jau viršijo 20 sportininkų. Šiais metais dalyviams šiek tiek keičiasi ir taisyklės: pagal motociklo variklio kubatūrą, „Pretendent“ klasė skaidoma į C600 ir C1000. Tuo pačiu, du šiame čempionate C600 ir C1000 klasėse važiuojantys sportininkai, tiksliau, jų taškai, galės prisidėti prie bendros komandos taškų sumos. Taigi, net ir čempionatų naujokai turės indėlį į visos komandos sezono pasiekimus. Iki šiol taškus komandai pelnydavo vienas, tik B600 arba B1000 klasėje, važiuojantis komandos narys. Pritaikius pokyčius taškų skaičiavimo sistemoje, panašu, kad naujokų klubai lygiai taip pat galės kautis dėl komandos čempionės titulo ir varžytis su čempionatų ir motociklų plento žiedinių lenktynių senbuviais. Tai buvo stiprus stimulas motociklų sporto entuziastams. Pasikeitus taisyklėms, pradėjo daugėti klubų tiek apskritai, tiek čempionato komandinėje įskaitoje. O visus, laukiančius čempionato ir norinčius pasitreniruoti iki gegužės 27 dienos, „Navas racing club“ kviečia į „Speedway“ kartodromą jau gegužės 21 dieną, sekmadienį, ir į motociklų vakarus Kačerginės „Nemuno žiedo“ trasoje gegužės 11 ir 18 dienomis. Organizatoriai primena, pirmiausiai – saugumas, tad į trasą tiek „Speedway“ kartodrome, tiek Kačerginėje galės važiuoti tik pilną aprangą ir ekipiruotę dėvintys motociklistai.