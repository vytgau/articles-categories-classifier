„Žmonės grįžta“ – tokia šių metų „BMW Mototurizmo sprintas Vilnius“ tema, kuria norima pasakyti, kad nors po Nepriklausomybės atkūrimo ir emigravo ketvirtadalis Lietuvos ir ši problema kol kas lieka neišspręsta, tačiau atsiranda vis daugiau pavyzdžių, kai iš užsienio tautiečiai parvyksta namo, čia kuria savo ateitį, vysto verslus ir netgi atgaivina apleistus regionus, teigiama pranešime spaudai. Grįžę į Lietuvą supranta, kodėl gyvena Tai, kaip didėjant emigracijos mastams keičiasi įvairios Lietuvos vietovės, galima įžvelgti ir žinomo dailininko Algio Griškevičiaus darbuose. Juose akcentuojamos tuščios erdvės, kuriose žmonių beveik nėra. Vis dėlto tai sukuria jausmą ir tikėjimą, kad ten, kur neseniai virė gyvenimas, žmonės dar grįš. Mototurizmo sprinto dalyviai keliaudami po Vilniaus kraštą bandys atrasti A. Girškevičiaus paveiksluose nutapytas vietas. Taip simboliškai į šias vietas sugrįš žmonės. Įvairiose užsienio šalyse parodas rengęs ir nemažai pasaulio matęs dailininkas A. Griškevičius apie mūsų šalį palikusius tautiečius atsiliepia empatiškai – negalima įlįsti į kito žmogaus „kailį“, nes tas pačias situacijas kiekvienas priima skirtingai.  „Negaliu dėl to smerkti žmonių. Tai yra kiekvieno pasirinkimas. Vis dėlto labai sveikintinai žiūriu į tuos, kurie jau pabuvę emigracijoje ryžtasi grįžti į Lietuvą ir čia bando kurti savo ateitį. Suprantu, kad ten yra didesni pinigai, nusistovėjusios tradicijos, lengviau įsilieti į darbo rinką. Tačiau jeigu viską vertinti tik pinigais, atvirai kalbant, gyvenimas tampa skurdus. Džiaukimės tais, kuriems parvyko, nes jie tikrai suvokia, dėl ko sugrįžo, dėl ko gyvena. Galbūt Lietuvoje ir sunkiau, bet nemanyčiau, kad čia neįmanoma gyventi. Priešingai – čia galima puikiai gyventi, tai tėra talento ir noro reikalas“, – kalbėjo menininkas. Jis džiaugiasi, kad tarp grįžusiųjų yra ir du jo vaikai, kurie baigė mokslus užsienyje, tačiau gyvenimą kuria gimtinėje. Paklaustas, ko trūksta Lietuvoje, kad žmonės nenorėtų išvykti, o emigravę aktyviau grįžtų, A. Griškevičius atsakė: „Atsižvelgiant į pastaruoju metu išlendančius visuomeninio gyvenimo kuriozus, manau, kad Lietuvoje trūksta tiesos, apie kurią himne giedama – ir tiesos, ir šviesos. Jeigu būtų daugiau tiesos, žmonės tikrai taip neemigruotų. Ne tiek svarbus atlyginimų didinimas, kiek teisingumo jausmas. To trūksta visose sferose – ir politikoje, ir versle“. Vaidotas Žala: iš Dakaro į Mototurizmo ralį Mototurizmo ralį jau ne kartą įveikęs Dakaro pilotas Vaidotas Žala sako, kad motociklas nėra tik transporto priemonė. Juo važiuodamas gali ir galvą pravėdinti, ir pažinti kraštovaizdį. „Man patinka tai, kad organizatoriai pagalvoja už dalyvius ir įdomiai suplanuoja maršrutą, todėl galima pamatyti labai įdomių vietų. Ne ką mažiau svarbu ir tai, kad varžybos organizuojamos taip, kad būtų užtikrintas saugumas, neviršijamas greitis“, – kalbėjo lenktynininkas Vaidotas Žala, 2015 m. laimėjęs Mototurizmo ralį. Motociklininkas Arnas Kemeklis kartą su komanda „Birute LT ARNAS KEMEKLIS“ jau yra patyręs pergalės skonį. Šiemet jis jau užsiregistravo į visus tris etapus, kuriuose konkurencijos kaip visada netrūks. Štai Rytis Markevičius taip pat neslepia, kad trokšta laimėti, tačiau jam taip pat svarbus ir Lietuvos pažinimo aspektas. „Važiuoju tam, kad laimėčiau, išsikraučiau, pasivaržyčiau ir pamatyčiau Lietuvą. Tai yra daugiau nei procesas ar važiavimas. Ralio maršrutai yra puikus sufleris, kur būtinai turi nuvažiuoti, sugrįžti jau neskubant su šeima, draugais ir lėtai pažinti“, – teigė penkis ralius įveikęs motociklininkas. Jungia bendras tikslas „Mototurizmo“ renginiuose akcentuojamas kultūriškai svarbias problemas vertina tiek renginio partneriai, tiek dalyviai. „Pernai 100 metų jubiliejų paminėjęs BMW šiandien rinkoje užtikrintai užima inovacijų lyderio poziciją, kurios nebūtų pavykę pasiekti be ilgametės istorijos ir joje sukauptos patirties. Taigi neatsitiktinai BMW prekės ženklas prie kultūros puoselėjimo ir įvairių renginių mecenavimo prisideda daugelyje šalių. Šiemetinė motoralio tema „Žmonės grįžta“ mums taip pat aktuali. Suprantame, kokia opi yra emigracijos problema, nes be talentingų žmonių liksime stovėti vietoje, o ne žengsime inovacijų ir atsinaujinimo keliu. Jei šis renginys grįžti paskatins bent vieną iškeliavusį, tai bus sėkmė“, – sakė „Modus Group“ atstovas Tomas Rizgelis. Ralio dalyvis Rytis Markevičius pabrėžė, kad skaityti apie gražias mūsų šalies vietoves nepakanka – reikia imti ir aplankyti jas. „Štai pieš kelis metus pirkau knygą „Lietuva. 101 legendinė vieta“, tikrai tikiu, kad bent po vieną panašią visi turim. Tik kiek ją panaudojam praktiškai? Tarkime, žinome, kad prie Mažeikių yra partizanams kryžius. Kiek mūsų sėdame ir važiuojame jo pažiūrėti? O ralyje gauni užduotį ir nebelieka klausimų, kodėl turi tai padaryti. Kitaip rastum šimtą pasiteisinimų“, - sakė jis. R. Markevičiaus nuomone, jeigu nežinai vietų, nesidomi jų istorijomis, žmonėmis savo šalies, neturi ir kitiems, ką pasakyti, ir sau negali atsakyti, kas esi. Viskas išeina iš tavęs paties. Mes esame tai, ką mes žinome.