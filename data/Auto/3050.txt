Pasirodo, kaina litais jau nedaug skiriasi nuo dabartinės eurais. Paskaičiavo pokytį DELFI redakcija sulaukė vairuotojo laiško. „Šiandien visi aiškina apie kainas. Ypač valdžia, sakanti, kad kainos, įvedus eurą, didėja nežymiai. Nesąmonė. Esu vyresnio amžiaus žmogus. Suprasdamas savo poreikius, 2014 metų gruodį pasikeičiau mašiną – nusipirkau mažytį miesto automobilį „Citroen C2“. Man, senam, puiki transporto priemonė. Nebrangi, ekonomiška, pigi eksploatacija. Nusipirkęs techniškai susitvarkiau, pasikeičiau kai kurias detales, tepalus“, – rašo vairuotojas. Įdomu, kad vyriškis paskaičiavo, kiek kainavo keisti tepalus 2014 metų pabaigoje ir kiek – dabar. „2014 gruodį tepalų ir filtrų keitimas man kainavo apie 70 litų. Nors ir važinėju mažai – per tuos metus pravažiavau apie 15 tūkst. km – šiemet vis tiek jau reikėjo keisti tepalus ir filtrus. Likau didžiai nustebęs. Tepalai ir filtrai keisti ne pačiame brangiausiame servise, tačiau už keitimą sumokėjau 56 eurus. Tai yra 193 litai! Skirtumas akivaizdus? Todėl valdžios kliedesiai apie mūsų gerovę nulio verti“, – piktinasi vairuotojas. Normali kaina Kalbinti autoservisų atstovai sutartinai tikina, kad 56 eurai už tepalų ir filtrų keitimą – gana normali kaina. Žinoma, sudėtinga dabar pasakyti, kokie tepalai į variklį buvo pilti prieš pusketvirtų metų ir kokie dabar, tačiau 56 eurų kaina specialistams pasirodė visiškai adekvati. „Kaina gali priklausyti nuo tepalų gamintojo. Galiu pasakyti, kad seniau tepalų keitimo paslauga kainuodavo 20 litų, o dabar kainuoja 10 eurų. Tai nuo automobilio modelio nepriklauso“, – sakė vieno Pakaunės serviso atstovas. Skaičiuojama, kad gerokai pakilo ir valandinis meistrų įkainis. „Elektriko ir variklio meistro valandinis įkainis siekia 30 eurų, o važiuoklės meistro – 25 eurai. Labai nesunku pasakyti, kodėl paslaugos brangsta – pažiūrėkite, kiek pienas kainavo 2014 metais ir kiek dabar. Absoliučiai viskas brangsta. Tarkime mūsų servise pakeisti tepalus „Citroen C2“ modeliui kainuotų 48 eurai. 28 eurai kainuotų tepalai, 10 eurų darbas ir iki 10 eurų tepalo filtras. Tiesą pasakius aš nelabai įsivaizduoju, kokie tepalai buvo supilti, jei buvo sumokėta 70 litų“, – sako savo pavardės skelbti nepanoręs meistras. „Tepalo kaina labai skirtinga – 5 litrai gali kainuoti nuo 15 iki 70 eurų. Galiu pasakyti, kad pati prekė nepabrango, tačiau paslauga – brangsta. Anksčiau tepalo keitimas kainavo apie 20 litų, tai dabar pas mus kainuoja 10 eurų. Anksčiau valandinis įkainis prieš pat įvedant eurą buvo 80 litų, o dabar yra 30 eurų (103,5 Lt)“, – sako automobilių serviso tinklo „Flix-Auto“ Kauno padalinio vadovas Vytautas Paškauskas. Išvados – skirtingos Taigi išvados – skirtingos. Visų pirma, kardinaliai skiriasi oficiali statistika ir tai, kokios kainos galioja realybėje. Pagal vairuotojo pateiktus skaičius, paslauga jam brango 2,8 karto. Autoservisai tikina, kad paslauga pabrango nuo 20 litų (5,8 euro) iki 10 eurų. Tai yra 1,7 karto. Tuo metu oficiali statistika rodo absoliučiai kitokius skaičius. Lietuvos statistikos departamento DELFI pateiktais oficialiai duomenimis, lyginant 2014 metų balandį, kai dar cirkuliavo litas, su šių metų balandžiu, automobilių remonto paslaugos pabrango vos 4,9 proc. Kita vertus, autoservisai sutartinai tikina, kad naujos automobilių detalės ne tik kad nebrango, o kai kurios netgi pigo. Tuo pat metu pastebima, kad ženkliai išaugo naudotų detalių kainos automobilių laužynuose.