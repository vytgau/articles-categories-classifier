Po „Ateca“ ir mažojo „Arona“ sėkmės „Seat“ atėjo laikas išleisti trečiąjį krosoverį. Šis automobilis bus didžiausias gamintojo miesto visureigis (turės septynvietę versiją) ir turėtų pardavimo vietas pasiekti šių metų pabaigoje. „Seat Ateca“ sėkmė padėjo ispanams pirmą kartą po 11 nuostolingų metų iš eilės 2016-aisiais uždirbti pelno, tad įmonė skuba kuo greičiau užpildyti šį segmentą savo pasiūla. Kaip rašo „Autonews“, technologiškai „Seat Tarraco“ bus artimiausias „Škoda Kodiaq“ modeliui. Abi markės priklauso „Volkswagen Group“ grupei ir naudoja bendrus technologinius sprendimus ir platformas. Įdomu ir tai, kad naujojo SUV vardui parinkti „Seat“ surengė rinkimus internete. Iš pradžių visi norintys patys galėjo siūlyti savo variantus, kuriems buvo keliamos dvi sąlygos – tai turėjo būti Ispanijos vietovardis ir jis turėjo būti lengvai skaitomas bet kuria kalba. Tada buvo atrinktas finalininkų sąrašas. Galutiniame balsavime dalyvavo net 146 tūkst. respondentų iš 134 šalių. „Tarraco“ vardui atiteko 35,5 proc. balsų.