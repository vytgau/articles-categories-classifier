Ketvirtadienį Seime vykusiame Vyriausybės pusvalandyje Seimo narys Gintaras Vaičekauskas kreipėsi į susisiekimo ministrą R. Masiulį dėl dabartinės saugaus eismo situacijos šalyje ir ateities perspektyvų. „Šių metų gruodžio 31 dieną baigia galioti saugaus eismo plėtros programa, strateginiai tikslai nėra pasiekti, nes mes nepatekome į geriausių Europos Sąjungos (ES) šalių dešimtuką pagal žuvusiųjų skaičių keliuose milijonui gyventojų. Pagal kokią programą gyvensime po Naujųjų metų ir kokie tikslai keliami?“, – klausė G. Vaičekauskas. Susisiekimo ministras R. Masiulis užtikrino, kad darbai saugaus eismo plėtros sistemoje vyksta nuolat, saugumas keliuose didėja, tačiau norimų rezultatų pasiekti neleidžia kol kas neremontuojamas „Via Baltica“ kelias. „Programos yra atnaujinamos nuolat, Susisiekimo ministerija yra numačiusi kurti nacionalinio susisiekimo strategijos dokumentą, kuris yra išsamesnis ir parodo tolesnes perspektyvas. Praėjusiais metais Lietuva kartu su Čekija pateko tarp dviejų didžiausią pažangą saugaus eismo plėtroje padariusių šalių. Yra parengta, paruošta ir vykdoma žūčių prevencijos programa – neblaivių vairuotojų „gaudymo“ programa, žiedų pavojingose vietose įkūrimo programa ir t.t. Iš esmės visose srityse sekasi gerai, einama į priekį. Vienintelis dalykas, kuris kenkia visiems rodikliams, yra mirties keliu vadinamas „Via Baltica“. Kai 2022 metais bus sutvarkyta autostrada nuo Lenkijos pasienio iki Kauno ir nuo Kauno iki Latvijos, būsime toli pažengę ir neabejotinai būsime tarp pirmaujančių valstybių Europoje“, – kalbėjo R. Masiulis.