Vairuotojai, kurie važinėja su dygliuotomis padangomis, privalės jas pasikeisti iki balandžio 10–osios. Tie, kas nesilaikys šio reikalavimo, gali netekti techninės apžiūros kortelės. Kai kurie vairuotojai, dažniausiai planuojantys artimiausią žiemą pirkti naujas padangas, nusprendžia vasarą ir toliau važinėti su senomis žieminėmis padangomis. Nors įstatymas to daryti nedraudžia, to daryti nerekomenduojama, nes tokios padangos ne tik daug greičiau dyla, bet jų stabdymo kelias vasarą yra ilgesnis, be to, jos ne taip efektyviai kaip vasarinės išstumia stovintį vandenį. Nemesti bet kur Pasikeitę padangas gyventojai taip pat jų neturėtų mesti kur panorėję, nes už tokį elgesį teks atlyginti aplinkai padarytą žalą. Toks elgesys užtrauks baudą nuo 140 Eur. „Nepasirūpinę nenaudojamomis padangomis teršiame gamtą, keliame pavojų žmonių sveikatai. Šios atliekos neretai tampa ir gaisro priežastimi. Senos padangos taip pat deginamos specialiuose įrenginiuose ir tokiu būdu išgaunama energija. Padangų deginimo procese naudojami specialūs filtrai, kurie neutralizuoja į aplinką išsiskiriančias kenksmingąsias medžiagas“, – teigia bendrovės „Atliekų tvarkymo centras“ direktoriaus pavaduotojas Audrius Puškorius. Senas padangas galima nugabenti į savivaldybės įrengtas didelių gabaritų atliekų surinkimo aikšteles. Keičiant ar perkant naujas padangas, servisas arba pardavėjas taip pat privalo jas nemokamai priimti. Be to, Aplinkos ministerija primena, kad nebetinkamas naudoti padangas privalote palikti autoservise. Pagal šiuo metu galiojančius teisės aktus, servisas po remonto turi pasilikti nebetinkamas naudoti padangas ir kitas pasenusias automobilio atliekas, kitu atveju servisą valdančios bendrovės laukia bauda nuo 600 iki 1200 Eur. Tuo tarpu jums gali grėsti bauda nuo 289 iki 868 Eur už atliekų surinkimą ir vežimą neturint teisės užsiimti tokia veikla. Svarbu tinkamai sandėliuoti Įmonės „Kauno Melga“ direktorius Ginas Maksevičius atkreipia dėmesį, kad pasikeitus padangas jų nereikėtų numesti bet kur. „Padangas reikėtų laikyti tamsioje, vėsioje ir vėdinamoje patalpoje. Saulėta patalpa, pavyzdžiui, balkonas – netinka, nes saulė įkaitina padangas, garuoja dervos ir keičiasi gumos struktūra“, – aiškina G. Maksevičius. Kaip neblogą vietą laikyti padangas ekspertas nurodo daugiabučio rūsį, bet jis tinkamas tik tuo atveju, jei ten neina šiluminė trasa. „Bet laikant padangas daugiabučio rūsyje yra saugumo klausimas. Kaip suaktyvėja klientai pirkdami ir keisdami padangas, taip suaktyvėja ir jų vagys. Atėjus padangų keitimo sezonui, yra negerų žmonių, kurie nusprendžia pasinaudoti tuo, todėl būna, kad pasiima padangas iš daugiabučio rūsio. Bet tai aktualiausia padangų keitimo metu, po sezono tai nurimsta“, – akcentuoja G. Maksevičius. Ekspertas primena, kad sandėliuojant padangas be ratlankių, jas geriausia statyti į lentyną vertikaliai, tuo tarpu su ratlankiais sandėliuojamas padangas reikėtų paguldyti. G. Maksevičius ragina vairuotojus, kurie šiltąjį metų sezoną rečiau naudos savo automobilį, nepalikti jo likimo valiai. „Jeigu automobilis bus nenaudojamas, bus spaudimas į padangą. Tas antspaudas lieka gumos atmintyje, todėl, bent pradžioje, važiuojant bus vibracijos, kol padanga išsilygins. Taigi, idealiu atveju reiktų automobilį pakelti, o tokios galimybės neturint, jį kas 2 – 3 savaites perstumti, kad padangos pakeistų poziciją“, – atkreipia dėmesį pašnekovas. Didėja greitis Nuo balandžio 1 d. iki spalio 31 d. lengvaisiais automobiliais, motociklais ir triračiais Balto viaduko žaliame fone ženklu pažymėtose automagistralėse Vilnius–Panevėžys ir Kaunas–Klaipėda leidžiama važiuoti ne didesniu kaip 130 km/val. Balto automobilio mėlyname fone ženklą turinčiuose greitkeliuose Vilnius–Kaunas ir Radviliškis–Šiauliai leistinas greitis didėja iki 120 km/val. Kituose keliuose leistinas greitis yra vienodas visais metų laikais: miestuose – 50 km/val., žvyrkeliuose – 70 km/val., užmiesčio keliuose su asfalto ar betono danga – 90 km/val.