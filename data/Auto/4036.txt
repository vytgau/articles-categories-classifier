Pirmoji pažintis su šiuo automobiliu taip pat įvyko Švedijoje, Malmės mieste. Tiesa, pernai rugsėjo mėnesį pasaulinės premjeros metu automobilį tik apžiūrėjome, bet neišbandėme jo kelyje. Visą išsamią informaciją apie jo duomenis pateikiau ankstesnėje apžvalgoje, o šįkart – pirmieji važiavimo įspūdžiai naujuoju „V90 Cross Country“ ir net 407 AG pasiekiančiu iš tinklo įkraunamu hibridiniu „XC90 T8“ modeliu. Ambasadorius Zlatanas Ibrahimovičius Po šių bandymų pats sau atsakiau į klausimą, kuo be išvaizdos skiriasi tą pačią platformą turintis SUV „XC90“ ir padidinto pravažumo universalas „V90 Cross Country“. Taip pat ir į dar vieną – kodėl „Volvo“ gamintojas šio ir visos „S/V90“ serijos ambasadoriumi pasirinko šiuolaikinio švedų futbolo legendą Zlataną Ibrahimovičių. Pradėsiu nuo pastarojo. Šio be kelių centimetrų dvimetrinio puolėjo žaidimą teko stebėti gyvai – prieš maždaug penkerius metus Romoje susitiko vietos „Lazio“ su tuo metu šioje komandoje žaidusiu Mariumi Stankevičiumi ir iš Milano atvykusia to paties pavadinimo komanda, kurios puolime ir žaidė šis bosnių ir kroatų kilmės futbolininkas. Tuomet mano dideliam džiaugsmui nugalėjo „Lazio“, o Z. Ibrahimovičius aikštėje atrodė lyg savo paties šešėlis. Bet visi bent kažkiek besidomintys futbolu žino jo sprogstamą jėgą – aukštaūgis puolėjas tik atrodo lėtas, bet reikiamu momentu sega įvarčius iš pačių netikėčiausių vietų – štai, net būdamas 35 metų amžiaus (o puolėjui tai – tikrai nemažai), jis žaidžia aukščiausiame lygyje „Manchester United“ komandoje. Panašiai yra ir su „Volvo“ – beveik 5 metrų ilgio stilingas universalas tik iš išorės atrodo dabita, bet jei reikės, su „Haldex“ visų varančiųjų ratų pavara ir 21 centimetro prošvaisa bus vertas konkurentas ne vienam SUV. Žinoma, su keliomis išlygomis – su nuo 52 tūkst. 800 eurų kainuojančiu automobiliu tikrai nesiimsi šturmuoti didelių kemsynų, o ir beveik 3 metrus siekiantis atstumas tarp ašių visgi neleis drąsiai skrieti raižyta vietove. Kurie pirkėjai renkasi universalą? Bet to ir nereikia – žymiai svarbiau, kad didesnė prošvaisa, specialios šiam modeliui pritaikytos padangos su minkštesniais kraštais ir visų varančiųjų ratų sistema leis užtikrintai, gretai ir azartiškai važiuoti bet kokiu keliu. Arba tokiu, kokie dominuoja Švedijos glūdumoje – žiemą čia nebarstoma druska, tad tenka važiuoti per nugremžtą ledą, kitu metų laiku, nuvažiavus nuo asfalto, bekelėje po ratais dažniausiai yra akmenys – tenka tik stebėtis, kaip drąsiai šių švediškų automobilių gamintojai rengia pristatymus tokiose vietovėse. „V90 Cross Country“ važiuoklės nustatymai suderinti kitaip nei įprasto modelio, bet tai – tik į gerą. Jei įprastame universale ar sedane aš rekomenduočiau pasirūpinti papildomai užsakoma reguliuojama pakaba, šiame modelyje komforto užtenka net ir su įprastąja. Tuo tarpu „XC90“ pasižymi SUV būdingomis savybėmis – sėdima aukštai, aukštas kėbulas lemia, kad posūkiuose automobilis svyra labiau nei įprastas lengvasis. O štai universalas – visai kitas reikalas! Netgi turėdamas 6 centimetrais didesnę prošvaisą už įprastą modelį, „Cross Country“ kur kas smagesnis važiuojant greitai ir dėl mažesnio aerodinaminio pasipriešinimo džiugina mažesnėmis degalų sąnaudomis. Taip pat pristatymo metu kompanijos rinkodarininkai tvirtino, kad SUV daugiau orientuotas į ieškančius madingo automobilio miesto gyventojus, o štai „Cross Country“ labiau vertina aktyvaus laisvalaikio gerbėjai, kasdien ar mažiausiai kas savaitę važiuojantys į gamtą užsiimti savo pomėgiais. Keturiems cilindrams galios netrūksta Kaip ir į kitus 90-os serijos modelius, čia montuojami efektyvūs varikliai. Nors keturių cilindrų, bet papildomas turbinų į cilindrus pučiamas deguonis leidžia pasiekti klasės standartus atitinkančią galią (nuo 254 iki 320 AG – turbobenzininių motorų, ir nuo 190 iki 235 AG – turbodyzelinių) ir saikingas degalų sąnaudas (gamintojo nurodomi duomenys dyzeliniams varikliams – 5,2 l ir 5,3 l, benzininiams – 7,4 l ir 7,7 l; kaip visada, važiuojant realiomis sąlygomis, sąnaudos bus nuo penktadalio iki trečdalio didesnės).  Optimalus modelis – su dyzeliniu D5 235 AG motoru. Tiesa, už jį prašoma 2700 eurų (geresnėje komplektacijoje – 2100 eurų) daugiau, nei už versiją su 190 AG varikliu. Žinoma, bandymuose buvęs modelis su turbobenzininiu T6 320 AG varikliu taip pat neįtikėtinai smagus (be to, ir gerokai tylesnis nei „dyzelis“ – triukšmingas dyzelinio variklio garsas buvo bene didžiausias priekaištas šiam automobiliui). Tačiau norint pasiekti norimą galią, benzininį variklį reikia sukti aukštesnėmis apsukomis, o sutikime, kad tai nėra privalumas nei tolimose kelionėse, nei įveikiant bekelę, kai kiekvienas niutonmetras yra svarbus. Ir jei pernai rudenį renkant Lietuvos metų automobilį klasės konkurentu dvikovoje – galiniais ratais varomam E klasės „Mercedes“ ir priekinius varančiuosius ratus turinčiam „S90“ – teikiau prioritetą švabų modeliui (ypatingai šis priekinės ir galinės pavaros skirtumas jaučiasi bėgėjantis tiek tiesiojoje, tiek ir posūkiuose), tai „Cross Country“, kuris visose versijose turi visų varančiųjų ratų sistemą, atrodo labiau subalansuotai – bus tikrai įdomu jį palyginti su naujausiu E klasės „All-Terrain“ modeliu ir jau klasika padidinto pravažumo universalų gamoje tapusiu „Audi A6 Allroad“. Net 407 AG hibridas Taip pat bandymuose buvo ir ypatingas „XC90“ modelis – iš tinklo įkraunama T8 versija su net trimis elektros varikliais (kaina – nuo 78 tūkst. 400 eurų). Šio hibrido bendra galia siekia įspūdingas 407 AG – tai galingiausių klasėje SUV zona! Be to, jei važiuoti vien tik elektra, per maždaug tris valandas iš įprasto tinklo įkrautas 9,2 kWh talpos akumuliatorius leidžia nuvažiuoti iki 42 km (gamintojo duomenys). Be to, juo galima smagiai slysti galine ašimi, kadangi pasirinkus tik elektros režimą, variklis suks galinius ratus – kaip ir „Tesla“, šiuo modeliu važiuoti bus tikrai nenuobodu. Visgi jis paliko dvejopą įspūdį. Iš vienos pusės – įspūdingas pagreitis, kai važiuojant 90 km/val. greičiu ir paspaudus akceleratorių vos per kelias sekundes pasiekiamas toks skaičius, už kurį Švedijoje tikrai gautum valstybinės avižinės košės su mėsos kukuliais ir spanguolių gėrimu. Iš kitos – jei panašios galios „Maserati Levante“ arba „Jaguar F-Pace“ nuspaudus akceleratorių lyg beisbolo lazda smogia per galvos atlošą ir automobilis, pritūpęs ant galinių ratų, šauna į priekį, hibridinio „XC90“ bėgėjimasis nėra toks įspūdingas – iš pradžių galingas priekyje esantis vidaus degimo motoras su elektros varikliu timpteli priekinius ratus į šoną (ir tai jaučiasi laikant vairą), tada įsijungia galinė pavara – žinoma, važiavome dygliuotomis padangomis, bet visgi sukimo momentą tarp ašių reikėtų paskirstyti subtiliau galinių ratų naudai. Bet po visų bandymų dar kartą galima įsitikinti – šiuolaikiniai „Volvo“ automobiliai ir toliau markės fanus vilioja savita išvaizda ir pažangiais techniniais sprendimais, bet tuo pačiu siūlo ir klasės kartelę atitinkančią įrangą, gerą komplektaciją, veržlias, bet taupias savybes ir skiria ypatingą dėmesį saugumui, todėl net nestebina „Volvo“ pardavimų augimas milžiniškais tempais. Įvertinimas „V90 Cross Country“ – 9/10 „XC90 T8 Plug-In“ – 8/10 „Volvo V90 Cross Country D5“ techniniai duomenys Variklio darbinis tūris: 1969 cm3 Degalai: dyzelinas Galia: 173 kW/235 AG/4000 aps./min. Maksimalus sukimo momentas: 480 Nm/1750-2250 aps./min. Pavarų dėžė : 8 laipsnių automatinė Varantieji ratai: visi Ilgis: 4939 mm Plotis: 1879 mm Aukštis: 1543 mm Važiuoklės bazė: 2941 mm Svoris: nuo 1920 kg Įsibėgėjimas iki 100 km/val.: 7,5 sek. Maksimalus greitis: 230 km/val. Vidutinės degalų sąnaudos: 5,3 l/100 km CO2 emisija: 139 g/km Bagažinės tūris: 560/1526 litrai Kaina: 57 tūkst. 900 eurų (bazinė kaina – nuo 52 tūkst. 800 eurų)