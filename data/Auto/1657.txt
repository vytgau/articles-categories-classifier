Registruojant transporto priemones, „Regitroje“ daugiausiai išduodama bendrojo naudojimo numerių, kurių dalies kombinacijų pasirinkti negalima. Tačiau norintiems išskirtinio ženklinimo, siūloma užsisakyti pageidaujamus valstybinio numerio ženklų derinius iš numatomų gaminti serijos. Prie jų priskiriami ir didžiausią paklausą turintys skaičių deriniai, pavyzdžiui, 001, 200, 777. Nuo kito mėnesio jų sąrašas bus praplėstas, o gaminami bus tik po paslaugos apmokėjimo. „Populiarų skaičių kombinacijų numerio ženklai, kaip ir visi kiti patenkantys į planuojamų gaminti sąrašą, iš eilės buvo gaminami palaipsniui, nebūtinai užsakius klientui. Nuo šiol taip nebebus, todėl norinčius įsigyti išskirtinį numerio ženklą, kviečiame tuo pasirūpinti iš anksto. Be to, taip bus sudaryta galimybė įsigyti ne tik tuos populiarių skaičių kombinacijų numerio ženklus, kurie numatyti gaminti, bet ir tuos, kurie nebuvo panaudoti anksčiau“, – teigia „Regitros“ Veiklos departamento direktorius Darius Jurgutis. Laukia ir dar viena naujovė – ilgėja kliento rezervuoto numerio ženklo saugojimo terminas. Iki šiol „Regitros“ padalinys juos nemokamai laikydavo iki 6 mėnesių, o nuo lapkričio 1 d. tą darys iki 1 metų. Taigi, planuojantys pirkti transporto priemonę bei pageidaujantys atitinkamo numerio ženklo derinio, jį galės rezervuoti ir pasiimti patogesniu metu. Keičiasi ir vardinio numerio išdavimo taisyklės. Prieš išduodant pageidaujamą numerį, jis bus įvertinamas pagal specialią metodiką, taip siekiant išvengti nepadorių žodžių, keiksmažodžių, taip pat frazių, žeidžiančių kitų tikėjimų, rasių atstovus bei kita. Svarbu paminėti, jog net ir išduotas vardinis numeris galės būti atšauktas, jei jis sukels neigiamą visuomenės ar kitų valstybės institucijų reakciją. „Jei dėl vardinio numerio sulauksime pastabų ir jos bus pagrįstos, tokį numerio derinį panaikinsime ir pasiūlysime klientui pasirinkti kitą derinį. Norime atkreipti dėmesį, kad jei asmuo atsisakys tai padaryti, pinigai nebus grąžinami, taip pat numeris bus pripažintas negaliojančiu, o transporto priemonė išregistruojama“, – sako D. Jurgutis. Bendrojo naudojimo valstybinio registracijos numerio ženklo kaina lengviesiems automobiliams siekia 15,06 EUR, vardinio numerio – 1448,10 EUR, numatomų gaminti – 144,81 EUR už vieną rinkinį, jei užsakomi daugiau nei 2 rinkiniai – vieno kaina siekia 115,85 EUR. Remiantis duomenimis, 2017 m. vidutiniškai per mėnesį išduodama apie 18 tūkst. valstybinių numerio ženklų, iš jų apie 300 sudaro rezervuojami ir 12 – vardinių.