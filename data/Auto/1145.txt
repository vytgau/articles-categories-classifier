Todėl į „Renault Koleos“ ir „Nissan X-Trail“ kompaniją pakvietėme ūgiu jiems nusileidžiantį, bet ne mažiau smagų „Peugeot 308 SW“. O jų išbandyti pakvietėme Liną, kasdien dirbančią 3 vaikų vairuotoja, 2 vaikus vežiojantį Olegą ir Luką, ant galinės sėdynės sodinantį vienturtį. Šeimos automobiliu „TopGear“ mielai paskelbtų ir du „Ferrari“ (po vieną mamai ir tėčiui), bet bijome, kad sunkiai sutalpinsime vežimėlį. Atsisakę tos minties, paprašėme bandytojus įvertinti visų pretendentų šeimyniškas ypatybes, o labiausiai – saugumą, elektroninių pagalbininkų veikimą, valdymą. Slidi Vilniaus autodromo danga puikiai tiko tokiam testui, o mes dar kartą įsitikinome, kad niekada neprašauname pasirinkdami bandytojus. Jie, kaip ir didžioji dalis vairuotojų, darė daugybę klaidų: slystant priekiui dar labiau suko vairą, jau veikiant ABS bandė stabdyti pulsuojančiai, bet tai mus tik džiugino. Puikiai matėme, kaip veikia ratuotis, atsidūręs paprastų vartotojų rankose, ir tai tikrai padės mums išrinkti geriausią 2018 m. „TopGear“ šeimos automobilį, kurį paskelbsime sausio 22 d. „TopGear“ apdovanojimų nominacija – Šeimos automobiliai Bandyti automobiliai: „Renault Koleos Initiale Paris“: variklis – 1995 cm3, „dCi“, turbininis dyzelinis, 175 AG, 380 Nm; 0–100 km/val. per 9,5 s; masė – 1754 kg; automatinė 7 pavarų dėžė; visi varantieji ratai; bandyto modelio kaina – 38 tūkst. 599 eurai. „Nissan X-Trail“: variklis – 1995 cm3, turbininis, 177 AG, 380 Nm; 0–100 km/val. per 9,4 s; masė – 1670 kg; automatinė pavarų dėžė; visi varantieji ratai; bandyto modelio kaina – 37 tūkst. 290 eurų. „Peugeot 308SW GT-Line“: variklis – 1563 cm3, turbininis dyzelinis, 120 AG, 300 Nm; 0–100 km/val. per 9,9 s; masė – 1385 kg; automatinė 6 pavarų dėžė; priekiniai varantieji ratai; bandyto modelio kaina – 24 tūkst. 995 eurai. Lina. Kasdien važinėja visureigiu. Mano, kad aukštesnis automobilis saugesnis ir patogesnis vaikams vežioti. Jos vertinimas: „Renault Koleos“ sudaro masyvaus automobilio įspūdį, iš pažiūros kelia pasitikėjimo ir saugumo jausmą kelyje. Į automobilį patogu įsėsti, lengvas sėdynių, veidrodėlių reguliavimas. Erdvus salonas ir patogios šildomos sėdynės, erdvi bagažinė. Puikiai ir greitai veikia langų nupūtimo sistema – tai labai aktualu esant lietuviškiems orams. Gale daug vietos, lengva vaikus įsodinti, prisegti, atsegti saugos diržus, nereikia žemai lenktis. Slidžioje bandymų trasoje „Koleos“ elgėsi labai nuspėjamai, tiksliai ir užtikrintai. Stabdžiai veikia tobulai. „Nissan X-Trail“ važiavimo komfortas ir salono erdvė itin nesiskiria nuo konkurento. Labai panašus jausmas bandant automobilį slidžioje trasoje. Viduje erdvės daug, patogu įlipti ir išlipti, saugos diržais prisegti vaikus ir sukrauti pirkinius.  „Peugeot 308 SW“, mano požiūriu, atrodo esąs visiškai ne šeimos automobilis, tačiau išbandžiusi lengviau pakeisčiau nuomonę. Pavažiavus slidžioje trasoje galima konstatuoti faktą, jog dėl mažesnės masės įsibėgėjimas greitesnis ir stabdymo kelias trumpesnis. Mano šeimai išvykose tektų susispausti, nors vizualiai bagažinė ir atrodo erdviausia iš visų bandytų automobilių. Vis dėlto erzina, kad automobilis yra žemas, todėl man, auginančiai mažus vaikus ir vežiojant juos kėdutėse, tai komforto nesuteikia.“ Lukas. Kasdien važinėja galingu sedanu. Mano, kad variklio galios niekuomet nebus per daug. Luko nuomonė: „Pirmas įspūdis pamačius naująjį „Renault Koleos“ yra teigiamas. Masyvus, iš pažiūros erdvus, griežtų formų, su moderniais akcentais. Akivaizdūs ir pagirtini pokyčiai, palyginti su ne tokiu išraiškingu modelio pirmtaku. Deja, „Koleos“ dizaine pastebimos ir erzinančios smulkmenos, pavyzdžiui, šių dienų gamintojų taip pamėgtos duslintuvo antgalių imitacijos. Dizainerius pagirčiau už žemą ir lygų slenkstį. Koja niekur nekliūva, jos nereikia aukštai kelti ir spardyti apdailų. Tokia pati situacija ir atidarius galines dureles. Puikų sprendimą teigiamai įvertins įvairaus amžiaus šeimos nariai. Itin patogios odinės elektra valdomos, ventiliuojamos ir šildomos sėdynės, nors joms priekaištą turiu – nėra atminties funkcijos, kuri taip praverčia keliems šeimos nariams naudojantis automobiliu. Paspaudus užvedimo mygtuką laikinai apakina ekranų šviesa. „Koleos“ jų netrūksta, visas automobilio sistemų valdymas ir prietaisų skydelio rodmenys atvaizduojami didžiuliame centriniame ekrane ir mažesniajame, imituojančiame tachometrą bei spidometrą. Klimato kontrolės sistema, radijas, navigacija ir kiti prietaisai valdomi centriniu jutikliniu ekranu, kuris, tiesą sakant, suklaidino pirmą kartą jį pamačius. Žinoma, prie visko priprantama, tačiau valdymas pasirodė ne itin lengvas ir intuityvus: klimato kontrolės meniu turi būti pirštu išstumiamas iš ekrano apačios, tačiau išstūmimo piktograma maža ir nepatogioje vietoje. O indikacijos prietaisų skydelyje pateikiamos aiškiai, galima keisti išvaizdą ir spalvas. „Koleos“ važiuoklė – ne iš minkščiausių, tačiau šeimos poreikiams ne per kieta. Žinoma, prie to prisideda ir didžiuliai ratlankiai su visai ne visureigiško aukščio padangomis, tačiau važiuojant išlaikomas standumas ir stabilumas, staigiau ir agresyviau sukant nebuvo justi per didelio aukštiems ir minkštiems automobiliams būdingo kėbulo virtimo. Slidžioje bandymų trasoje elektroninė stabilumo kontrolė „Koleos“ leido elgtis labai nuspėjamai, tiksliai ir užtikrintai. Paleidus 2 litrų turbininį dyzelinį variklį juntama didoka vibracija ir pasigirsta garsokas keturių cilindrų jėgainės klaksėjimas. Pirma toptelėjusi mintis – ar taip skamba 2017 m. technologijos? Nesvarbu, bandome važiuoti. Lauke minus vienas, visiškai šaltas mažalitražis dyzelis, kuriam dar ir klimato kontrolė liepia prišildyti milžiniško tūrio saloną iki 23 laipsnių, darbinę temperatūrą pasiekia greičiau nei mano 2011-ųjų 3,5 litro benzininis „Lexus“. Magija ar šiuolaikinės technologijos? Bet kuriuo atveju lieku sužavėtas. Nepaisant didelės „Koleos“ masės, variklis miesto režimu elgiasi puikiai – pakankamas galios rezervas visame sūkių diapazone. Pavarų dėžės darbas lėtokas, nors pavarų perjungimas švelnus. Vairuojant su šeima geriau rizikingai nelenkti ir nelakstyti. Tik pamačius „Nissan X-Trail“ akivaizdu, jog tai senesniojo modelio kosmetinis atnaujinimas. Man priekinė automobilio dalis atrodo perkrauta, palyginti su galu. Daug skirtingų spalvų, kampų ir linijų, sugrūstų į nedidelį plotą priekinėje dalyje, sukelia lengvą chaosą. Nors „X-Trail“ iš visų bandytų automobilių buvo ryškiausios spalvos, jo išvaizda įsiminė mažiausiai. Na, bent jau nebuvo duslintuvų antgalių imitacijų. Salone išlaikytas klasikinis išdėstymas, jokių agresyvių linijų ir inovacijų, tik senamadiška klimato kontrolės sistema ir mygtukų perkrauta multimedijos įranga su jutikliniu ekranu. Tai nebūtinai yra blogai, nes, palyginti su kitais automobiliais, atsisėdus būtent į „X-Trail“, visus įrenginius valdyti pavyko natūraliausiai – nieko nereikėjo ieškoti, viskas išdėstyta įprastai ir standartiškai. Sėdynės komfortiškos, gana gerai prilaiko, gale sėdintiems keleiviams vietos pakankamai. „X-Trail“ elektroninė stabilumo kontrolė davė šiek tiek daugiau laisvės, tačiau ne tiek, kad reikėtų sunerimti mažiau patyrusiems vairuotojams. Stabdymo efektyvumas buvo labai panašus į „Koleos“, bet greičiausiai ir tai susiję su abiejų automobilių besidalijama platforma. Turbininis dyzelinis variklis dirbo garsokai, tačiau galios pristatymas buvo neuždelstas ir tolygus. „Peugeot 308 SW“ atrodo tikrai piktai. Neperkrautas, sportiškas ir stilingas dizainas. Visiškai nejusti, kad, nors ir atnaujintas, šis modelis jau nugyveno ketvirtuosius metus. Akivaizdu, jog tai ne miesto visureigis, kaip išbandyti „Koleos“ ir „X-Trail“. Tai šeimos universalas, ir ne pats didžiausias iš jų, tačiau ta išvaizda! Norisi kuo greičiau sėsti ir išbandyti (ir ne pačiu lėčiausiu tempu). Viduje vietos daug mažiau nei konkurentų salonuose, tačiau apima sportiškumo jausmas. Sėdynės puikiai prilaiko, vairas itin mažas, regis, sukurtas pagal GTI standartus. Agresyvi išvaizda, sėdėsena ir jausmas tiesiog diktuoja, kad tai sportiškas modelis, todėl paleidus variklį pasigirdęs dyzelio klaksėjimas gražina į realybę. Būtent dėl išvardytų priežasčių šiam modeliui sunku konkuruoti su erdviais ir aukštais visureigiais, ypač šeimos automobilio rinkimuose. Gale sėdintiems vietos akivaizdžiai mažiau. Tačiau bent jau vizualiai bagažinės tūris lenkia visureigių, ir tai yra didelis pranašumas. Kitas malonus pastebėjimas – interjero dizainas modernus ir minimalistinis, tačiau išlaikomas auksinis viduriukas tarp sportiškumo ir solidumo. Pasikartosiu – dizaineriai puikiai padirbėjo. Niekas neperkrauta, visas valdymas vyksta centriniame jutikliniame ekrane. Užkliuvo tik prietaisų skydelio pozicija, nes tinkamai sureguliuotas vairas užstojo dalį rodmenų. Ši problema dažna didžiojoje dalyje automobilių, kur rodmenys pateikiami aukščiau. Papildoma DENON garso sistema skamba puikiai, geriausiai iš visų konkurentų. „Peugeot“ sustoja daug greičiau ir efektyviau negu visureigiai, tačiau tai visiškai natūralu, įvertinus daug mažesnę jo masę. Tas pats ir su automobilio valdymu. Tiesa, tenka pabrėžti, kad tik priekiniais ratais varomas „Peugeot“ ant visiškai ledu padengtos trasos sukibimu negali konkuruoti su visų varančiųjų ratų sistemą turinčiais visureigiais. Sportiškas „Peugeot“ universalas yra išvaizdus, ne itin erdvus keleiviams automobilis, kuris labai tinka važinėti vienam ar dviese su dideliu bagažu. Arba su šeima neilgose kelionėse. Olegas. Kasdien važinėja vienu populiariausių Lietuvoje sedanų. Renkasi saugumą ir praktiškumą. Jo pastabos: „Renault Koleos“ yra naujo dizaino, kuris jau matytas tiek „Talisman“, tiek „Megane“ modeliuose. Atrodo patraukliai, puikiai derina klasikines tiesias linijas su moderniomis LED „iltimis“. Viduje taip patogu, kad galima ne tik važiuoti iš taško A į tašką B, bet, esant norui, ir jame gyventi. Erdvus, su patogiomis sėdynėmis ir didele bagažine, kur tilps ir lagaminai, ir didelis šuo, ir dar vietos liks. Visa tai vainikuoja didžiulis „planšetinis kompiuteris“. Jo valdymas kiek painus, tačiau tikriausiai reikia tik priprasti. „Renault Koleos“ nėra sportiškiausias ar įdomiausias vairuoti. Kad ir gana manevringas, važiuojant mieste, pavarų dėžė reaguoja lėčiau, nei norėtųsi, ir apima jausmas, jog vairuoji laivą, o ne automobilį. Vis dėlto tai puikus šeimos automobilis – erdvus, gerai atrodo tiek iš išorės, tiek viduje, bet vyrui jį vairuoti bus nuobodu. „Nissan X-Trail“ atrodo taip, kaip paprastai ir turi atrodyti svečias iš Rytų. Sportiškas ir ne toks kvadratinis kaip europiniai konkurentai. Bet savo šeimai jo nesirinkčiau. Man per maža bagažinė, nelabai erdvus ir salonas. Bet kam to reikia, jeigu tau 28-eri, nori spausti „gazą“ ir su drauge išlėkti į miestą? Patogios sėdynės, jaunatviškas interjeras ir puikus garsas iš kolonėlių. Šis automobilis skirtas važiuoti. Puikiai pajuda iš vietos, klauso komandų vairu, variklis noriai perduoda sukimo momentą ratams. Manevringas ir smagus. „Peugeot 308 SW“ išorė nepasirodė labai įdomi. Tai ne tas automobilis, kuris privers praeivius pasukti galvą, kai važiuosite pro šalį. Atsisėdus į vidų apima dvejopas jausmas. Arba salone labai tuščia, arba viskas labai „smart“: nėra nereikalingų mygtukų, suktukų ir pan. Mažas vairas nuteikia vairuoti sportiškai, o pats važiavimas ypatingų įspūdžių nepaliko. Ramus, užtikrintas, ratai klausosi vairo, variklis – pedalų. Gerai atlieka savo darbą, bet mano ovacijų nesulaukia.“