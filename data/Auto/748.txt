Draudimo bendrovės BTA ekspertai perspėja, kad net ir labai patyrę vairuotojai turėtų vengti bet kokių dėmesį nukreipiančių veiksmų, nepaisant to, ar jie apibrėžiami kaip neleistini, teigiama pranešime žiniasklaidai. „Dominuoja stereotipas, kad negalima daryti to, kas yra įvardyta teisės aktuose ir už ką galima gauti baudą. Tačiau vairuotojo dėmesį blaškančios ir todėl grėsmę kitiems eismo dalyviams sukelti galinčios priežastys yra daugelio mokslininkų tyrimo objektas. Į jas rimtai žiūri ir Europos Komisija, nes eismo įvykiai reiškia ne tik finansinius nuostolius, bet ir žmonių aukas. Laikoma, kad kritinis vairuotojo dėmesio nukrypimas yra vos 2 sekundės“, – sako BTA Ekspertizių skyriaus vadovas Andrius Žiukelis. Čikagos Ilinojaus universitete atlikto tyrimo duomenimis, labiausiai vairuotoją išblaško žvilgsnis kita kryptimi, kuris reakcijos laiką vidutiniškai pailgina apie 0,65 sekundės, o valgymas, gėrimas ar žinučių rašymas vairuotojo reakciją sulėtina ir reagavimo laiką prailgina vidutiniškai 0,45 sekundėmis. Šiame tyrime dalyvavę savanoriai buvo paprašyti valgyti skrudintus žemės riešutus, vairuotojų reakcija kituose tyrimuose taip pat tikrinama jiems valgant sumuštinius ir panašiai. „Kai kuris maistas yra laikomas ypač pavojingu ir čia norėtųsi išskirti riešutus, nes jie yra sprangūs, gali sukelti nevalingą kosulį. Juos pavojinga valgyti ne tik vairuotojui, bet ir keleiviams, nes jeigu užspringtų bet kuris iš ekipažo narių, tikėtina, dėl streso, pasimetimo ir skubos automobilis lygiai taip pat gali sukelti ar pakliūti į eismo įvykį. Į juodąjį sąrašą patenka ypač saldus ar kaip tik sūrokas, aštriais padažais ar prieskoniais pagardintas maistas“, – tvirtina A. Žiukelis. 2016 metais Didžiosios Britanijos spauda aprašė atvejį, kai automobilį vairavusi moteris buvo sustabdyta policijos pareigūnų ir gavo 145 svarų baudą už banano valgymą prie vairo, nors ir stovėjo kamštyje. „Atrodytų, menka ir gal net daug dėmesio neverta valgymo vairuojant tema kai kuriose šalyse yra vertinama labai griežtai, už nustatytos tvarkos nesilaikymą yra numatytos ir piniginės baudos“, – sako ekspertas. A. Žiukelio teigimu, net ir 2 sekundžių akių nukreipimo taisyklę reikia vertinti labai rimtai, nes dažnai nesusimąstome, kaip veikia mūsų pačių reakcija ir kiek laiko užtrunka visas procesas nuo minties iki pedalo paspaudimo. „Mokslininkai reakciją aprašo kaip kelis pagrindinius etapus: mintį smegenyse, tuomet – konkretų žmogaus veiksmą bei paties automobilio atsaką. Manoma, kad vien „sugrįžti“ į kelią po dėmesį atitraukusios veiklos reikia bent poros sekundžių – vienos žvilgsniui atitraukti ir kitos – vėl jį sufokusuoti į kelią. Tarkime, važiuojant 100 kilometrų per valandą greičiu, per 2 sekundes nuvažiuojama apie 55 metrai, o jei užtrunkame visas 4-ias, nepamatome daugiau kaip 100 metrų kelio ir to, kas vyksta aplink mus. Deja, tai labai rimta paraiška nelaimei įvykti“, – tvirtina draudimo bendrovės ekspertas. Jo teigimu, vairuojantis turi vienintelę užduotį – vairuoti ir koncentruoti dėmesį, tačiau net ir keleiviai tai ne visada supranta, siūlydami vairuojančiam žmogui atsigerti, užkąsti ar atsiliepti telefonu. Taip pat bendrovės praktikoje yra pasitaikęs ne vienas eismo įvykis, kuris kilo dėl to, kad vairuotojas apsipylė kava, apsitaškė valgydamas, cigaretės nuorūka ar pelenai nukrito į automobilio saloną. O kur dar įvykiai, apie kurių tikrąsias priežastis vairuotojai neprisipažįsta. „Poreikis pavalgyti ar atsigerti kavos ilgoje kelionėje visiškai suprantamas. Tačiau tai daryti reiktų sustojus, ne prie vairo. Dar liūdniau atrodo mieste manevruojantys vairuotojai su kavos puodeliais rankose. Taip galima ne tik nukreipti dėmesį, užspringti, bet ir apsipilti. Jau nekalbu apie rūkymą, mėginimus pasidažyti rytiniame kamštyje ar neatsakingai vežamus daiktus. Istorija apie iš pintinės iškritusį ir po stabdžio pedalu pariedėjusi agurką tik iš pirmo žvilgsnio atrodo naivokai. Iš tiesų tokių situacijų pasitaiko ne taip ir retai“, – tvirtina A. Žiukelis. Pasak specialisto, vienintelis būdas tokių nelaimių išvengti – pasirūpinti, kad niekas kelyje netrikdytų jūsų dėmesio, o kelionę suplanuoti taip, kad joje užtektų laiko kavos ir užkandžių pertraukėlei.