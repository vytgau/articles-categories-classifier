„Prieš treniruotę kiek nervinausi, bet jau po pirmųjų važiavimų bolidas labai patiko. Yra labai daug ko išmokti, nors iš esmės formulės valdymas primena kartingą, tik pats bolidas didesnis, daugiau sukibimo greituose posūkiuose“, – pastebėjo J.J onušis. Svarbi patirtis Kartu su Justu į Estiją vyko ir jo tėvas, saugaus vairavimo ekspertas bei „ENEOS 1006 km lenktynių“ organizatorius Darius Jonušis, pats praeityje lenktyniavęs įvairių klasių formulėmis. „Kartinge lenktynininkai išmoksta pajusti mechaninį sukibimą, t. y. kiek greitai gali važiuoti ir išlaikyti padangų sukibimą su trasa. Formulėje papildomai prisideda aerodinaminis sukibimas. Jį labai svarbu perprasti kiekvienam, nepriklausomai nuo to, ar vėliau planuoja važiuoti aukštesnėse formulių serijose, ar kėbulinių automobilių lenktynėse. Pats važiavau su formulėmis, tai yra stiprioji mano žinių pusė ir labai smagu, kad galiu tuo pasidalinti su sūnumi“, – sakė D. Jonušis.  Sudomino estų ekipą J. Jonušį į bandymus pakvietė FIA „Formulės-4“ Šiaurės Europos zonos čempionate dalyvaujanti „ALM Motorsport“ ekipa. Ji jaunam lenktynininkui ne tik skyrė bolidą bei telemetrijos įrangą, bet ir pagamino specialiai Justui pritaikytą bolido sėdynę. Lietuvis ir anksčiau buvo sulaukęs „F-4“ ekipų kvietimų atvažiuoti į bandymus, bet jam reikėjo palaukti, nes ši serija yra skirta tik lenktynininkams nuo 15 metų. Bandymų išvakarėse J. Jonušis mokėsi bolido valdymo teorijos, išbandė sėdėseną, saugos diržus bei pabendravo su vyresniais sportinininkais, pažįstamais dar iš kartingo lenktynių. Tačiau pirmadienio rytą jo laukė staigmena – per naktį palijo ir ekipa jau buvo pasiruošusi atidėti bandymus, nes daugelis pirmą kartą startuojančių lenktynininkų išsigąsta šlapios trasos. Bet J. Jonušis tokiomis sąlygomis tik apsidžiaugė. „Šlapioje trasoje mažesnis greitis, pigesnės klaidos, – juokavo jis. – Buvau šiek tiek išlėkęs ant žolės, bet viskas baigėsi gerai.“ Pajuto skirtumus Išdžiuvus trasai didžiausias iššūkis jaunam sportininkui buvo priprasti prie didelio greičio. „F-4“ bolidas pasiekia apie 200 km/val. greitį, todėl nuo oro srauto ima virpėti galva, reikia itin susikaupti. J. Jonušis patyrė ir koks svarbus yra aerodinamikos teikiamas sukibimas. Tam jis planuoja skirti dar daugiau laiko kitose treniruotėse. „Viename posūkyje maniau, kad važiuoju ant ribos, galvojau, dar truputis ir nuslys galas. Bet tada man pasiūlė jį įveikti greičiau ir tada pajutau, kad sukibimas kaip tik tapo geresnis. Buvo galima ir dar greičiau važiuoti“, – pasakojo jis. Taip pat J. Jonušis atkreipė dėmesį, kaip skiriasi karto ir bolido stabdymas. Karte stabdį pakanka naudoti labai saikingai, o norint sustabdyti bolidą stabdį reikia spausti iš visų jėgų. Lenktynininkui pavyko perprasti ir dar vieną svarbų skirtumą – norint sušildyti bolido padangas nepakanka aštriau pavingiuoti po trasą. Formulių padangos labiausiai sušyla nuo įkaitusių stabdžių, jiems kaitinant ratlankį, todėl sportininkams svarbu kuo greičiau sušildyti stabdžius iki optimalios temperatūros. „ALM Motorsport“ vadovas estas Martinas Lauras po bandymų buvo labai patenkintas J. Jonušio pasirodymu. „Aš buvau tikrai sužavėtas, kaip greitai jis prisitaikė prie naujų dalykų, kaip dirbo su komanda ir kiek patobulėjo per vieną dieną. Justui tik 15 metų, bet jis jau dirba kaip profesionalus lenktynininkas“, – tvirtino specialistas. Komanda nieko nelaukdama pakvietė lietuvį ir į dar vieną bandymų sesiją, kuri vyks šį savaitgalį Estijoje.