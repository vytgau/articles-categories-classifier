Didžiausia JK automobilių variklių gamintoja „Ford“ pusę bendro 2,7 mln. variklių kiekio pagamina Bridžende, Velse ir Dagenhame, Londone, rašo „Autonews“. Ši automobilių gamintoja ir toliau ketina gaminti dalį variklių Bridžende, tačiau vis dar laukiama pareiškimo dėl šiuo metu „Jaguar Land Rover“ automobiliams skirtų gamybinių apimčių pakeitimo. Taigi baiminamasi, kad bus prarasta daugiau nei 1 tūkst. darbo vietų. „Ford“ atstovų teigimu, diskutuojama dėl ateities investicijų, tačiau kaip ir daugelio kitų automobilių pramonės atstovų atveju būtinas kuo operatyviau pasiektas aiškumas dėl ateityje nusistovėsiančių prekybos vykdymo sąlygų tarp JK ir Europos Sąjungos (ES). Pagal 2016 m. vykusio referendumo rezultatus JK turėtų iš ES išstoti 2019 m. kovo mėn. pabaigoje. „Tęsime darbus su įvairias tarpininkais, siekdami įvertinti perspektyvas, - naujienų agentūrai „Reuters“ sakė S. Armstrongas, duodamas interviu Ženevoje vykusioje automobilių parodoje. – Kuo greičiau turėsime aiškų vaizdą, tuo lengviau bus priimti tiek teigiamus, tiek ir neigiamus sprendimus, taigi aiškumas yra svarbi viso to dalis.“ Šios automobilių gamintojos vadovai nerimauja dėl galimos „Brexit“ įtakos mokestinių tarifų ir muitų atsiradimui tarp antrosios pagal dydį automobilių rinkos žaidėjos Europoje JK ir ES. Tokie galimi pokyčiai neabejotinai taptų papildomais trikdžiais, didintų patiriamas išlaidas ir keltų pavojų gamyklų ateičiai. Remiantis „Ford“ atstovų pateikiamais paskaičiavimais, komplikuotas „Brexit“ procesas, kuris apimtų Pasaulio prekybos organizacijos (PPO) taikomą 10 proc. tarifo įvedimą importuojamoms ir eksportuojamoms prekėms ir šiek tiek mažesnius tarifus sudedamosioms dalims, per metus reikštų net iki 1 mlrd. JAV (0,81 mlrd. eurų) didėsiančias išlaidas. „Jei bus pasiektas PPO tarifų lygmuo ir kitos išlaidos, į sistemą pateksiančios dėl didėsiančių mokesčių pasienyje ir visų kitų dalykų, metinė šių pokyčių kaina mums gali siekti iki 1 mlrd. JAV dolerių“, - neguodžiančią perspektyvą konstatavo S. Armstrongas.