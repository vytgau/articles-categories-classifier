Šių etapų, o kartu ir visų lenktynių, finišas numatytas vakare šalia Naujosios Akmenės esančiame Menčių karjere. Cementininkų mieste startavę varžybų dalyviai, pasiryžę šturmuoti apie 2000 kilometrų palei šalies valstybinę sieną besidriekiantį 4x4 perimetro maratoną, keldami debesis dulkių ilgai negalėjo patikėti kalbomis apie nuo lietaus skęndusį Vilnių, kol patys neprisivijo prakiurusio dangaus. Liūtis ir škvalas nemenkai įtakojo varžybų organizatorių ir pačių sportininkų nuotaikas. Vieną greičio ruožą ties Druskininkais dėl ežeru virtusio ir medžiais užversto kelio teko netgi atšaukti. Renginio organizatoriai maratoninių lenktynių dalyvių belaukiančius sirgalius, sportininkų bičiulius pakvietė į šventę, pasiūlę išbandyti jėgas specialiai jiems parengtoje bekelės trasoje tame pačiame Menčių karjere. Pasirūpinta, kad nestigtų ir pramogų, ir garuojančių kepsnių ar arbatos, tačiau nuo pat ryto prakiuręs dangus gerokai sumažino tiek pačių norinčiųjų išbandyti šią trasą, tiek žiūrovų gretas.  Visgi žadėtos varžybos įvyko. Įmirkusios, slidžios trasos nepabūgo vienuolika enduro motociklininkų, kuriems surengti du važiavimai. Pirmajame nuo pat starto pirmu smuiku griežė vilnietis, aistringas keliautojas, daugybės ilgų pervažiavimų rekordų autorius Aidas Bubinas, vairavęs „KTM EXC 350 F“ motociklą. Tačiau antrasis važiavimas Aidui buvo nesėkmingas. Užgesus jo motociklo varikliui entuziastą techninėms tarnyboms teko vilkti iš trasos. Susumavus rezultatus nugalėtoju paskelbtas sostinės atstovas Tomas Šipkauskas, pranokęs kitus vilniečius Simoną Ramanauską ir Paulių Kairavičių.