Lietuvoje šiemet sausį-rugpjūtį parduoti 4535 nauji sunkvežimiai - 6,9 proc. daugiau nei 2016 metų tuo pačiu metu, kai parduoti 4243 sunkvežimiai. Visoje ES šių transporto priemonių pardavimai ūgtelėjo 1,1 proc. iki 188,5 tūkstančių. Latvijoje sunkvežimių pardavimai šiemet sumažėjo 18,5 proc. iki 798, Estijoje - padidėjo 14,3 proc. iki 673. Vien rugpjūtį, palyginti su praėjusių metų rugpjūčio mėnesiu, sunkvežimių pardavimai Lietuvoje padidėjo 3,9 proc. iki 507, Latvijoje - smuko 31,3 proc. iki 68, Estijoje - nepakito ir siekė 48. Viso komercinio transporto, įskaitant autobusus bei lengvuosius sunkvežimius, pardavimai Lietuvoje šiemet išaugo 8,2 proc. iki 7 tūkst., Latvijoje - smuko 8,2 proc. iki 2,3 tūkst., Estijoje - padidėjo 9,3 proc. iki 3,8 tūkstančio. Visoje ES komercinio transporto rinka per metus padidėjo 3,7 proc. iki 1,556 milijono.