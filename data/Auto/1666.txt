Naujasis „Audi A8“ be tradicinių privalumų – elegantiškos ir sportiškos išvaizdos, lengvos kėbulo konstrukcijos ir „quattro“ visų ratų pavaros – išsiskiria ir pačiomis pažangiausiomis šiuolaikinėmis technologijomis. Anot gamintojų, naujasis modelis yra revoliucinis ne tik „Audi“ markei, bet ir visai šiuolaikinei automobilių pramonei. Jo prabangi išorės išvaizda yra kelianti pasitikėjimą, o automobilio salonas atspindį naują koncepciją, sujungiančią funkcionalumą ir komfortą. Dinamiškas automobilio valdymas ir manevringumas, visų ratų „quattro“ pavara ir itin daug vairuotojui padedančių sistemų užtikrina saugią ir komfortišką kelionę. Lietuvoje naująjį „Audi A8“, kurio kaina prasideda nuo 86 tūkst. 700 eurų, galima užsisakyti nuo spalio 5 dienos.  Gamintojų tikinimu, naujasis „Audi A8“ yra pirmasis serijinės gamybos automobilis pasaulyje, parengtas savavaldžiam važiavimui, turintis daugiau kaip 40 vairuotojo pagalbinių sistemų. „Audi AI“ važiavimo spūstyse sistema perims automobilio valdymą važiuojant spūstyje iki 60 km/val. greitkeliuose ir keliuose su eismo srautus skiriančiu atitvaru. Nuo 2018 metų „Audi“ palaipsniui diegs vis daugiau tokių savavaldžio važiavimo sistemų kaip automatinis automobilio statymas aikštelėse ir garažuose, taip pat autonominis važiavimas spūstyse. Be to, „Audi“ yra pirmasis automobilių gamintojas pasaulyje, kuris be radarų, priekinės kameros ir ultragarsinių jutiklių naudoja ir lazerinį skenerį. Reprezentacinio sedano išorė išsiskiria plačiomis priekinėmis grotelėmis ir atletiškomis linijomis, pabrėžiant modelio progresyvumą ir rafinuotumą. Automobilis turi „Audi HD Matrix LED“ lazerinius žibintus ir vientisa LED juosta sujungtus galinius žibintus su OLED technologija. Prabangaus sedano salone sumontuoti du lietimui jautrūs ekranai, kurių viršutiniame vairuotojas lietimu gali valdyti multimedijos sistemą, o apatiniame – nustatyti vėdinimo ir kitų komforto sistemų veikimą, taip pat įrašyti tekstą. Kartu su garsiniu ir jutiminiu funkcijos patvirtinimu, įprastais valdymo gestais, „MMI touch“ sistema galima naudotis itin greitai, patogiai ir saugiai. Lietuvoje naujasis „Audi A8“ debiutuoja su dviem skirtingais V6 turbininiais varikliais – 3.0 TDI ir 3.0 TFSI motoru. 2967 cm³ darbinio tūrio dyzelinis TDI variklis pasiekia 210 kW (286 AG) ir 600 Nm sukimo momentą, leidžiantį A8, kuris visose versijose turi visų varančiųjų ratų „quattro“ pavarą, iki 100 km/val. įsibėgėti per 5,9 sekundes. Vidutinės šio modelio degalų sąnaudos, priklausomai nuo ratlankių dydžio, NEDC ciklu siekia nuo 5,8 l iki 5,6 l/100 km (152–145 g/km CO2 emisija). 3.0 l turbobenzininis tiesioginio įpurškimo motoras pasiekia 250 kW (340 AG) galią ir 500 Nm sukimo momentą, leidžiantį nuo 0 iki 100 km/val. įsibėgėti per 5,6 sekundes. Šio modelio degalų sąnaudos NEDC ciklu siekia nuo 7,8 iki 7,5 l/100 km (178–171 g/km CO2 emisija). Abu varikliai turi diržinį starterį-generatorių, kuris yra pagrindinis 48 voltų automobilio elektros sistemos elementas. Dalinės hibridinės technologijos leidžia automobiliui riedėti išjungtu varikliu ir nepastebimai užvesti variklį. Taip pat ši sistema pasižymi itin didelėmis „Start-Stop“ sistemos galimybėmis, o drauge šios technologijos užtikrina dar mažesnes efektyvių variklių sąnaudas ir 100 kilometrų leidžia sutaupyti iki 0,7 l degalų, važiuojant realiomis eismo sąlygomis.