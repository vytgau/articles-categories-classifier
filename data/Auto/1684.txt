Slysta ne tik žiemą Padangų prekybos ir autoserviso paslaugas teikiančios bendrovės „Melga“ komercijos direktorius Tomas Baužys sako, kad tokios padangos turi tiek žieminių, tiek vasarinių savybių, tačiau visų skirtingiems sezonams pritaikytų padangų bruožų joms visgi trūksta. „Pavyzdžiui vasaros sezonu ji neturės tokių gerų savybių, kokias turi vasarinė padanga. Nebus toks geras sukibimas su kelio danga, važiuojant sukels didesnį triukšmą, o ir dėvėsis ji daug greičiau“, – DELFI sako ekspertas. Savo kolegai pritaria ir servisų tinklo „Flix-Auto“ Kauno padalinio vadovas Vytautas Paškauskas, kuris sako, jog tokios padangos ne tik žiemą, tačiau ir vasarą turi didesnių šansų slydimui. „Dėl ne iki galo vasarai pritaikyto padangų paviršiaus, stabdant jos slysta ne tik žiemą, tačiau ir vasarą, kai kelio danga nėra ypatingai pavojinga“, – apibendrino specialistas. Atėjus šaltesniam orui – situacija kur kas prastesnė Jeigu vasarą, pasak profesionalų, nėra ypatingai didelė problema eksploatuoti automobilį su universaliomis padangomis, tai žiemą situacija iš tiesų suprastėja. „Važinėjant su tokiomis padangomis, įžvelgčiau daugiau minusų žiemą nei vasarą. Žiemą sąlygos yra tikrai sudėtingos. Visgi tai ne žieminės padangos, todėl dėl prasto sukibimo, gali iškilti pavojus vairuotojo saugumui“, – sako T. Baužys. „Jeigu padanga yra universali, tai jos mišinys yra kietesnis, ne toks elastingas, taip pat mažiau griovelių, todėl tokios padangos yra itin pavojingos apsnigtame ar apledėjusiame kelyje“, – pažymi V. Paškauskas. Automobilių kompiuterinę diagnostiką ir kitas paslaugas teikiančios įmonės „MD Group“ direktoriaus pavaduotojas Paulius Balčiūnas įžvelgia pagrindinius universalių ir žieminių padangų skirtumus. „Universalių padangų guma yra kietesnė tam, kad būtų patenkinamos savybės ir šiltos vasaros dienomis ir šaltos žiemos naktimis. Tačiau šis kompromisas turi trūkumų – šaltu oru guma tampa kieta, kas sąlygoja, kad esant reikalui ji nesideformuos kintant kelio reljefui. Taip pat, lyginant su žieminėmis, universalios padangos neturi tiek rėžių, kurie išmeta vandenį nuo gumos, todėl universalios padangos nesuteikia tiek sukibimo paviršių“, – sako specialistas. Vardindamas kitus esminius universalių padangų bruožus P. Balčiūnas išskiria jų paviršių. „Žieminės padangos turi didesnius blokelius, kurie suteikia gilesnius paviršius, leidžia padangai „įsikasti“ į snieguotą ar slidų kelią. Snieguotomis sąlygomis geros padangos turi pasidengti sniegu, kadangi sniego su sniegu sukibimo jungtis yra tikrai gera ir tai leidžia važiuoti nenuvalytais keliais. Dėl tos pačios priežasties sniego gniūžtė ar sniego senis laikosi gerai ir ilgai“, – paaiškina ekspertas. Nepritaikytos lietuviškoms žiemoms Anot V. Paškausko, universalios padangos tiesiog nėra pritaikytos šaltesniam klimatui. „Galima sakyti, kad jos nepritaikytos lietuviškoms žiemoms. Pavyzdžiui, Anglijoje, kur sniego iškrenta labai mažai, o ir temperatūra retai kada nukrenta iki minuso, tokios padangos yra visai tinkamos“, – sako specialistas. „Važiuojant žiemą su universaliomis padangomis ir patekus į avaringą situaciją, neapsaugos nei visų varomųjų ratų sistema, nei sukibimo kontrolė ar kitos panašios saugos sistemos“, – perspėja P. Balčiūnas. „Tokias padangas renkasi mažuma, tačiau jau geresnė alternatyva būtų vasarą važinėti su Vakarų Europos šalims skirtomis žieminėmis padangomis. Tokiu atveju, bent jau žiemą būtų patogu ir saugu, nes dabar nei šiltu, nei šaltu sezonu universalios padangos nėra tinkamos“, – kategoriškai tvirtina T. Baužys. Įžvelgia tik vieną privalumą Specialistai sako, kad universalias padangas žmonės renkasi taupymo sumetimais. „Kalbant apie privalumus, galėčiau pasakyti tik tiek, kad tai yra pigiau, nei turėti keletą padangų komplektų, o taip pat nereikia rūpintis jų pakeitimu, montavimo paslaugomis“, – sako T. Baužys. „Taip, tai būtent ir yra privalumas taupantiems žmonėms. Žinoma, jei automobilis žiemą daugiau stovi garaže arba yra labai minimaliai naudojamas, tokiu atveju, gal ir galima išsiversti su vienu komplektu, tačiau visada rekomenduojame naudoti skirtingų sezonų padangas“, – pataria V. Paškauskas. „Savo ir šeimos gyvybę reikia saugoti bei tausoti, todėl niekam nerekomenduoju daryti kompromisų, kurie susiję su saugumu“, – perspėja P. Balčiūnas.