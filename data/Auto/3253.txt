Reeksportas ir toliau išlieka svarbiu rinkos veiksniu: 368 balandį įregistruoti nauji automobiliai (iš jų – 289 „Fiat“ ir 42 „Alfa Romeo“) buvo išregistruoti dar iki mėnesio pabaigos, o dar bent 27 bus išregistruoti artimiausiu metu. Balandį asmeninių automobilių (M1) apimtis padidėjo 11 proc. iki 2266 vnt., tačiau lengvųjų komercinių transporto priemonių (N1) registravimas smuktelėjo 12 proc. iki 251 vnt. Kalbant apie atskiras darbo dienas, pati sėkmingiausia buvo balandžio 27 d., kuomet įregistruota net 219 automobilių. Prasčiausia diena buvo balandžio 24 d., kuomet įregistruoti 82 automobiliai. Praeitą mėnesį šalies naujų automobilių rinkoje į pirmąją vietą sugrįžo „Volkswagen“ markė (416 vnt.), antrąją vietą užėmė „Fiat“ (389 vnt.), o trečioje atsidūrė „Toyota“ (349 vnt.). Tarp prestižinių markių šįkart pirmavo „Alfa Romeo“ (54 vnt.). Balandį tarp asmeninės paskirties (M1) modelių pirmavo „Fiat 500“ (201 vnt.), „Volkswagen Golf“ (116 vnt.) ir „Nissan Qashqai“ (81 vnt.). Tarp lengvųjų komercinių automobilių (N1) populiariausias vėl buvo „Fiat Ducato“ (41 vnt.). Tiesa, reikia pastebėti, jog 174 „Fiat 500“ ir 13 „Fiat Ducato“ buvo išregistruoti dar iki mėnesio pabaigos. 2017 m. sausį-balandį Lietuvoje iš viso įregistruoti 8738 nauji lengvieji automobiliai, t.y. 15 proc. daugiau nei atitinkamu laikotarpiu praeitais metais (7593 vnt.). Praeitą mėnesį Lietuvos rinkoje debiutavo „Hyundai“ mažylis i10, „Alfa Romeo“ visureigis „Stelvio“ ir „Nissan“ furgonas NV300. Šalyje taip pat įregistruotas sportinis „Ferrari GTC4Lusso“ modelis, pakeitęs „Ferrari FF“.