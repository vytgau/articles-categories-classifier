Vis daugiau pagaminamų naujų automobilių yra per dideli, kad laisvai tilptų Didžiojoje Britanijoje įrengtose automobilių stovėjimo vietose. Dėl šios priežasties nenumaldomai daugėja ir statantis automobilį patiriamų susidūrimų. Bendrovės „Accident Exchange“ paskelbtais duomenimis, net 30,85 proc. visų per eismo įvykius nukentėjusiųjų pareiškimų pagrindas – statant automobilius patirtas susidūrimas. Statistika rodo maždaug 8 proc. šių incidentų augimą, palyginti su tokiu pat pernai metų laikotarpiu. Kaltę, atrodo, galima suversti parkavimo kompanijoms, nesugebančioms pasirūpinti tinkamomis stovėjimo aikštelėmis, atsižvelgiant į vis didėjančius automobilių gabaritus. Vis dėlto stambiausio Didžiosios Britanijos automobilių stovėjimo aikštelių operatoriaus „National Car Parks“ (NCP) atstovai praneša, kad tokiuose miestuose kaip Mančesteris, Bornmutas ir Londonas jau imtasi platinti stovėjimo aikštelių erdves. „Rūpinamės platesnėmis automobilių stovėjimo vietomis, nes negalime nepripažinti, kad gaminami vis didesni automobiliai. Tai ypač pasakytina apie padidinto pravažumo automobilius (SUV). Ateityje numatome, jei tik įmanoma, būtinai rengti platesnes stovėjimo vietas“, – „The Times“ sakė NCP atstovas. Tai reiškia, kad NCP rengiamose aikštelėse automobiliams bus skiriamos platesnės vietos nei nurodyta 1987-aisiais metais, kai automobiliai buvo gerokai mažesni, vyriausybės išleistose rekomendacijose. Didelių SUV modelių, pavyzdžiui, „Audi Q7“, ilgis viršija penkis metrus, o tai yra bent 20 centimetrų daugiau nei Didžiosios Britanijos vyriausybės rekomenduojamas automobilio stovėjimo vietos ilgis. Net tokie įprasti modeliai, kaip 4 m 87 cm ilgio „Ford Mondeo“ ar 4 m 84 cm ilgio „Vauxhall (Opel) Insignia“, viršija numatytą maksimalaus stovėjimo vietos ilgio standartą. Ne mažiau keblumų ima kelti ir vyriausybės numatytas rekomenduojamas plotis, būtent 2,4 metro. Juk 2 metrų pločio „Volvo XC90“ įspraudus tarp dviejų automobilių iš abiejų pusių lieka tik po 20 centimetrų. Tai išties mažai vietos išlipti turintiems keleiviams. „Accident Exchange“ atstovai mano, kad dėl šios priežastis padaugėja trinktelėjus automobilio durimis atsirandančių įlinkimų. „Accident Exchange“ nustatė, kad 87 proc. savivaldybių laikosi automobilių stovėjimo vietų nuorodų, todėl problema išties akivaizdi. Vienas iš „Accident Exchange“ vadovų Scottas Hamilton-Cooperis sako: „Vairuotojai turi sugebėti pastatyti vis didesnius automobilius per pakankami ilgą laiką nė kiek nepadidintose stovėjimo vietose. Kone visose aplankytose savivaldybėse buvo laikomasi vyriausybės išleistų rekomendacijų, gerokai apsunkinančių didelių automobilių manevrus. Šią aplinkybę būtų galima įvardyti kaip dažnėjančių susidūrimų statantis automobilį priežastį.“