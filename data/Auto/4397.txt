„Reikalų“, kaip mėgsta sakyti „Agrorodeo“ komandos vairuotojas Vaidotas Žala, prieš tokių varžybų startą yra labai daug, o didžiulė motociklų, keturračių, sunkvežimių ir, be abejo, visureigių, įskaitos dalyvių minia iki oficialaus parado privalo sutvarkyti visus formalumus. 373-ią numerį lenktynėse gavusi „Agrorodeo“ komanda savo „namų darbus“ buvo atlikusi be priekaištų, tačiau kelių šimtų dalyvių eilė nejudėjo taip greitai, kaip norėtųsi: „Pernai viskas vyko daug greičiau. Sakyčiau, kad pernai buvome ne toje zonoje, kur susiburia visi dalyviai. Prieš metus, kai mes atėjome į techninę komisiją, lenktynininkai iš Pietų Amerikos šalių jau buvo ją baigę. Tada mes patekome į srautą Europos komandų, o mūsų žemyno sportininkai ir jų technika komisijos formalumus įveikia kur kas sparčiau, nes dalį visų administracinių procesų jau būna įveikę Havro uoste, prieš pakraunant techniką į laivus, - pasakojo „Agrorodeo“ komandos šturmanas Saulius Jurgelėnas. - O Pietų Amerikos sportininkams visa komisija vyko čia, Paragvajuje. Nesinori jų kritikuoti, tačiau galima pasakyti, jog kai kurie dalyviai techninei komisijai buvo ne iki galo pasiruošę. O įvairios smulkmenos, dėl kurių pretenzijų ar pastabų turi organizatoriai, tvarkomos čia pat šalia, klaidas pataisę lenktynininkai vėl grįžta į eilę ir visą srautą užkemša bei sulėtina“. Vis dėlto su kelių valandų procedūra „Agrorodeo“ ekipažas susitvarkė. „Pavargome – ir fiziškai, ir psichologiškai nėra malonus laikas, kai kelias valandas esi priverstas lūkuriuoti keistu greičiu slenkančioje eilėje. Šitame sraute jau jaučiamas tikrasis Dakaras. Bet atidavėme mašiną į uždarą parką ir ją pasiimsime tik sausio 1 dieną, kai vyks paradas nuo šio uždaro parko iki oficialios starto vietos. Ten – dar vienas uždaras parkas, tad jokiems tobulinimams laiko ir galimybių jau nebėra. Lauksime starto“, - sakė V. Žala. Išsamiai susipažinęs su 2017 metų Dakaro trasų žemėlapiais S. Jurgelėnas sako, jog pačioje varžybų pradžioje bus itin svarbu atsižvelgti į gamtos sąlygas: „Reikės atkreipti dėmesį į orus. Jeigu ryt-poryt bus sausa, trasoje bus daug raudonų dulkių – panašios šiandien jau tvyro ore. O jeigu sulauksime lietaus, kuris „pamaitina“ molingą gruntą, starto dieną bus labai įdomu. Viršutinis grunto sluoksnis bus tokia „pliurzikė“ - visi turės jos saugotis. Jeigu molingas gruntas „prigaudys“ drėgmės, ta plastiliną primenanti danga bus neprognozuojama, kiekvieną posūkį reikės įveikti ypač techniškai, atsargiai, labai labai tiksliai. Kiekvienas ekipažas privalės tiksliai numatyti, kokiu greičiu įveikti posūkius. Bus labai įdomu“. Patyręs šturmanas savo prognozę baigė daug optimizmo suteikiančia fraze: „Bet Vaidas yra tokių tokių juvelyriškų trasų meistras“. Sausio 1 dieną visų techninę komisiją įveikusių ekipažų laukia paradas Paragvajaus sostinėje, o sausio 2 dieną Dakaro dalyviai paliks Asunsjoną – jų lauks 454 km kelias iki pirmo etapo finišo.