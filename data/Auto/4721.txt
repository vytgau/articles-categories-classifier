Lapkričio 16 d. ryte 5212-ajame kelyje susidūrus „Hyundai“ ir „Audi“ automobiliams, pastarasis nuo smūgio beveik pasidalino į dvi dalis. Vairuotojas žuvo vietoje. Įvykį šiuo metu tiria eismo saugumo specialistai, tačiau ir šiuo metu prieinamos informacijos pakanka, kad būtų galima padaryti išvadą, jog dėl tragiškos nelaimės kaltas ne vien žmogiškas faktorius ar prastos oro sąlygos. „Nuotraukose ir filmuotuose kadruose aiškiai matomos netipinės „Audi“ deformacijos. Tai kelia pagrįstų prielaidų, jog šis eismo įvykis nebuvo pirmasis, kuriame automobiliui teko sudalyvauti. „Audi“ nebūtų buvęs taip stipriai sumaitotas, jeigu ne anksčiau pažeistas konstrukcinis kėbulo vientisumas“, – teigia „Lietuvos autoverslininkų asociacijos“ (LAA) vadovas Rokas Knyva. Anot jo, atvejai, kai automobiliai antram gyvenimui prikeliami juos sulipdant iš atskirų dalių, asociacijai yra labai gerai žinomi. Tokios transporto priemonės pigiai parduodamos, tačiau neatitinka net menkiausių saugumo reikalavimų, todėl eismo įvykio metu, besideformuodamos nuo stipraus smūgio, ne tik neapsaugos žmonių, bet gali jiems dar labiau pakenkti. Labai tikėtina, kad ir tokios skaudžios minėtos avarijos pasekmės būtų švelnesnės, jei šis „Audi“ nebūtų kažkada praradęs gamintojo sukonstruotų saugumo elementų. „Tokiame automobilyje nebeveikia esminės pasyviosios saugumo priemonės, kurias sukūrė ir įdiegė automobilių gamintojai. O jie juk remiasi eismo įvykių statistika, savo gaminius testuoja avarijų imitavimo laboratorijose. Ilgametis darbas duoda rezultatų. Užtenka pažvelgti į kitą avarijos dalyvį. „Hyundai“ net ir po stipraus susidūrimo išlaikė kėbulo dalies vientisumą, o vairuotojas gydomas, bet ne laidojamas“, – sako R. Knyva. Jis ragina renkantis naują automobilį būti gerokai dėmesingesniais ir išrankesniais. Nesusiviliokite maža kaina, jeigu negalite atsekti, kokia yra transporto priemonės istorija. Patikusio automobilio VIN (unikalus transporto priemonės identifikacinis numeris) pėdsakų būtina paieškoti internete ar kituose informacijos šaltiniuose. LAA vadovas perspėja nepasikliauti tik nuojauta. Kuo nuodugniau tikrinkite išsirinktos transporto priemonės techninę būklę gerą reputaciją turinčiuose servisuose, rekomenduotina – tuose, kurie atstovauja automobilių gamintojams. Profesionalias paslaugas teikiantys įgalioti centrai turi daugiau žinių bei geresnes sąlygas tinkamai įvertinti automobilio būklę. „Jeigu jau esate tikri dėl savo pasirinkimo, nepasiduokite nesąžiningų pardavėjų pinklėms. Pirkimo sandorį galima sudaryti tik su žmogumi, kuris jums faktiškai siūlo automobilį. Pardavėjas turi formaliai prisiimti atsakomybę už tą, ką parduoda. Jeigu jis atsisako tai padaryti ir sandoris neįvyksta, dar geriau. Greičiausiai, jums pavyko išvengti rimtų problemų ateityje“, – teigia R. Knyva.