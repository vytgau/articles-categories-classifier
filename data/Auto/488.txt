Per sezoną gamyklų, ruošiančių šiuos automobilius, skaičius išaugo, tad pasirodė įdomu, kodėl komandos dirbtuvėse ir vėl puikuojasi „VW Golg GTI TCR 2018“. Apie naująjį automobilį ir komandos planus papasakojo lenktynininkė Ernesta Globytė. – Pernai buvo „VW Golf“, dabar – ir vėl naujasis „VW Golf“. Ar toks planas ir buvo? – Planas buvo vėl įsigyti „TCR“ klasės automobilį ir pasiūlyti žmonėms testų programą šio tipo automobiliu: tiems, kas tokius automobilius jau turi – padėti susireguliuoti automobilį, aptarnauti jį ruošiant varžyboms, padėti analizuoti vairuotojo duomenis ir net pasiūlyti atsargines dalis varžybų metu. Kaip bebūtų, „GSR motorsport“ kolektyvas turi daugiausiai patirties su tokio tipo automobiliais Baltijos šalyse. – Kodėl pardavėte prieš tai turėtą „VW Golf“ vos po vieno lenktynių sezono? – Būtinybės parduoti nebuvo, senuoju „Golfu“ buvau labai patenkinta, bet labai norėjosi, kad Baltijos šalyse atsirastų daugiau „TCR“ automobilių. Todėl pamanėme, kad faktas, jog žmogus gali nusipirkti automobilį, kurį savo akimis matė varžybose, žino visą jo istoriją ir gali bet kada atvažiuoti pasižiūrėti, palengvins daugumos norinčių įsigyti „TCR“ apsisprendimą. Taip ir buvo: mano „Golfas“ parsidavė neįtikėtinai greitai. – Kodėl tuomet ir vėl išsirinkote „VW Golf“? Ar svarstėte kitus variantus?  – Taip, be abejonės, buvo svarstomi keli variantai: „Audi“, „Seat“, „Hyundai“ gamintojai. Tačiau išanalizavus visus lemiančius faktorius (kaip automobilio greitis, atsarginių detalių užsakymas ir jų tiekimo greitis, gamintojo bendravimas su klientu, inžinierių palaikymas ir nuolatiniai inžineriniai tobulinimai), lėmė, kad vėl pasirinkau „VW“ koncerno produktą. Be to, pernai sezono metu, „VW Golf“ nugalėjo gamintojų įskaitoje. Tad, trumpiau tariant, norint būti geriausiu, renkiesi geriausią. – Ar galite atskleisti, kieno garaže atsidūrė jūsų turėtas „VW Gof GTI TCR?“ – Senajį mano automobilį įsigijo „Energizer racing“ komanda. Taigi, žadame intensyvią testų programą, prie kurios be jokios abejonės prisijungs ir „Energizer racing“ vyrukai. – Ir vėl pradedant sezoną su nauja technika, koks sezono planas? Kuriose varžybose naująjį automobilį bus galima išvysti? – Kol kas planuojame dalyvauti „Baltic Endurace Championship – 4H“, „Baltic Touring Cars Championship“ serijose bei, 1000 km lenktynėse Palangoje. Be abejo, noriu suburti vairuotojų komandą ir startuoti 24 valandų lenktynėse. – Tad komandiniai planai ir sudėtis dar nėra aiškūs? – Kol kas negaliu pasakyti, kas bus mano partneriu lenktynėse. Kai tik orai leis, norėčiau susiorganizuoti testų sesiją ir visus pretendentus į vairuotojo vietą išbandyti praktiškai trasoje. – Grįžtant prie naujojo automobilio, kuo jis skiriasi nuo turėto praeitą sezoną? – Naujasis modelis pagreitėjo tiesiojoje, pagerėjo aerodinamika. Pakito „spliterio“ pozicija: jis šiek tiek „pasislinko“ į priekį. Taip pat, pasikeitė spoilerio aukštis ir „blokiruotės“ charakteristikos. Dabar turėsime daugiau galimybių ją reguliuoti, o tai yra labai svarbu lenktyniaujant tokio tipo automobiliu. Dar pakito vairo stiprintuvo programa bei buvo modifikuotos priekinės šakės. – Kaip manote, prie ko priprasti bus sunkiausia? – Manau, adaptacijai prie automobilio neprireiks daug laiko. Jau dabar į jį įsėdus aš jaučiuosi kaip „namie“ . – Kokie dar pokyčiai prieš sezoną „GSR Motorsport“ komandoje? – Žiedinėse lenktynėse „GSR Motorsport“ komanda turės 3 mūsų klubui atstovaujančius (tiesa, skirtingais komandų pavadinimais) automobilius. Vadinamosios „A lygos“ ralio čempionato sezone mūsų komandai atstovaus du ekipažai, kaip ir „B lygos“ čempionate ralio sprinte. Labai smagu, kad „GSR Motorsport“ komanda nuolat tobulėja, gausėja ir auga visomis prasmėmis.