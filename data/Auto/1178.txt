Kaip rašoma pranešime žiniasklaidai, būtent tokias išvadas po penktą kartą surengtos viktorinos „Mokausi būti vairuotoju“ finalinio renginio padarė Kauno miesto žmogaus saugos mokytojų metodinio būrelio, vairavimo mokyklos „ARV-auto“ bei techninės apžiūros įmonių asociacijos „Transeksta“ vadovai ir specialistai. Geras dvi valandas sprendę specialiai viktorinai parengtus Kelių eismo taisyklių testus, o „Kauno TAC“ patikros stende bandę užfiksuoti visas apynaujo, tačiau tyčia „dideliais trūkumais“ akis badančio automobilio problemas, gimnazistai įsitraukė į žaidimą taip azartiškai, tarsi tai būtų pokemonų gaudynės. „Mes taip pat jaučiamės sėkmingai atlikę savo misiją. Tiek atrankinių etapų 13-oje Kauno miesto ir Kauno rajono mokyklų, tiek techninės apžiūros centre surengto finalo metu, su daugiau nei 500 gimnazistų ne tik sprendėme KET galvosūkius, bet išnarstėme, kokie atsakymai ir kodėl yra teisingi. T. y., koks elgesys eisme leidžia išvengti avarinių situacijų. Nors skirtingose mokyklose vaizdas toli gražu ne vienodas, visgi po šiųmetinio renginių maratono galima konstatuoti, kad padėtis pamažu gerėja. Mes uždavinėjome klausimus, į kuriuos atsakyti galima ne mintinai pažaidus su internete klaidžiojančiais „egzamino išlaikymo“ testais, bet paskaičius Kelių eismo taisykles. Šiais metais tokie „nestandartiniai“ galvosūkiai viktorinos dalyvius trikdė kiek mažiau“, – pastebėjo vairavimo mokyklos „ARV-auto“ vadovas Valdas Šlepikas.  Geriausiai viktorinos „Mokausi būti vairuotoju“ finale pasirodę moksleiviai, klausiami kur semiasi žinių apie saugų eismą dažniausiai minėjo savo šeimos narius ar užklasinių būrelių vadovus, bet ne mokyklą. Oficialioji švietimo sistema šiems dalykams akivaizdžiai skiria nedaug dėmesio, o visos kalbos apie tai kas ir kaip vyksta keliuose, gatvėse, važiuojant dviračius, motoroleriu ar viešuoju transportu, paprastai prasideda 1 ir baigiasi 4 klasėje. Kitą porciją informacijos apie saugų elgesį eisme jaunuoliai gauna tik tada, kai susiruošia laikyti vairavimo egzaminus ir praveria atitinkamų įstaigų duris. Pirmąją vietą užėmęs Ernestas Uktveris iš Santaros gimnazijos savo ruožtu patvirtino, kad savarankiškai studijuojant KET knygelę nevairuojančiam žmogui vis vien lieka labai daug klausimų, kaip taisykles interpretuoti sudėtingesnėse situacijose, todėl pedagogų ar profesionalių instruktorių pagalba yra nepaprastai svarbi. Panašiai kalbėjo Nojus Motuzas iš Saulės gimnazijos. Klausiamas, kas padėjo suformuoti žinių bagažą, leidusį viktorinoje „Mokausi būti vairuotoju“ iškovoti trečią vietą, pirmiausia pajuokavo, kad „baisiausia buvo pasirodyti prasčiau už merginą (antrą vietą užėmė Radvilė Saveraitė iš Rokų gimnazijos) ir prisipažino neatsimenantis, kad apie saugų eismą būtų kalbėta mokykloje. „Viktorinai ruošiausi spręsdamas testus internete, tačiau ten retai kada surinkdavau daugiau nei 60 proc. balų, o finale – pavyko net 85 proc. balų. Bet kokiu atveju šitas renginys padėjo atrasti naujų dalykų ir neabejotinai bus naudingas ruošiantis laikyti oficialius vairavimo egzaminus“, – sakė N. Motuzas. Beje, šis vaikinukas pateko ir į akyliausių būsimųjų vairuotojų šešetuką, atliekant praktinę užduotį patikros linijoje „Kauno TAC“. Čia gimnazistai, pasidalinę į nedideles grupeles, turėjo per 10 minučių užfiksuoti apynaujo „VW Golf“ techninius trūkumus, kurie tiek teoriškai, tiek praktiškai panaikina galimybę leistis į kelionę: galiniai automobilio ratai buvo apauti vasarinėmis padangomis, trūko poros tvirtinimo varžtų, nedegė vienas artimųjų šviesų žibintas ir vienas gabaritų žibintas, prietaisų skydelyje raudonavo indikatoriai apie neveikiančias ABS ir ESP sistemas, gale esančių saugos diržai neturėjo užraktų, stiklo apiplovimo bakelis buvo visiškai tuščias, o vairuotojo sėdynės nebuvo įmanoma pajudinti iš toliausio galimos jos „dislokacijos“ vietos ir pasiekti pedalus. Be to, į patikros kortelę buvo įrašyti stabdžių, išmetamųjų dujų ir žibintų stenduose tariamai užfiksuoti duomenys, bylojantys apie didelius nukrypimus nuo leistinų ribų. Nors ir šioje rungtyje buvo varžomasi tik dėl asmeninių rezultatų, viktorinos dalyviai taip emocingai aptarinėjo persikūnijimo į kontrolieriaus amplua įspūdžius, kad kiekvieno vėliau užduotį atlikusios grupės ieškodamos trūkumų sukosi vis greičiau, o jų pastabos improvizuotoje patikros kortelėje tapo vis panašesnės. „Kauno TAC“ vadovai, vertinę gimnazistų darbą, išskyrė šešis pačius akyliausius būsimuosius vairuotojus. Po 8 trūkumus pastebėjo Kotryna Dirsytė, Nojus Motuzas, Vitalijus Volianskis ir Patrikas Valiukėnas, o du vaikinukai – Motiejus Slavėnas ir Saulius Katinas – po 9 trūkumus. Visiems jiems buvo įteiktos „Transekstos“ taurės. Tačiau tuščiomis iš viktorinos finalo nebuvo išleistas nei vienas dalyvis: moksleiviams buvo išdalintas kalnas dovanų iš projekto partnerių ir rėmėjų. Už pirmas tris vietas „ARV-Auto“ vairavimo mokykla įteikė dovanų čekius vairavimo kursams, „Vilko“ kartodromas – kvietimus palenktyniauti kartais. Smagių ir naudingų dalykėlių gimnazistams padovanojo bendrovė „Autotoja“, Lietuvos automobilių klubas, radijo stotis „Tau“, „Michelin“ padangų atstovai Lietuvoje iš „Erosus“ ir t. t. Įdomu, kad analogišką užduotį Marijampolėje organizuotos viktorinos finale (čia varžėsi 34 būsimi vairuotojai, o atrankiniuose etapuose dalyvavo 93 moksleiviai iš 4 mokyklų) merginos įveikė geriau nei vaikinai. „Mes stengėmės taip „sugadinti“ automobilį, kad visi trūkumai būtų matomi plika akimi, tačiau tik kelios merginos klausė, ką reiškia prietaisų skydelyje degantis ESP indikatorius, o sužinojusios padarė atitinkamus įrašus kortelėje. Vaikinukai elgėsi kiek drąsiau, tačiau skubėjimas šįkart balų nepridėjo. Ne visi netgi pastebėjo, kad tikrina ne „BMW i3“, o „BMW X3“ modelius“, – konstatavo „Marijampolės techninės apžiūros centro“ direktoriaus pavaduotojas Linas Kalinauskas. Šią užduotį laimė Miglė Grigalevičiūtė, aplenkusi Eitvydą Sadecką, Deimantą Daminadvičių, Silviją Skrinskaitę, Kristijoną Glavinską ir Matą Aglinskį. Viktoriną Suvalkijos sostinėje padėjo organizuoti Marijampolės moksleivių kūrybos centras ir Marijampolės apskrities vyriausiojo policijos komisariato Veiklos skyrius.