Automobiliai baltais druskų šonais Minusinei temperatūrai pereinant į teigiamą, kelininkai kelius gausiai barsto druska ir jos mišiniais. Siekiant užtikrinti saugumą, tokia procedūra kartais kartojama net iki 4 kartų. Tokios sąlygos yra tikras išbandymas automobilių kėbului, o ypač tuomet, kai dienomis išlindusi saulė sušildo orą iki teigiamos temperatūros. Ekspertų teigimu, esant pliusinei temperatūrai, druska aktyviau veikia metalines automobilių detales, taip pat tirpstant sniegui, kaupiasi drėgmė, kuri taip pat neigiamai veikia automobilio kėbulą. „Nepatariama važinėti automobiliu, ant kurio kėbulo „puikuojasi“ balti druskos pėdsakai. Išdžiūvus drėgmei, didėja druskos koncentracija, tad suintensyvėja jos neigiamas poveikis“, – teigė automobilių prekybos bendrovės „Inchcape Motors“ Kauno atstovybės serviso vadovas Artūras Kviliūnas. Dažniausiai druskos pažeidžia variklio dangtį, sparnų arkas, slenksčius – būtent šiose vietose vasarą tenka stebėti naujai atsiradusius korozijos židinius. Paprasčiausia priežiūra – reguliarus plovimas To galima išvengti ganėtinai nesunkiai. A. Kviliūnas pabrėžia tris svarbiausius dalykus, kurių nevalia pamiršti automobilio savininkui, kad automobilis nepradėtų rūdyti: pasirūpinti antikorozine danga, neuždelsti su didesniais kėbulo įbrėžimais, o pati paprasčiausia priežiūra tiek vasarą, tiek žiemą – reguliarus plovimas. „Kai druskomis barstomi keliai, kėbulą reiktų nupūsti aukšto slėgio srove bent kartą per savaitę. Plovyklose galima pasinaudoti laikinomis kėbulo apsauginėmis priemonėmis – vaškavimu, nano danga. Šios priemonės kurį laiką apsaugo automobilio paviršių nuo druskų poveikio. Tačiau, po savaitės procedūrą teks pakartoti“ , – teigė A. Kviliūnas. Nors automobilį nupurkšti užtrunka vos kelias minutes, tačiau ne visi vairuotojai tam ryžtasi dėl gana banalios priežasties – kam plauti, jei vėl išsipurvins. „Šiuo laikotarpiu išlaikyti švarų automobilį išties sudėtinga, tačiau tokie vairuotojai sau daro meškos paslaugą. Vieną kartą nupurškus automobilį jis gal ir netaps idealiai švarus, tačiau nuo kėbulo bus pašalintos druskos, purvai ir kiti nešvarumai, o tai tik padidins jo ilgaamžiškumą“, – teigė savitarnos plovyklos „Plaunu pats“ marketingo vadovas Juozapas Budrikis. Situacija pasikeitė kardinaliai Džiugu tai, jog toks gajus mitas pamažu blėsta – vairuotojai vis labiau prižiūri savo automobilius ir stengiasi juos išlaikyti pakankamai švarius. „Savitarnos plovyklose pastebime, jog vairuotojai ne tik nupurškia automobilius vandeniu, taip pat juos padengia vašku – po tokios procedūros prie kėbulo sunkiau prikimba dulkės, purvai ir automobilis ilgiau išlieka švarus. Tuo tarpu automatinėse plovyklose vairuotojai dažniau renkasi programas su dugno plovimu. Kaip žinia, korozija dažnai pažeidžia pakabos, stabdžių, dujų išmetimo sistemos detales – šios dalys dažniausiai neturi antikorozinės apsaugos, todėl jas belieka tik plauti“, – sakė J. Budrikis. „Jei lygintume su situacija, kokia buvo prieš dešimt metų, dabar automobilių savininkai du-tris kartus labiau rūpinasi automobiliu ir jo išore“, – pridūrė A. Kviliūnas.