Ne infliacija, o švinas Akumuliatorių kaina labai priklauso nuo tarptautinėje rinkoje vyraujančios švino kainos. Priklausomai nuo akumuliatoriaus dydžio, švinas sudaro iki 80 proc. kainos, rašoma pranešime žiniasklaidai. Nuo praėjusių metų spalio mėnesio švinas pabrango daugiau nei 23 proc., tai ir lemia, pakitusias akumuliatorių kainas. „Nuspėti kokia bus kainų perspektyva švino rinkoje – sunku, tačiau mažai tikėtina, kad švinas artimiausiu metu pigtų“, – pasakoja didmenine ir mažmenine akumuliatorių prekyba Lietuvoje jau 25 metus užsiimantis prekybininkas Vilius Onaitis. Populiariausi akumuliatoriai – nuo 60 iki 100 Eur Kaip teigia pašnekovas, lietuviai itin mėgsta automobilius su dyzeliniais varikliais. Vairuotojų dažniausiai perkamas 75 Ah talpos akumuliatorius. Jis tinkamas 1600cm³-2200cm³ kubatūros variklius turintiems automobiliams. Tokio akumuliatoriaus kaina svyruoja nuo 60 iki 100 Eur. „Priklausomai nuo sezono intensyvumo, vyraujančios minusinės temperatūros, žiemos metu parduodame apie 200-250 tonų akumuliatorių“, – sakė V. Onaitis. Svarbiausia – priežiūra Priklausomai nuo eksploatacijos, šių dienų standartiniai akumuliatoriai su skystu elektrolitu tarnauja 4-6 metus, naujesnio modelio AGM (sausi akumuliatoriai) tarnauja 8-10 metų. Naujausių ličio jonų, ličio polimerų akumuliatorių darbo laikas dar ilgesnis, tačiau jų didžiausias trūkumas – aukšta kaina. Kaip teigia akumuliatorių parduotuvių steigėjas, bateriją labiausiai sekina jos nepriežiūra. „Kaip ir kiekvieną daiktą, taip ir akumuliatorių, reikia prižiūrėti. Itin svarbu nepalikti iškrauto akumuliatoriaus. Tokiu atveju, reikia kuo greičiau jį įkrauti. Stipriai iškrauto akumuliatoriaus, po mėnesio srovėjimo drėgnoje, vėsioje patalpoje gali nebepavykti atgaivinti. Patikrinti, ar akumuliatorius yra geras, labai paprasta – išjungus automobilio variklį ir visus elektros prietaisus, palaukus daugiau kaip pusvalandį, akumuliatoriaus įtampa turi būti 12,7 V. Jeigu ji mažesnė, būtina akumuliatorių įkrauti. Dėl fizinių-cheminių akumuliatoriaus savybių, esant gilioms iškrovoms, prasideda aktyviosios medžiagos, esančios švino plokštelėse, irimas. Šis procesas yra negrįžtamas, todėl nors ir kiek iškrautas akumuliatorius greitai praranda talpumą ir galią, – aiškino V. Onaitis. Gerai prižiūrint akumuliatorių, jo tarnavimo laiką galima prailginti daugiau nei trečdaliu.