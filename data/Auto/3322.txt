Pažvelgus į atnaujintą automobilį į akis krenta pakoreguoti priekiniai žibintai, radiatoriaus grotelės ir tai, kad kiekviena versija labiau išsiskiria savitomis apdailos detalėmis nei iki šiol. Salone – naujas trijų stipinų vairas su sensorinėmis valdymo plokštumomis (vėlgi, paprasto S klasės modelio, „Maybach“ ir AMG versijų vairai skiriasi detalėmis), informaciniai ekranai sujungti į vientisą kompleksą po stiklu. Saugumo pakete atnaujintos vairuotojo pagalbinės sistemos, o pusiau autonomiško valdymo funkcija dabar suteikia galimybę automobiliui pačiam rikiuotis iš juostos į juostą, naudojantis GPS duomenimis numatyti kelio ypatybes prieš joms pasirodant vizualiai ir bendrauti su kitų transporto priemonių arba kelio infrastruktūros įrenginiais per atstumą. Parkavimo pagalbininką dabar galima aktyvuoti specialia programėle mobiliajam telefone ir tam nereikia būti automobilio viduje. Be to, esant avarinei situacijai elektronika gali padėti vairuotojui stipriau pasukti vairą, bandant išvengti susidūrimo.  Variklių gamoje 4,7 litro V8 motorą keičia 4 litrų jėgainė su dviem turbinomis. „S560“ modifikacijoje ji išvystys 469 AG galią, o „AMG S63“ modelyje, kur ji pakeis 5,5 litro agregatą, pasieks net 612 AG. Šioje versijoje taip pat bus montuojama devynių laipsnių automatinė „AMG Speedshift MCT“ pavarų dėžė vietoje anksčiau naudotos septynių pakopų. „AMG S63“ su visų ratų pavara „4Matic+“ nuo 0 iki 100 km/val. gali įsibėgėti net per 3,5 sekundės. Užsakius sportinį paketą „AMG Driver's Package“ automobilis galės išvystyti maksimalų 300 km/val. greitį. Galiniais ratais varomas „AMG S65“ išsaugojo 6 litrų darbinio tūrio V12 variklį, kuris pasiekia 630 AG ir leidžia automobiliui iki 100 km/val. pagreitėti per 4,3 sek. S klasės „Mercedes-Benz“ taip pat bus montuojamas naujas dyzelinis motoras, turėsiantis dvi modifikacijas: 286 AG ir 600 Nm išvystančią „S 350 d 4Matic“ ir 340 AG ir 700 Nm pasiekiančią „S 400 d“. Kompanija žada netrukus pristatyti dar vieną, šešių cilindrų eilėje benzininę jėgainę su elektromechaniniu kompresoriumi ir 48 V elektros sistema. Prekyba modernizuotu sedanu prasidės jau šiemet.