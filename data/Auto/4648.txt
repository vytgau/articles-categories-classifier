Kaip rašoma pranešime žiniasklaidai, visų „Ioniq“ modelių standartinėje įrangoje yra ilgas aktyvios saugos funkcijų sąrašas. Jame galima rasti autonominį avarinį stabdymą su pėsčiųjų detektoriumi, įspėjimą apie nukrypimą iš važiavimo juostos, eismo juostos laikymosi pagalbą ir išmanųjį pastovaus greičio palaikymą. Tai pirmasis pasaulyje automobilis, kurio pirkėjai gali rinktis vieną iš trijų elektrifikuotų transmisijų: hibridinę, elektrinę ir įkraunamą hibridinę. „Euro NCAP“ bandymuose į „Ioniq“ standartinę įrangą įeinančios autonominio avarinio stabdymo sistemos rezultatai buvo geri. Sistema įspėja vairuotoją apie avarines situacijas ir, jei reikia, pati įjungia stabdžius. Radiolokatoriaus ir vaizdo kameros duomenis naudojanti autonominio avarinio stabdymo sistema veikia trimis etapais. Pirmiausia įspėjusi vairuotoją vaizdo ir garso signalais, sistema pradeda kontroliuoti stabdžius pagal susidūrimo pavojaus tikimybę, o prieš pat susidūrimą įjungia stabdžius didžiausia jėga. Jei priešais automobilį yra kitas automobilis ar pėsčiasis, važiuojant 8 km/val. ar didesniu greičiu sistema įsijungia ir sumažina žalą, jei susidūrimas yra neišvengiamas. Važiavimo juostos laikymosi sistema su įspėjimu apie nukrypimą nuo važiavimo juostos sustiprina „Ioniq“ standartines saugos funkcijas. Sistema garso ir vaizdo signalais įspėja vairuotoją, jei automobilis kertą eismo juostą žyminčias linijas, o taip pat nedidele jėga pasuka vairą, kad automobilis grįžtų į saugią padėtį. „Euro NCAP“ nuodugniai patikrino sistemą, ir ji sėkmingai išlaikė bandymą. Kiekvieno „Ioniq“ standartinėje įrangoje esanti išmanioji pastovaus greičio palaikymo sistema išlaiko pastovų greitį ir vienodą atstumą iki priekyje važiuojančio automobilio, automatiškai padidindama arba sumažindama automobilio greitį. Be „Euro NCAP“ išbandytų technologijų, „Ioniq“ taip pat turi aklosios zonos detektorių ir įspėjimo apie skersinį eismą važiuojant atbuline eiga sistemą. Šios sistemos įspėja vairuotoją apie aplinkui esančius automobilius, pėsčiuosius ar kitus objektus, kurių nepastebėjus judantis automobilis gali patirti avariją. Kalbant apie pasyvią saugą, reikia paminėti, kad visų „Ioniq“ modelių lengvas, bet tvirtas kėbulas yra modernių dizaino, gamybos būdų ir medžiagų sinergija. Anot gamintojų, 53 proc. važiuoklės pagaminta iš itin tvirto plieno, tad ji yra tvirta ir gerai reaguoja į vairuotojo veiksmus, yra itin saugi, gerai sugeria smūgio energiją ir minimaliai deformuojasi, taip apsaugodama keleivius susidūrimo atveju. Patobulintą kėbulo konstrukciją papildo didelio stiprio pluoštu sustiprintas galinis buferis. „Ioniq“ salone iš viso yra septynios saugos oro pagalvės, įskaitant vairuotojo kelius apsaugančią pagalvę. Tai dar vienas veiksnys prisidėjęs prie teigiamo „Euro NCAP“ įvertinimo. „Hyundai Ioniq Hybrid“ hibridinį modelį jau galima įsigyti visose Europos šalyse, elektromobilis prekyboje pasirodys kitų metų pradžioje, o įkraunamas hibridas – 2017 metų antroje pusėje.