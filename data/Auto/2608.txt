Kai automobilis atsiduria transporto priemonių sraute, ženkliai padidėja jo apgadinimo tikimybė. Kai apgadinami daiktai, atsiranda tam tikri finansiniai įsipareigojimai. Kai atsiranda finansiniai įsipareigojimai, automatiškai yra ir nepatenkintų vartotojų. Šiuo metu viešoje erdvėje vis dažniau sklando įvairios informacijos dėl finansinių įsipareigojimų, susijusių su apgadintais nuomojamais automobiliais. Konkrečiau: su automobilių dalijimosi paslaugos transporto priemonėmis. Vairavai automobilį paskutinis – susimokėk Piktinamasi, kad nesvarbu, ar tu apgadinai automobilį, ar jį apgadino kitas šios paslaugos naudotojas, ar išvis kitas asmuo – visada tenka susimokėti. Vienas iš tokių skundų yra pateikiamas internetiniame puslapyje www.rekvizitai.lt. Birželio antrą dieną Justinos vardu prisistačiusi moteris minėto puslapio skundų skiltyje apie UAB „CityBee“ rašė (kalba netaisyta): „Issinuomavau automobili keliom minutem is tasko A y taska B. Po savaites laiko skambina is citybee konsultantas ir klausia ar as vaziavau ta diena marsrutu is tasko A y taska B, atsakiau taip. Klause ar apsiziurejau automobili pries kelione, atsakiau kad nepamenu nes pastoviai nauduojosi bet tikriausiai kad taiip nes visad apsiziuriu. Ir ka jus manot? Gavau 300 euru bauda, uz tai kad kazkas ivaziavo y automobili tuo metu kai as ji jau buvau palikusi is po savo keliones. Tuomet nusprendziau nemoketi nes as nieko nepadariau ir dar plius gavau is imones SEGEL susimoketi... Zodziu, neapykanta didziule sitai imonei :)“ Ar galėjo būti taip, kad kas nors apgadino jau stovintį automobilį? O jeigu tai ne įlenkimas, o tik nubraukimas ir nenuplovus automobilio, to nubraukimo tiesiog nesimato? Taip pat galimas ir toks atvejis, kad po automobilio apgadinimo juo naudotis galėjo dar keli, o gal net keliasdešimt asmenų... Kiekvieną atvejį vertina atskirai Skunde minimos UAB „CityBee“ įmonės vadovo Luko Ylos teigimu, kiekvieną automobilių apgadinimo atvejį įmonė vertina atskirai, bandoma nustatyti kaltininkus, tačiau ir pati įmonė prisiima atsakomybę. „Pirmiausia puikiai suprantame, kad gali pasitaikyti smulkių automobilio apgadinimų, pavyzdžiui, kėbulo nubraižymų, įlenkimų, tačiau, turint tokio dydžio automobilių parką, patys prisiimame atsakomybę ir automobilius remontuojame savo lėšomis“, – DELFI kalbėjo L. Yla. Tačiau, UAB „CityBee“ vadovas akcentuoja ir tai, kad prieš naudojantis viena ar kita paslauga, naudotojai visuomet patvirtina, kad yra susipažinę su paslaugos sąlygomis. Šiuo atveju, automobilių naudojimosi paslaugos sąlygose yra nurodyta, kad paslaugos vartotojas, atėjęs prie rezervuoto automobilio, visų pirma jį turi apžiūrėti. Pamatęs akivaizdžius kėbulo apgadinimus (pavyzdžiui, smarkiai įlenktos durelės, buferis visiškai nukritęs ir t.t.), nedelsiant apie tai pranešti įmonės darbuotojams. Nenustačius kaltininko, remonto išlaidas padengia įmonė Darbuotojai gavę tokią informaciją, klientui pasiūlo pasirinkti kitą automobilį. O dėl pirmojo automobilio apgadinimo pradedamas tyrimas kaltininkui nustatyti. „Mes peržiūrime apgadinto automobilio kelionės istoriją, maršrutą, greitį ir kitus rodiklius, susiekiame su vairuotojais, kurie naudojosi nurodytu laiku, įvertiname minučių skirtumą nuo vienos rezervacijos iki kitos. Beveik visos automobilių statymo vietos, pavyzdžiui, Vilniuje, yra filmuojamos, tad, peržiūrime apsaugos kamerų įrašus, kurie padeda identifikuoti, kiek laiko automobilis stovėjo nenaudojamas, ar prieš pastatant jį į vietą jau buvo apgadintas ar kiti asmenys įvažiavo į automobilį ir t.t. Užregistruojamas įvykis policijoje. Visi šie veiksmai dažniausiai padeda identifikuoti kaltininką, net gi įsitraukia mūsų bendruomenės nariai, dažnai gauname „CityBee“ bendruomenės narių nuotraukas iš įvykio vietos. Kiekvienu atveju, kuomet yra atrastas apgadintas automobilis, situacija yra analizuojama ir vertinama individualiai. Jei kaltininkas neidentifikuojamas – remonto išlaidas susimokame patys“, – kaltųjų nustatymo principus aiškino L. Yla. Kur pažvelgsi – 300 eurų Žemiau „CityBee“ pateikia pagrindines situacijas, su kuriomis gali susidurti paslaugos naudojai ir paaiškina: kas atsakingas, kas atlygina žalą, kas ir kiek sumoka, jeigu reikia sumokėti. Situacijos: eismo įvykis, nukentėjęs, kaltininkas Įprastai apie automobilių eismo įvykius (susidūrimus su kitu automobiliu, su siena, su atrama, įvažiavus kitam automobiliui ir t.t.) praneša mūsų bendruomenės nariai, patys patekę į eismo įvykį arba atvykę pasiimti rezervuoto automobilio. Eismo įvykis su kitu automobiliu. Jei klientas – nukentėjęs, jam nieko susimokėti nereikia, kaltininko draudimo bendrovė apmoką tokią žalą (privalomasis civilinės vairuotojų atsakomybės draudimas). Pildoma eismo įvykio deklaracija, jei yra nukentėjusių ar nesutariama – kviečiama policija. Tiesiog vairuotojas turi prisiminti, kad automobilio rezervacijos metu transporto priemonė – lyg jo asmeninė. Jei klientas sukėlė avariją, nuostolius kitam automobiliui (nukentėjusiam) atlygina mus draudžianti draudimo bendrovė. Pildoma eismo įvykio deklaracija, jei yra nukentėjusių ar nesutariama – kviečiama policija. Jei tokio įvykio metu apgadinamas „CityBee“ automobilis taip, jog turime išimti iš automobilių parko, pavyzdžiui, nukritęs buferis, išdaužti žibintai, ir vairuotojas yra kaltininkas, jam gali būti skirtas 300 Eur frančizės mokestis. Tai yra Kasko draudimo sąlyga. Tačiau net jeigu automobilio taisymo išlaidos yra didesnės nei frančizės mokestis (300 Eur), klientui nereikia padengti skirtumo. Eismo įvykis su kliūtimi (siena, atrama ir t.t.). Jei tokio įvykio metu apgadinamas „CityBee“ automobilis taip, jog turime išimti iš automobilių parko, pavyzdžiui, nukritęs buferis, išdaužti žibintai, jam gali būti skirtas 300 Eur frančizės mokestis. Tai yra Kasko draudimo sąlyga. Tačiau net jeigu automobilio taisymo išlaidos yra didesnės nei frančizės mokestis (300 Eur), klientui nereikia padengti skirtumo. „Pabrėžiame, jog ir net tokiais atvejais bandome su klientu rasti kompromisą ir frančizės mokestį taikome tik tuo atveju, jeigu apgadinimai trukdo automobilio eksploatacijai“, – tikinama įmonės komentare.