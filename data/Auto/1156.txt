Kaip rašoma pranešime žiniasklaidai, asociacijos „Linava“ narės, tarptautinių pervežimų bendrovės „Transeiga“ vadovo skaičiavimu, vienas vilkikas per mėnesį vidutiniškai nuvažiuoja 12 tūkst. km. Taigi įmonei, kuri turi, sakykim, 50 vilkikų vairuotojai, važiuodami racionaliai, gali sutaupyti 12 tūkst. eurų per mėnesį arba 144 tūkst. eurų per metus. Skaičiai įspūdingi, bet nemažos naudos gali gauti ir lengvųjų automobilių vairuotojai, laikydamiesi ekonomiško vairavimo taisyklių, kurios abiejų tipų transporto priemonėms panašios. Vairavimo įgūdžius išbando varžybose Bendrovei „Transeiga“ vadovaujantis D. Tumosa gilintis į racionalaus vairavimo subtilybes pradėjo nusipirkęs pirmąjį vilkiką. Tais pačiais metais pirmą kartą dalyvavo ekonomiško vairavimo varžybose. Po to jis ir toliau kaupė žinias ir įgūdžius analizuodamas ir apskaičiuodamas transporto priemonės techninius duomenis, tam tikrų atkarpų reljefus bei treniruodamasis. „Kasdien vairuojant į viską galima žiūrėti paprasčiau. O varžybos reikalauja maksimalaus susikaupimo. Jose svarbu viskas, žinoma, ir degalų sunaudojimas. Reikia „gaudyti“ kiekvieną lašelį, nes skirtumas, vertinant dalyvių varžybų metu sunaudotus degalus, gali būti net dešimt gramų ar mažiau. Domėjimasis, patirtis, įgūdžiai bei treniruotės – tai pagrindiniai veiksniai, lemiantys gerus rezultatus“, – teigia daugkartinis tarptautinių racionalaus vairavimo varžybų prizininkas. Aukščiausios klasės vairuotojas dalinasi patarimais norintiems vairuoti racionaliai, ekonomiškai, taupiai. Tolygiai ir be chaoso „Viena iš pagrindinių ekonomiško vairavimo taisyklių – tolygus važiavimas, pasirinkus pastovų greitį ir naudojant maksimaliai aukštą pavarą. Blogiausia chaotiškas vairavimas, kai per dažnai ir netaisyklingai perjunginėjant pavaras, nuolat stabdant ir vėl greitėjant“, – taupaus vairavimo patirtimi dalinasi D. Tumosa. Į tikslą optimaliu greičiu Vairavimo meistro teigimu, klaidinga manyti, kad vairuoti ekonomiškai reiškia važiuoti lėtai. Svarbiausia pasirinkti geriausią greitį, pasiekiamą naudojant mažiausiai degalų, išlaikyti aukštą vidutinį automobilio greitį, vengiant nereikalingų sustojimų, pristabdymų. Optimalus vilkiko greitis paprastai yra 80-85 km/val.. Važiuojant transporto sraute, reikia tiesiog laikyti atstumą iki priekyje važiuojančio automobilio, kad kuo mažiau būtų bereikalingų stabdymų ir būtų išlaikytas pastovus greitis. Jeigu važiuoji, palaikydamas 300-400 metrų atstumą iki transporto priemonės, tai jei ta transporto priemonė prisistabdo, gali važiuoti savo greičiu, jo nekeisdamas. Kiekvienas prilietimas prie stabdžių reiškia, kad tu sumažini automobilio vidutinį greitį, kurį vėl reikia atstatyti ir be reikalo naudoji degalus. Riedėkite kuo daugiau „Ekonomiškai važiuoti labai padeda riedėjimas. Tarkim keturiasdešimties tonų sąstatas turi labai didelę inerciją, išnaudojant kurią galima tiesiog riedėti nespaudžiant greičio pedalo. Riedėdami degalus naudojame minimaliai, tik tiek, kiek reikia, kad palaikytume tuščią variklio eigą. Kuo daugiau riedėsite, tuo mažiau degalų sunaudosite“, – racionalaus vairavimo niuansus atskleidžia D. Tumosa. Norint vairuoti taupiai, reikia numatyti kelio reljefą, eismą, visada žiūrėti į priekį. Sakykim navigacija rodo, kad už kilometro bus gyvenvietė, reikės mažinti greitį, tada reikėtų atleisti greičio pedalą ir mašina nuriedės tą kilometrą išnaudodama savo inercijos jėgą.