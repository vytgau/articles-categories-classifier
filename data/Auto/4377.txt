„Buvo labai smagus greičio ruožas. Kiek esu dalyvavęs Dakaro raliuose, tai buvo geriausias prologo greičio ruožas. Buvo per ilgų – virš 100 km, buvo per trumpų – 5-15 km. O 40 km tokiam karštyje, kai kelio danga labai nelygi yra viskas, ko reikia prasimankštinimui ir treniruotei“, - po finišo DELFI teigė A. Juknevičius. Šiame Dakare debiutavo šturmanas D. Vaičiulis, kuriam priekaištų pilotas neturėjo. „Automobilis puikiai važiuoja. Aš manau, pareguliuosime galinę pakabą, šiek tiek ji man kompensuoja posūkiuose, bet šiaip labai gerai. Darius irgi laikėsi labai puikiai. Tik vieną posūkį pasakė per anksti, tai vos neįsukau į žmones. Bet šiaip viskas labai gerai – ir Darius labai gerai šneka, ir mašina labai gerai važiuoja. Viskas puiku“, - džiaugėsi pilotas. „Praėjo trys minutės po finišo, o pulsas dar turbūt 140-150. Šiaip viskas šaunu – pasivijome prieš tai važiavusį automobilį. Ilgai prašėme, kad jis mus praleistų, o jis mus praleido tik greičio ribojimo zonoje. Tai šiek tiek užtrukome. Be to teko dulkėse nemažai pavažiuoti posūkiuose. Bet kaip Antanas sako – kaip pirmą kartą visai neblogai“, - DELFI teigė D. Vaičiulis. Dabar ekipažai pasuks į Argentiną, kur Rezistencijos mieste antradienį startuos antrasis etapas.