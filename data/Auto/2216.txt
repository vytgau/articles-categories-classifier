Nuo šių metų sausio mėnesio kriminalizavus vairavimą apsvaigus daugiau nei 1,5 prom. alkoholio ir transporto vairuotojui taikant baudžiamąją atsakomybę, tokių transporto priemonių sulaikoma ypač daug. Automobilio vertė – nesvarbi „Vairuojant išgėrus, šią baudžiamojo poveikio priemonę, teismas taiko praktiškai visais atvejais, tiek kartu su bausme, tiek atleidus asmenį nuo baudžiamosios atsakomybės ar bausmės. Pavyzdžiui, atleidus asmenį nuo baudžiamosios atsakomybės pagal laidavimą, transporto priemonės konfiskavimas vis vien bus skiriamas. Į automobilio vertę neatsižvelgiama, sulaikomi tiek labai brangūs, tiek labai pigūs“, – apie transporto priemonių sulaikymą, kuomet vairuotojui nustatomas vidutinis ar sunkus girtumo laipsnis, primena Kauno apskrities vyriausiojo policijos komisariato (toliau – Kauno apskr. VPK) Kelių policijos valdybos Eismo įvykių registravimo skyriaus viršininkė Rasa Baltaševičienė. Sulaikytos ir saugojamos transporto priemonės labai įvairios – nuo įvairių motociklų ar dar 1989 metais pagaminto „Lada Samara“ iki 2014 metų laidos „Range Rover“. Pastarojo vairuotojui rugpjūčio pradžioje Kauno apskrities policijos pareigūnai nustatė vidutinį girtumo laipsnį (1,84 prom.). Pastebima, kad neblaivių vairuotojų automobilio vertė dažniausiai nebūna labai didelė. Prevencija prieš neblaivius vairuotojus Nemažai automobilių į saugojimo aikštelę nugabenami kaip administracinio poveikio priemonė. Vien šiais metais Kauno mieste administracinėse bylose buvo konfiskuoti 85 automobiliai, už kurių vairo nusprendė sėsti vairuotojai, būdami gerokai apsvaigę nuo alkoholio. Kuomet vairuotojui nustatomas lengvas girtumo laipsnis (ne daugiau 1,5 prom.), tačiau jis vengia patikrinti blaivumą, vartoja alkoholį po eismo įvykio, ar būdamas neblaivus sukėlė eismo įvykį, kurio metu buvo nežymiai sutrikdyta žmogaus sveikata/sugadintas turtas, teismas gali priimti sprendimą konfiskuoti automobilį. Administracinio nusižengimo bylose automobiliai itin dažnai konfiskuojami tuomet, kai asmuo vairuoja būdamas lengvai apsvaigęs nuo alkoholio (t. y. nustatomas nuo 0,4 prom. iki 1.5 prom.) ir nėra įgijęs teisės vairuoti arba ji jau atimta. Ne tik teisės vairuoti atėmimas, bet ir transporto priemonės sulaikymas, taikomas kaip prevencinė priemonė, kuria siekiama apsaugoti kitus eismo dalyvius nuo pavojingo ir neatsakingo tokių asmenų elgesio. Pareigūnai įspėja – rizikuoti neverta Automobiliai laikomi sulaikyti kol vyksta ikiteisminis tyrimas, kol tiriamos administracinio nusižengimo teisenos. Kaip priemonė, su kuria buvo padaryta nusikalstama veika, automobiliai dažniausiai būna teismo sprendimu konfiskuojami ir perduodami Valstybinei mokesčių inspekcijai. Ši baudžiamojo poveikio priemonė yra taikoma beveik visuomet, išskyrus tuos atvejus, kai transporto priemonę vairuoja ne pats savininkas ir neteisėta veika buvo padaryta be savininko žinios. Dažniausiai tokie atvejai pasitaiko, kai sėdama už įmonei priklausančio automobilio vairo. Pareigūnai įspėja, kad pakartotinai sulaikius neblaivų vairuotoją, net ir nustačius lengvą girtumo laipsnį, transporto priemonė bus konfiskuojama. „Yra pasitaikę atvejų, kai dėl padaryto teisės pažeidimo automobilis buvo konfiskuotas, teisė vairuoti atimta, tačiau asmuo nepasimokęs sėda jau už kito automobilio vairo ir vėl padaro teisės pažeidimą, už kurį pareigūnams tenka sulaikyti ir tą kitą automobilį. Prieš daugiau nei metus iš vieno vyro buvo sulaikyti trys automobiliai, nes šiam vis kildavo pagunda neblaiviam sėsti už vairo. Žinoma, tai pavieniai atvejai. Jie nėra dažni“, – akcentuoja pareigūnė, ragindama gyventojus verčiau rinktis taksi vairuotojų paslaugas, nesėsti už vairo išgėrus, nerizikuoti ne tik prarasti teisę vairuoti, prarasti automobilį, bet ir, svarbiausia, saugoti savo ir kitų eismo dalyvių sveikatą.