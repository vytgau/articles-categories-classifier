Jiems įteikėme „Hyundai i30 N“ („Fakto Auto“), „Volkswagen Golf GTi“ („Møller Auto“) ir „Volvo Polestar S60 Carbon Pack“ („Sostena“) raktelius, sukalbėjome trumpą maldelę už padangas ir dvi valandas klausėmės riaumojimo bei sprogimų simfonijos. Kai mūšio laukas nutilo ir išsisklaidė dūmai, testuotojams padovanojome ne taures. Abu gavo po rašiklį, popieriaus ir buvo priversti savo nuomonę apie bandytus automobilius pateikti raštu. Matėme, kad jie mieliau dar paganytų 872 arklius ant šlapio asfalto, ir esame dėkingi už jų nuomonę, kuri sausio 20 d. padės mums apsispręsti, kuris iš pretendentų vertas nugalėtojo titulo.  „TopGear“ apdovanojimų nominacija – Sportiniai automobiliai Bandyti automobiliai: „Hyundai i30 N“: variklis – 1995 cm3, turbininis, 275 AG, 378 Nm; 0–100 km/val. per 6,1 s; masė – 1429 kg; mechaninė 6 pavarų dėžė; priekiniai varantieji ratai. „Volvo Polestar S60 Carbon Pack“: variklis – 1969 cm3, turbininis, 367 AG, 470 Nm; 0–100 km/val. per 4,7 s; masė – 1751 kg; automatinė 8 pavarų dėžė; visi varantieji ratai. „VW Golf Gti“: variklis – 1984 cm3, turbininis, 230 AG, 360 Nm; 0–100 km/val. per 6,4 s; masė – 1364 kg; DSG 6 pavarų dėžė; priekiniai varantieji ratai. Lenktynininkų Roko Baciuškos ir Gusto Grinbergo nuomonė: „Praeitų metų „TopGear“ apdovanojimuose jau dalyvavo „Volvo Polestar S60“. Jis turėjo antsvorio ir niekaip negalėjo konkuruoti su varžovais, nors variklis ir žavėjo. Manėme, kad šių metų modelis bus labai panašus, bet apsirikome. Po 2016 m. WTCC (World Touring Car Championship) legendinėje Niurburgo trasoje „Volvo“ kelias dienas liko rengti bandymų. Rezultatas – pagerintas to meto 4 durų automobilių rekordas. Ir tie patobulinimai tikrai justi. Automobilis buvo palengvintas ir pagerinta jo aerodinamika. Naujasis „Volvo“ atsikratė riebalų ir tapo daug gyvesnis posūkiuose. „Speedway“ kartodrome jis gal ir nebuvo toks greitas kaip „Hyundai“, tačiau „Volvo“ suteikia visai kitokių, bet vis tiek malonių pojūčių. Tai nėra superautomobilis, ir pamatęs gatvėje jo neatskirtum nuo paprastų automobilių. Kol nenori garso, tol jis yra tylus, bet užmynus akceleratorių riaumojimu išgąsdintų ir „BMW M3“. Jis tikras švedas, neišsiskiriantis iš minios, tačiau gali daug ką nustebinti. Pirmasis „Hyundai“ karštasis hečbekas „i30 N“ taip pat buvo išbandytas Niurburgo trasoje. Jis nepagerino jokių rekordų, bet buvo ilgai tobulintas, ir korėjiečiams pavyko sukurti tikrą emociją. Technologijų prikimštas „i30 N“ yra lengvesnis už „Volvo“ ir varomas priekiniais ratais. „Hyundai“ šaudo ir rėkia garsiau, o tai mums labai patinka. Prie jo tikrai nesifotografuos kiekvienas senelis su šunimi, bet sėdęs prie vairo jauti lenktynių dvasią. O kaip jis vairuojamas? Na, kaip bet kuris tikrai galingas hečbekas. Stipriai paspaudus akceleratorių posūkyje, priekiniai ratai nori važiuoti tiesiai (nors dėl to galima kaltinti ir šlapią trasą). Galios išties daug, bet prie nepakankamo pasukamumo labai greitai pripranti ir pradedi tiksliai minti akceleratorių. Beje, daug automobilio parametrų galima keisti pačiam ir susikurti asmeninę transporto priemonę, atitiksiančią visus vairuotojo poreikius. Nustebino, kad ir kelionėje jis buvo labai patogus. Automobilis tikrai įdomus ir vikrus. Nors lyg ir skirtas konkuruoti su „Ford Focus ST“, priverstų į veidrodėlius žiūrėti ir „Focus RS“ vairuotoją. Atnaujintas „Volkswagen Golf GTi“ tęsia sėkmingiausią sportiškų automobilių istoriją. Jis ne toks karštas kaip „i30 N“ ar S60, bet išskirtinė kokybė ir 42 tobulinimo metai „GTi“ leidžia atsistoti ant aukščiausio geriausių šio segmento modelių pakylos laiptelio. Nesiimsime spręsti, ar jis vertas nugalėtojo vardo – tai, susumavę visus balus, padarys „TopGear“ žurnalistai. Bet mums pasirodė, kad „Golf“ labiausiai pritaikytas kasdien važinėti gatvėse. Jei norite būti tylus ir greitas, naujasis „Golf GTi“ jums labai tiks. Jo variklis iš šios trijulės silpniausias, trasoje jis ne toks agresyvus ir greitas kaip konkurentai, tačiau automobilis pagirtinai subalansuotas, posūkiuose puikiai klauso komandų vairu ir akceleratoriumi.“