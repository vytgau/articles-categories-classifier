Tiesa, kai kuriais retais atvejais galima žalą atgauti ir greičiau. Kai draudimo įmokos įstringa DELFI skaitytojas Tomas pasakojo, kad į avariją Kaune pateko dar rūgpjūtį. Eismo įvykio metu buvo sužaloti asmenys, o įvykio tyrėjai informavo, jog tokiu atveju, kai įvykyje buvo sužalotų asmenų, tyrimas vyksta nuo trijų mėnesių iki pusmečio. Kitas atvejis, kada draudimo išmokos teks laukti ilgai, kai avarijos kaltininkas yra asmuo, kuris nėra automobilio savininkas. Į tokią istoriją pateko kaunietis Tadas. Jo vairuojamo pagrindiniu keliu važiavusio „Audi“ nepraleido „Mitsubishi“ automobilis. Avarijos metu žmonės nenukentėjo, o trumpai stabtelėjęs avarijos kaltininkas pasišalino iš įvykio vietos. Tadas įsidėmėjo „Mitsubishi“ automobilio numerius, tad policija netrukus nustatė jo savininką. Paaiškėjo, kad garbaus amžiaus savininkas jau prieš kurį laiką buvo mašiną pardavęs, tačiau automobilis nebuvo perrašytas naujam savininkui. Tokiu būdu visa atsakomybė teko savininkui pagal dokumentus, nors jis ir nebuvo niekuo dėtas. Senoliui buvo atimta teisė vairuoti ir paskirta didžiulė bauda už pasišalinimą iš įvykio vietos, tačiau šis sprendimas buvo apskųstas teismams. Kol tęsėsi teismų maratonas, Tadas buvo priverstas kone metus laukti draudimo išmokos. Išimčių būna Draudimo kompanijų atstovai tikina, kad kelių mėnesių laukimas yra įprastas laikotarpis tiriant sudėtingesnius autoįvykius. Tiesa, kai kuriais atvejais draudimas išmokas išmoka ir nelaukiant tyrimo pabaigos. „Jei situacija aiški (pvz. vairuotojas nepraleido pagrindiniu keliu važiuojančiojo ir pan.), tai už automobilį išmoką dažniausiai išmokame nelaukdami galutinio policijos atsakymo. Tokiu atveju ir policija dažnai pirminėje pažymoje nurodo, kuris vairuotojas yra galimas kaltininkas. Tačiau bylų, kur kaltė nustatinėjama, atvejais laukiame tyrimo pabaigos. Kartais tai užtrunka keletą mėnesių“, – sako Raimondas Bieliauskas, ERGO Transporto priemonių žalų administravimo skyriaus vadovas. „Kiekvienas atvejis yra labai individualus. Viskas priklauso nuo sužaloto asmens sužeidimo laipsnio – jei sužeidimai nedideli, tai tyrimas baigiamas tikrai greičiau nei per kelis mėnesius. Visgi, yra pasitaikę atvejų, kai tyrimas užtrunka ir ilgiau nei metus, iki kol būna nustatomas sveikatos sužalojimo mastas, tačiau tokių atvejų pasitaiko labai retai. Taigi, 3–6 mėnesių termino nepavadintume labai įprastu, bet pavadintume realiu“, – teigia BTA Ekspertizių skyriaus vadovo Andrius Žiukelis. „Tais atvejais, kai įvykio kaltininkas pripažįsta kaltę ir yra aiškios visos aplinkybės, draudimo išmoka gali būti mokama nelaukiant policijos tyrimo pabaigos. Na, o kiek laiko truks tyrimas – čia jau ne draudimo kompetencija, priklauso nuo tyrimą vykdančios instancijos ir, be abejo, įvykio aplinkybių, sudėtingumo. Be to, dar yra variantas, kad jei nukentėjęs turi kasko draudimą, tai jam yra atlyginama pagal kasko draudimą, o paskui jau draudimo bendrovė išieško žalą iš kaltininko draudimo bendrovės“, – teigia Ingrida Žaltauskaitė, Lietuvos draudimo“ atstovė ryšiams su visuomene. Be to, žalos atlyginimas gali dar labiau nusikelti, jei byla pasiekia teismą. Jei pirmos instancijos teismo sprendimas apskundžiamas, laikotarpis dar labiau ilgėja. Tokiu atveju niekuo dėti vairuotojai žalos atlyginimo priversti laukti mėnesius, o kartais ir metus. Tiesa, specialistai sako, kad kitos išeities nėra. Dažnai tyrimo metu daroma visa eilė ekspertizių – nuo avarijos dalyvių blaivumo nustatymo iki kitokių, o tai trunka gana ilgą laiko tarpą.