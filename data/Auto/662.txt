Dviejų varančiųjų ratų „EcoSport“ yra aprūpintas „EcoBoost“ 1 l darbinio tūrio 3 cilindrų 125 AG ar 140 AG benzininiu varikliu, išvien veikiančiu su 6 laipsnių mechanine arba automatine transmisija. Šis variklis šešis kartus pelnė tarptautinį metų variklio apdovanojimą. Naujasis „EcoSport“ yra pirmasis automobilis, kuriame gali būti įrengiamas visiškai naujas 1,5 l darbinio tūrio variklis „Ford EcoBlue“. Tai keturių cilindrų variklis su turbokompresoriumi ir degalų įpurškimo technologija, kurio galingumas siekia 125 AG. Kaip tvirtinama, tylus ir rafinuotas variklis išsiskiria mažomis degalų sąnaudomis – sunaudoja vos 4,6 l/100 km. O išmetamo CO2 kiekis siekia tik 119 g/km. „EcoSport“ pritaikomas kiekvieno pirkėjo poreikiams – jis gali pasiūlyti įvairių stiliaus, komforto ir asmeninio pasirinkimo galimybių. „EcoSport“ išorės dizainas pasižymi visureigiams būdinga dinamika, modernumu ir kompaktiškumu. Automobilio pirkėjai galės rinktis iš 12 kėbulo spalvų, o asmeninį charakterį suteikti renkantis skirtingų spalvų stogą, langų rėmus, veidrodėlius. „EcoSport“ salonas yra padidinto komforto lygio, intuityvus bei ergonomiškas, žadama pranešime. Šalia kitų naujų patogumų: 8 colių įstrižainės spalvotas jutiklinis ekranas su „Sync“ multimedija, galinė vaizdo kamera, šildomas vairas, aukštos klasės „B&O Play“ garso sistema bei išmanūs daiktų laikymo sprendimai.  Specialusis „EcoSport ST-Line“ „Ford“ išleidžia ir unikalią versiją „EcoSport ST-Line“. Ji papildys sportinio stiliaus ir dinamikos įkvėptų „Ford“ modelių liniją, kurioje jau puikuojasi „Edge ST-Line“, „Fiesta ST-Line“, „Focus ST-Line“, „Kuga ST-Line“, „Mondeo ST-Line“ bei „S MAX ST-Line“ automobiliai. „EcoSport ST-Line“ išsiskiria „Ford Performance“ linijos įkvėptais buferiais ir šoniniais slenksčiais, specialiais žibintų gaubtais, tamsiais 17 colių ratlankiais. Šio modelio interjeras – išskirtinis tarp kitų „Ford“: odinis vairas, iš dalies odinės sėdynės su ekologiškos, verstos dirbtinės odos intarpais, nerūdijančio plieno sportiniai pedalai. „Ford“ duomenimis, padidinto pravažumo miesto visureigių segmentas yra sparčiausiai augantis automobilių sektorius Europoje. Kas penktas „Ford“ parduotas automobilis yra SUV. „Ford“ SUV pardavimai pernai augo kiek daugiau nei 24 proc., nupirkta 230 tūkst. 600 vnt. šio tipo automobilių. Daugiausiai įsigyta „Ford EcoSport“, „Kuga“ ir „Edge“.