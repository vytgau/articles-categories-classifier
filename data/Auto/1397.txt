Antano Juknevičiaus ir šturmano Dariaus Vaičiulio automobilis varžybose dalyvaus pažymėtas 321 numeriu, Benediktas Vanagas su Sebastianu Rozwadowskiu gavo 323-ą numerį, o Vaidoto Žalos ir Saulius Jurgelėno ekipažo starto numeris – 349. Dakare taip pat dalyvaus vienintelis motociklininkas iš Lietuvos – Balys Bardauskas. Jo starto numeris – 98. „General Financing team Pitlane“ lyderis B. Vanagas, gavęs 323 starto numerį, akcentuoja, kad ši pozicija svarbi tik pirmąją dieną – Dakaro maratonui įsibėgėjus, po kiekvieno etapo skelbiama nauja starto tvarka, pakoreguota pagal jame pasiektus rezultatus. „Kada pajudėsi į trasą Dakare, iš tiesų, yra nepaprastai svarbu, nes pirmieji automobiliai turi galimybę važiuoti sąlyginai tvirtu gruntu. Sulig kiekvienu sekančiu ekipažu trasos paviršius tampa vis klampesnis, atsiveria vadinamojo „fesh-fesh“ sluoksniai, nespėja sklaidytis dulkių debesys, o tai turi esminės įtakos važiavimo greičiui ir saugumui. Itin svarbu tai, kad pirmojo dešimtuko sportininkai į greičio ruožą pajuda kas 2 minutes, antrojo dešimtuko intervalas 1 minutė, o visi likusieji startuoja kas 30 sekundžių. T. y. ralio lyderių ir važiuojančių antroje lenktynininkų peletono dalyje galimybės būti greitiems skiriasi iš esmės. Be to, savo gebėjimus važiuoti lyderių tempu įrodę pilotai turi galimybę du kartus pasinaudoti vadinamąja „Joker“ taisykle: dėl kokių nors netikėtų incidentų finišavę tarp autsaiderių jie du kartus gali būti gražinti į rikiuotės pradžią“, – Dakaro specifiką komentuoja B. Vanagas. Šįkart „General Financing team Pitlane“ komandos visureigis gavo 323 startinį numerį – geriausią iš visų, kada nors turėtų. Ankstesniais metais B. Vanago pilotuoti „Oscar“ bei „Toyota Hilux“ visureigiai vežė 458, 373, 339, 333, 326 startinius numerius. Tai leidžia kalbėti apie pastebimai išaugusį mūsiškių reitingą. 2018 m. Dakaro ralyje startuos 190 motociklų, 105 automobiliai, 42 sunkvežimiai – iš viso 337 transporto priemonės. Dalyvių – 525 iš 54 valstybių. 300 numeriu startuos nugalėtojo titulą ginantis Stephane'as Peterhanselis, 301 – Nasseras Al Attiyah, 302 – Nani Roma, 303 – Carlosas Sainzas, 304 – Ginielis De Villiersas.  Kas laukia 40-ojo Dakaro žemėlapyje nebelieka Paragvajaus, kurio sostinėje Asunsjone startavo šių metų ralis. 2018 m. Dakaras startuos sausio 6 d. Peru sostinėje Limoje ir finišuos sausio 20-ąją Kordobos mieste Argentinoje. Tai bus 10-asis Dakaro ralis Pietų Amerikos teritorijoje. Iš viso sportininkų laukia 13 greičio ruožų, kurių bendras ilgis apie 9000 kilometrų. Pirmieji keturi etapai vyks smėlio kopomis Peru prie vandenyno. Po to kelias suks į Andų aukštikalnes, 4000 m aukštį prie Titikakos ežero. Bolivijos sostinėje La Pase sausio 12-ąją numatyta poilsio diena prieš kitus etapus aukštikalnėse ir maratono dieną Argentinoje. Lenktynininkų 5 dienas iš 13 laukia kova didesniame nei 3000 m aukštyje, 7 greičio ruožai bus ilgesnis nei 400 km. Tradiciškai vienas etapas bus išskirtinai sunkus, nes po vienos maratono dienos ekipažai turės išsiversti be mechanikų pagalbos, pasikliaudami tik savo jėgomis ir į trasą pasiimtais įrankiais bei atsarginėmis detalėmis. „A.S.O.“ taip pat patvirtino, kad būsimajame Dakaro ralyje bus gerokai daugiau Afrikos dvasios – bemaž pusė greičio ruožų vyks smėlynuose, kuriuose reikia visiškai kitokių įgūdžių ir vairavimo technikos, nei labiau klasikinį ralį primenančiose pastarųjų metų ištvermės lenktynėse.