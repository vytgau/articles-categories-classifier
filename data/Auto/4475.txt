„Nesitikėjom, kad registracija sukels tokį susidomėjimą. Pernai registruotis pirmomis dienomis pradėjo vos pora ekipų, anksčiau per pirmus mėnesius sulaukdavom vos vieno kito. Tai rodo, kad renginys įgauna didelį svorį ir komandos šioms lenktynėms ruošiasi iš anksto ir kasmet skiria vis daugiau dėmesio“, – džiaugiasi „ENEOS 1006 km lenktynių“ organizatorius Darius Jonušis. Komandos skuba registruotis dėl keleto dalykų. Pirmiausia, pirmieji užsiregistravę gauna daugiausiai dėmesio ne tik iš organizatorių, bet ir iš visos žiniasklaidos. Be to, pirmosios užsiregistravusios komandos turi neabejotiną privalumą – jos gali pasirinkti vietas serviso zonoje. Įdomu, kad kai kurios komandos renkasi tradiciškai serviso zonos pradžią arba pačią pabaigą, kitos nori gauti vietą po viaduku, kur, jeigu lenktynes merkia lietus, niekada nebūna šlapia ir yra gerokai patogiau tvarkyti savo techniką. „Daugelis komandų stengiasi gauti tą pačią vietą serviso zonoje, taip vadinamame „Pitlane“. Per daugelį metų komandos jau turi savo mėgiamas ir savo nekenčiamas, ar net „nelaimingas“ vietas“, – pasakoja D. Jonušis. Šiais metais pirmoji suskubusi registruotis komanda yra „Gera dovana“. Šios komandos vadovas Marius Batūra vos keliomis minutėmis pralenkė net septynias komandas. Registraciją be šios komandos pirmą paraiškų priėmimo dieną pradėjo ir „Sparti reklama“, „Algirdai“, „Bemsista“ bei Kauno automobilininkų klubas. Tikslas – pasiekti finišą be gedimų Pirmoji užsiregistravusi komanda „Gera dovana“ šiais metais siekia ambicingų tikslų. Pernai jie pateikė nemažą siurprizą, kvalifikacijoje patekę tarp dešimties greičiausių komandų, parodę fantastišką – šeštą rezultatą. Deja, po pirmos kvalifikacijos dalies nuo komandos sėkmė nusisuko – sugedo jų „Lotus Exige“ turbokompresorius. „Tada iki išnaktų diskutavome, ar verta dalyvauti lenktynėse, nes komandos mechanikai pašalinti gedimo neturėjo jokių galimybių. Prikalbinau visus važiuoti ir kitą rytą startavom su šlubuojančiu automobiliu“, – pasakoja komandos „Gera dovana“ vadovas M. Batūra. Deja, pasiekti finišo nepavyko, nes su vos 170 AG automobiliu priešintis du ar net tris kartus galingesnę techniką turintiems varžovams nebuvo jokios prasmės. Šiais metais „Gera dovana“ patobulino savo „Lotus Exige“ – mechaninį kompresorių pakeitė turbina. Mechanikai tikisi, kad toks sprendimas bus gerokai patikimesnis. Komanda kitų metų lenktynėse startuos tokios pačios sudėties kaip ir pernai: vienas greičiausių kartingo meistrų Lietuvoje Simas Juodviršis, buvęs Lietuvos „Formula Baltic“ čempionas, žinomas formulių lenktynininkas Egidijus Gutaravičius ir kartinge lenktyniaujantis Martynas Čiuželis. „Gera dovana“ šiais metais pasirinko startuoti tuo pačiu startiniu numeriu kaip ir pernai – 67.