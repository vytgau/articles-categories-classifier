Pavyzdžiui, naujasis „Seat Ateca“ naudoja tą pačią bazę kaip ir „Volkswagen Tiguan“. Taip gamintojai sutaupo nemažai pinigų ir supaprastina gamybos procesus. Tačiau naujo modelio sukūrimas vis tiek nėra greitas ir lengvas procesas – jam prireikia ne vienerių metu darbo ir kelių tonų molio. Iš tiesų, tai užtrunka daugiau nei ketverius metus, nepriklausomai nuo to, ar automobilio bazė jau yra gaminama. Tai yra laikas ir pastangos, apie kurias automobilių vairuotojai nepagalvoja. Ispanijos automobilių gamintojas „Seat“ nusprendė pasidalinti, kokie žingsniai veda naujo modelio pristatymo į rinką link. Visų pirma, neišvengiamai, vyksta pasitarimai, kurių metu nusprendžiami pagrindiniai naujojo automobilio parametrai ir charakteristikos. Patyrę specialistai bando prognozuoti, kokie automobiliai artimiausiu metu bus paklausūs. Patvirtintos gairės tampa naujojo automobilio DNR. Antrasis žingsnis – eskizų braižymas. Neįtikėtina, bet kai kurie eskizai vis dar braižomi ant popieriaus lapo. Jie parodo dizainerių tobulo automobilio viziją. Deja, vėliau šį vaizdą keičia siekis supaprastinti gamybą, paversti automobilį ekonomiškesniu bei saugesniu. „Seat“ teigia, kad per visą ketverių metų laikotarpį nubraižoma daugiau nei tūkstantis brėžinių.  Po to seka kompiuterinės 3D simuliacijos. Eskizai, kad ir kaip gerai būtų nubraižyti, neleidžia įsivaizduoti kaip automobilis atrodys realybėje. Iš tikrųjų, pradėjus kurti kompiuterinius 3D maketus dizainas dažnai smarkiai keičiamas. Ketvirtas etapas – natūralaus dydžio molinio modelio kūrimas. Specialūs robotai ir patyrę aukštos kvalifikacijos skulptoriai iš molio kuria didelius maketus, kurie vėliau yra ne kartą tobulinami, įtraukiant naujus dizaino elementus. Molinis automobilio modelis sveria daugiau nei keturias tonas. Kuomet nusprendžiama, kad molinis modelis atitinka automobilių gamintojo lūkesčius, sukuriamas „užšaldytas maketas“. Tai – tas pats molinis automobilio modelis, tačiau šiame etape jis yra padengiamas specialia plėvele ir nudažomas, kad atrodytų kaip tikras automobilis. Pagal galutinio maketo formas yra kuriama spalvų paletė. Iš tiesų, automobilinius dažus sudaro trys pagrindinės medžiagos: aliuminis, žėrutis bei įvairūs pigmentai. Dizaineriai sukuria gausybę įvairių naujų spalvų, tačiau galiausiai automobilio pirkėjui siūloma rinktis vos iš dvylikos. Balta, juoda ir pilka spalvos niekada neišeina iš mados, tačiau mažesnius ar sportinius automobilius išdrįstama dažyti ir ryškesnėmis spalvomis. Viena iš jų yra laikoma pagrindine ir būtent tokia spalva dažytas automobilis pristatomas parodose. Septintame žingsnyje pereinama prie sėdynių. Jos privalo būti patogios ir gražios. Dizaineriai turi apsvarstyti, kokias medžiagas ir spalvas naudoti. Galiausiai, sukuriamas automobilio salono dizainas. Tai yra ilgas ir sunkus darbas. Dizaineriams tenka apgalvoti viską. Salonas turi atrodyti gražiai, bet svarbiausia, kad būtų funkcionalus – jame savo vietą turi rasti kasdieniai vairuotojo daiktai, viskas turi būti lengvai pasiekiama ir patogu. Įdomu tai, kad pirmiausia nusprendžiama, kur bus įrengiamas ekranas. Šiais laikais būtent jis yra pagrindinis automobilio skydelio komponentas, todėl visas salonas kuriamas aplink jį. Tuomet pradedama naujojo automobilio gamyba. Šis ilgas ir varginantis procesas negarantuoja, kad automobilis bus populiarus ir pelningas. Tačiau šiuos žingsnius atlikus atmestinai, be deramo dėmesio, automobilių gamintojas sulauktų nepatenkintų klientų nusiskundimų, kurie pakenktų kompanijos įvaizdžiui.