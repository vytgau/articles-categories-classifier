Jungiamumas, degalų sąnaudas mažinanti pagalbinė elektros įranga ir autonominiai automobiliai – būtent šios trys temos buvo pagrindinė „Continental“ organizuoto pristatymo viename didžiausių pasaulio bandymų poligonų „Contidrom“ (ten savo bandymus atlieka daug automobilių gamintojų, taip pat tokių žurnalų kaip „Auto Bild“ specialistai) tema. O kur gi padangos, paklausite? Taip, jos čia taip pat buvo, nes kol žmonija neįveikė gravitacijos ir galioja fizikos dėsniai, kad ir kokie pažangūs būtų automobiliai, jiems vis dar reikia į kelio paviršių remtis ratais, todėl ir kuo geresnio sukibimo bei valdymo faktorius niekur nedingo.  Tačiau „TechShow 2017“ renginyje padangos – ne pagrindinis akcentas. Tiesa, sakant, kelintus metus iš eilės Automobilinės įrangos padalinio organizuojamame supažindinime su naujausiomis ir pažangiausiomis „Continental“ technologijomis, padangos niekada ir nebuvo pagrindinė tema. Nes kompanijos pardavimuose pasaulyje jos sudaro tik 26 proc. – beveik tris ketvirtadalius iš 12 milijardų pernai metų siekusių pardavimo sudarė automobilių komponentai ir technologijos: pavaros, važiuoklės ir saugumo įranga, jungiamumo sprendimai. Tad ką naujausio „Continental“ pristatė šiųmetiniame renginyje, žiūrėkite vaizdo medžiagoje.