Duodamas interviu „Funke Mediengruppe“ dabartinis Vokietijos finansų ministras Olafas Scholzas pademonstravo nepritarimą nuomonei, kad mokesčių sistemoje vykstantys pokyčiai, pavyzdžiui, mokesčių lengvatų dyzeliui, kaip kurui, panaikinimas, paskatins automobilių pramonės dalyvius padidinti mažiau aplinką teršiančių automobilių pasiūlą. Ministras taip pat atmetė vyriausybei keliamus reikalavimus imtis finansinių iniciatyvų, paskatinsiančių mažai aplinką teršiančių dyzelinių automobilių eksploatavimą, kuris, savo ruožtu, padėtų sumažinti išmetalų kiekį labiausiai užterštuose šalies miestuose. „Kurti ir gaminti dabartines ir būsimas nuostatas dėl oro švaros išsaugojimo atitinkančias transporto priemones yra pramonės dalyvių rūpestis“, – sakė O. Scholzas laikraščio reporteriui ir užsiminė apie būtinybę rimtai pamąstyti, kaip paskatinti elektromobilių eksploatavimą arba išplėsti viešojo transporto tinklus. O. Scholzas, pats, beje, vairuojantis dyzelinį automobilį, prisipažino, kad jį, kaip ir kai kuriuos kitus vairuotojus, žinoma, neramina draudimų įvažiuoti į tam tikras teritorijas perspektyva. „Būtina dėti visas įmanomas pastangas, kad užkirstume kelią draudimų vairuoti dyzelinius automobilius įsigaliojimui“, – sakė finansų ministras. Užuot kovojusios už tokius draudimus, miestų ir regionų savivaldybės, norėdamos sumažinti bendrą išmetalų kiekį, turėtų įrenginėti įkrovimo stoteles, kad kuo daugiau piliečių ryžtųsi įsigyti elektromobilius, o automobilių gamybos pramonė, anot ministro, turėtų pasiūlyti kuo daugiau aplinkos neteršiančių automobilių technologijų.