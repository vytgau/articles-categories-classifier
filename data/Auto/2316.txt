Bendrovė pranešė, kad naujoji gamykla yra įsikūrusi Hanforde, Kalifornijos valstijoje, maždaug pusiaukelėje tarp Los Andželo ir Silicio slėnio. „Faraday Future“ anksčiau teigė ketinanti atidaryti gamyklą Las Vegase, kad gamintų automobilius, konkuruosiančius su „Tesla“ mašinomis. „Žinome, kad laukia daug darbo ir rizikos, tačiau šis įvykis yra rimtas žingsnis į priekį mūsų kompanijai, – sakė „Faraday Future“ administracijos ir finansų direktorius Stefanas Krause. – Investuotojai investuoja į žmones, o mūsų darbuotojai yra didžiausias „Faraday Future“ turtas.“ Naujoji gamykla yra maždaug 90 tūkst. kvadratinių metrų ploto, joje dirbs iki 1300 žmonių. Sausį „Faraday Future“ pristatė savo elektromobilio prototipą. Automobilis su visiškai įkrauta baterija gali nuvažiuoti 604 kilometrus, o 100 kilometrų per valandą greitį išvysto vos per 2,39 sekundės.