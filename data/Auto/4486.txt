Toks teismo sprendimas – reikšminga pergalė stambiai užsienio įmonei Kinijoje, savotiškas ženklas, reiškiantis, kad valstybėje, kur aktyviai padirbinėjama viskas, kas tik įmanoma, teismai vis dėlto vertina kėsinimąsi į įmonės ženklą kur kas rimčiau, rašo „Autonews“. Kaip teigiama Šanchajaus intelektinės nuosavybės teismo parengtuose dokumentuose, vienas iš asmenų, kuriems pateikti kaltinimai, – tai Zhou Leqinas, 2008 m. Kinijoje įregistravęs įmonę „Deguo Baoma Group Holdings Limited“, kurios pavadinimo vertimas atitinka frazę „vokiečių BMW grupė“. Turėdamas registruotą įmonę jis nusipirko ir įregistravo prekės ženklą BMN, kurios logotipas labai panašus į BMW. Pats Zhou Leqinas komentuoti situacijos nepanoro. Mados prekių įmonė „Chuangjia“, kuriai taip pat teks sumokėti baudą, panaudojo šį įmonės ženklą ant savo gamintos produkcijos – drabužių, avalynės ir rankinių. Tokia praktika taikyta ne vienerius metus. Kaip teigiama teismo dokumentuose, kaltinamieji pasinaudojo šio prekės ženklo reputacija siekdami komercinių tikslų. Gruodžio mėn. pradžioje Kinijos aukščiausiasis teismas priėmė sprendimą, kuris buvo palankus buvusiai krepšinio žvaigždei Michaelui Jordanui. Tada buvo išspręstas ilgai trukęs teisinis ginčas, kai vietinė sportinės aprangos įmonė naudojo kinišką sportininko vardo versiją. Iki tol teismo nutartys profesionaliam sportininkui buvo nepalankios.