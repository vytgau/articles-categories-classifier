Žieminis dyzelinas – iki kovo vidurio „Dyzelinu varomiems automobiliams būtini specialiai žiemai pritaikyti degalai, padedantys užtikrinti sklandų variklio darbą. Tam, kad minusinė oro temperatūra nesugadintų planų, kruopščiai savo transporto priemones prižiūrintys vairuotojai domisi ir ruošiasi iš anksto. Jie žiemai skirtu dyzelinu automobilių bakus nori pripildyti dar neprasidėjus didesniems šalčiams,“, – sako Audrius Miežys, „Neste Lietuva“ mažmeninės prekybos skyriaus vadovas. Pasak jo, būtent dėl šios priežasties, nelaukiant įstatymuose nurodyto termino, tarpinį dyzeliną žieminiu imta keisti dar lapkritį, o nuo gruodžio jo galima įsigyti visose tinklo degalinėse. Prekyba žiemai skirtu dyzelinu degalinių tinkle tęsis iki kitų metų kovo vidurio. Žymimas viena arba dviem snaigėmis Dyzelinui didelę įtaką turi aplinkos temperatūra – parafinai, galintys užkimšti degalų filtrą ir sutrikdyti variklio darbą, pradeda kristalizuotis vos spustelėjus šaltukui. Būtent todėl, atsižvelgiant į aplinkos temperatūrą, gaminamas skirtingiems metų laikams pritaikytas dyzelinas. „Pagal oro temperatūrą jį galima skirstyti į vasarinį, tarpinį ir žieminį. Pastarasis būna pirmos arktinės klasės bei antros arktinės klasės. Pirmos arktinės dyzelinas neužšąla iki -26, o antros arktinės klasės – iki -32 laipsnių. Pagal naujausias patentuotas technologijas iš biomasės pagamintas dyzelinas atsparus netgi ypatingai žemai -37 laipsnių temperatūrai. Tokio dyzelino jau gali įsigyti ir Lietuvos vairuotojai“, – sako A. Miežys. Pagrindinis indikatorius, padedantis vairuotojui atskirti, kad į automobilį pilamas žieminis dyzelinas – jo žymėjimas snaigėmis. Pirmos klasės žieminis dyzelinas žymimas viena, o antros klasės – dviem snaigėmis.