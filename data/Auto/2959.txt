Svarbu ir tai, kad pagal naująsias taisyklės Europos Komisijai turėtų būti suteiktos teisės tiesiogiai skirti baudas apgavikiškai besielgiantiems automobilių gamintojams. Kaip rašo europe.autonews.com, pasiūlytos automobilių tvirtinimo taisyklės įsigalios tik po aptarimo ir aprobavimo Europos Parlamente. Jos parengtos kaip atsakas į 2015 metų skandalą, kilusį paaiškėjus, kad Vokietijos automobilių gamintojas „Volkswagen“ diegė automobiliuose duomenis falsifikuojančią programinę įrangą, padėjusią suklastoti JAV atliekamų dyzelio emisijų testų rezultatus. Pagal dabar galiojančią sistemą nacionalinės priežiūros institucijos, kaip antai, Vokietijoje veikianti KBA, turi teisę visos Europos Sąjungos mastu ir sankcionuoti naujų automobilių platinimą, ir atimti suteiktas licencijas. Naujosios taisyklės konkrečios organizacijos sprendimus leistų peržiūrėti ir kitoms nacionalinėms institucijoms, be to, joms įsigaliojus, Europos Komisija galėtų inicijuoti pasirinktines patikras, o išaiškinusi klastojimo atvejį, skirti baudą nesąžiningai besielgiančiam automobilių gamintojui. Prieš pat pirmadienį Briuselyje įvykusį ministrų susitikimą Europos Sąjungos diplomatai nurodė, kad, nepaisant „Volkswagen“ sukelto skandalo pasekmių, Vokietija nenoriai sutinka suteikti Briuseliui daugiau rinkos stebėjimo teisių. Kaip per susitikimą kolegoms sakė Vokietijos ekonomikos ministerijos sekretorius Matthiasas Machnigas, jo šalis pripažįsta, kad priežiūra galėtų būti sugriežtinta, tik neaišku, ar pavyks išvengti galimų skirtingų agentūrų konfliktų. Po „Volkswagen“ skandalo buvo patikrinta ir kitų automobilių gamintojų produkcija. Paaiškėjo, kad išmetamo azoto oksido kiekis kai kuriais atvejais net 15 kartu viršija oficialiai leistinas normas. Pavyko nustatyti ir keletą faktinės emisijos duomenis klastojančių įrenginių naudojimo atvejų. „Kas nors naujo paaiškėja kiekvieną savaitę, nes nuolat atliekami nauji tyrimai, – susirinkusiems ministrams sakė Europos Komisijos narė Elzbieta Bienkowska. – Jei Europoje neįsigalios griežtesnė sistema, pažeidimai ir toliau kartosis.“ Po susitikimo Maltos, kaip pirmininkaujančios valstybės narės, atstovas pareiškė, kad kvalifikuota ministrų balsų dauguma naujosioms taisyklėms buvo pritarta. Dar šį mėnesį valstybės narės susitarė dėl galimos su nuobaudomis susijusio įstatymo formuluotės. Pagal rengiamą įstatymą Europos Komisijai būtų leidžiama skirti net 30 tūkst. eurų už vieną transporto priemonę siekiančias baudas sistemą bandantiems apeiti automobilių gamintojams.