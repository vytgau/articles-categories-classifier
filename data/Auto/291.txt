Kurortas be automobilių? Apie dabar jau egzistuojančius pokyčius Palangos miesto centre viešai buvo pradėta kalbėti kiek daugiau nei prieš dvejus metus. Pirminė idėja – netoli jūros esančioje zonoje mažinti automobilių eismą ir oro užterštumą. Žinoma, tokiam sprendimui įtakos turėjo ir šiltuoju metų laiku dviračių takuose nebetelpantys dviračių, triračių ir visokių kitų ratų vairuotojai. Tad nuo praėjusios vasaros maždaug dviejų kilometrų Vytauto gatvės ruožas (nuo sankryžos su Druskininkų gatve iki Birutės parko pradžios) visus metus yra skirtas tik tiems automobilių vairuotojams, kurie rieda nuo Šventosios Klaipėdos link. O važiavimo greitis yra apribotas iki trisdešimties kilometrų per valandą. Savivaldybės vicemeras, kuris yra ir Saugaus eismo komisijos pirmininkas, Rimantas Antanas Mikalkėnas jau seniai akcentuoja, kad Palangai kaip kurortui bent jau miesto centre dera sumažinti iki minimumo automobiliais važiuojančiųjų srautus, prioritetus teikiant ekologiškam transportui. „Ir tai – jokia naujiena. Jau seniai Europos miestų senamiesčiuose pirmenybė yra teikiama ne automobiliams, o pėstiesiems bei dviratininkams, – sako R. A. Mikalkėnas. – Kiek teko lankytis įvairiose Europos šalyse, visur tas yra daroma: kad vairuotojai nenorėtų lįsti į centrą, jie tramdomi tam tikrais nepatogiais arba brangiai kainuojančiais apribojimais.“ Atliko savotišką eksperimentą Vicemeras yra žadėjęs, kad pirmais vienpusio eismo metais bus tik atliekamas bandymas: idėja gali „prigyti“, o gali ir pasirodyti, jog mintis buvo klaidinga. Todėl Vytauto gatvės dalis pernai gegužę iš dviejų krypčių į vienos eismo juostos su atskira zona ekologiškam transportui buvo pakeista labai paprastai. Pokyčiai įgyvendinti skubiai – tiesiog perbraižant ant asfalto žymėjimą, pakeičiant kelio ženklus. R. A. Mikalkėnas paaiškino, kad senosios gatvės mieste yra taip suprojektuotos, kad į jas įsprausti dviratininkams skirtų juostų neįmanoma. Nėra sąlygų ir senamiesčio gatves platinti. Tad papildomos juostos ekologiškam transportui gali būti projektuojamos tik naujai statomos gatvėse. O senose gatvėse randama viena išeitis – automobilių srautų mažinimas. Kalbintas prieš metus Saugaus eismo komisijos pirmininkas sakė, jog pasirinktas vienpusio eismo įgyvendinimo modelis – pigiausias. Savivaldybė žadėjo stebėti pirmąjį vasaros sezoną ir vėliau rinktis, ar grąžinti dvipusį judėjimą, ar toliau tobulinti vienpusio eismo įrengimą. Galvota, kuo ir kaip atskirti automobilių ir dviračių juostas. Pirmieji įvertino svečiai Šiuo metu, panašu, plėtros planai sustojo. Ir nors vis dar pasitaiko „aklų“ vairuotojų, kuriems nieko nesako kas keliasdešimt metrų prieš akis iškylantys ryškiai raudonos spalvos kelio ženklai (liaudyje vadinama „plyta“), nelaimių per metus Vytauto gatvėje neužfiksuota. „Kad kurorto svečiai su tokiu pertvarkymu miesto cente sutiko, liko patenkinti – tapo aišku iškart. Bene daugiausiai burnojo vietos gyventojai. Mat dažnam buvo įprasta po darbo valandų pravažiuoti per kurorto „širdį“, pasidairyti. Aš jau nebekalbu apie jaunimėlį, mėgstantį lakstyti mašinomis su pravertais langais ir garsiai leidžiama muzika, – apibendrindamas kalba R. A. Mikalkėnas. – Tačiau dabar vis dažniau man skambina palangiškiai ir giria sumanymą, prašo jokiais būdais negrąžinti dvipusio eismo. Tad darome išvadą, kad mūsų mintis pasiteisino, visuomenė ją puikiai priėmė ir vienpusis eismas Vytauto gatvėje išliks“. Darbai darbus veja Apie anksčiau planuotus pakeitimus, tai yra, atskirų zonų automobiliams bei dviratėms transporto priemonėms sutvirtinimą Vytauto gatvėje šiemet nekalbama. „Vytauto gatvė yra pagrindinė miesto gatvė. Ji – tartum visos Palangos miesto veidas. Todėl daryti joje bet ko, bet kaip, negalime“, – sakė Savivaldybės meras Šarūnas Vaitkus. Politiko žiniomis, šiemet Vytauto gatvės ruože nuo Druskininkų g. iki Birutės parko papildomai investuoti į gatvės infrastruktūrą neketinama. „Tai būtų neūkiška, neracionalu. Tokie darbai yra nukelti į kitus metus. Kodėl? Tai susiję su vandentiekininkų šitoje teritorijoje planuojamais įgyvendinti darbais“, – paaiškino kurorto vadovas. Bendrovės „Palangos vandenys“ direktorius Virgilijus Beržanskis yra sakęs, kad šį pavasarį bus tęsiamas pernai Vytauto gatvėje pradėtas projektas. „Tikriausiai pamenate, kai praėjusiais metais nuo gatvės pabaigos pradėjome tiesti didžiulius vamzdžius, o Vytauto gatvėje atsirado nemaži praardytos dangos plotai? Keitėme centrinę geriamojo vandens tiekimo liniją – atkeliavome iki Jūratės gatvės. Šiemet naujoviškus plastikinius vamzdžius vietoje senųjų, dažnai trūkinėjančių, vamzdžių keisime toliau – iki Kęstučio gatvės. Iš viso Vytauto gatvėje bus pakeista daugiau nei aštuoni šimtai metrų magistralinės linijos. Darbus planuojame atlikti iki vasaros sezono pradžios, bet dėl nenumatytų aplinkybių jie gali ir užtrukti“. Naujos įrangos nemontuos Saugaus eismo komisijos pirmininkas R. A. Mikalkėnas neabejoja, kad vandentiekininkams baigus dirbti, gatvei bus būtinas kapitalinis remontas. „Jau dabar ji reikalauja papildomo asfalto sluoksnio. Ir nors šiuolaikinės technologijos leidžia vamzdžius pakeisti neiškasant pusės gatvės, lopai lieka. Yra numatyta, kad šiemet keičiamoje geriamojo vandens tiekimo magistralinės linijos trasoje atsiras šeši didžiuliai lopai, – detaliau aiškina vicemeras. – Kaip atskirti dviratininkams ir automobilių vairuotojams skirtas juostas, jau žinome. Tam reikia įgręžti atitvarus, plastmasines ašinės juostos detales, pritvirtinti perėjas. Visa tai kainuoja nemažus pinigus, tad montuoti įrenginius ant sulopytos gatvės dangos neverta. Pirmiausia reikia kad susistovėtų gruntas, tada užpilti naują išlyginamąjį asfalto sluoksnį, o tada jau montuoti naują įrangą.“ Kada planuojama tai padaryti? R. A. Mikalkėnas tikisi, kad visiškai kitaip Vytauto gatvė gali atrodyti tik po metų – prieš atidarant 2019-ųjų vasaros sezoną. Bendrovės „Palangos komunalinis ūkis“ direktorius Konstantinas Skierus patvirtino vicemero žodžius – šiemet gatvės žymėjimas bus atnaujintas. „Per metus baltos juostos ir raudonai pažymėtos pėsčiųjų perėjos kiek nubluko, apsitrynė. Tad prieš pradedant naują vasaros sezoną, Vytauto gatvės ženklinimą atnaujinsime. Tačiau kitokių pokyčių joje nenumatyta.“ K. Skierus primena, kad dviejų kilometrų ruože Vytauto gatvėje yra pakeisti visi kelio ženklai. Jie – šiuolaikiškesni, ryškesni, atitinkantys europinius standartus. Tad vairuotojams telieka vadovautis jais ir kelio ženklinimu.