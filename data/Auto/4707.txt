Tiesa, kol kas Vokietijos kompanija tikslesnių detalių nepateikia, bet analitikai jau spėja, jog naujas modelis greičiausiai bus išskirtas kaip atskiras automobilis, o ne sedano „Passat“ versija, bei turės atskirą pavadinimą. Teigiama, kad tokių veiksmų „Volkswagen“ priversta imtis dėl kasmet nuosekliai mažėjusių „Passat CC“ pardavimų apimčių. Be to, prekyba automobiliu greičiausiai nesustos ir iki naujos kartos modelio pasirodymo – „Volkswagen“ sandėliuose prisikaupė nemažai jau pagamintų „Passat CC“, o tai – irgi iškalbingas faktas, liudijantis lūkesčių ir pardavimų neatitikimą. „Autoblog“ rašo, kad naujos kartos keturduris kupė modelis bus agresyvesnio dizaino ir prabangiau įrengtas, jo turėtume sulaukti kitąmet.