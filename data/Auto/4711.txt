Kaip nurodoma sistemos dokumentacijoje, veido identifikavimo funkcijos veikimas bus kontroliuojamas kameromis. Iš abiejų automobilio pusių, po langais bus sumontuota po porą kamerų. Jos aprėps ne tik priešais, bet ir iš abiejų pusių esantį vaizdą. Veido atpažinimo procesas bus vykdomas dviem etapais: iš pradžių bus sukuriamas dinamiškas prie automobilio artėjančio žmogaus vaizdas, o tada nufotografuojama stereoskopinė prie durų priartėjusio veido nuotrauka. Vėliau dinamiškas ir statiškas atvaizdai bus lyginami su automobilio atmintyje saugomais duomenimis. Jei sistema atpažins savininką arba kitą asmenį, kurio atvaizdas įtrauktas į duomenų bazę, durys bus automatiškai atrakintos. Taigi, kad automobilis būtų atrakintas, vien automobilio savininko atvaizdo nepakaks. Tikimasi, kad „Jaguar“ patentuota technologija ne tik leis automobilių savininkams nesinešioti raktų (ir jų nepamesti), bet ir sumažins automobilio vagystės riziką. Ar sistema veiks sėkmingai visose situacijose ir atpažins, tarkime, naująją šeimininkės šukuoseną, nepranešama. Šiuo metu „Jaguar Land Rover“ kuriama ir autopiloto sistema, pritaikyta važiuoti bekele. Taip pat svarstoma išplėstinės realybės panaudojimo galimybė, siekiant padidinti autopiloto patikimumą tiek važiuojant bekele, tiek miesto keliais.