Išvaizda gali būti apgaulinga – tuo dar kartą įsitikinau, kai sėdau prie efektingai atrodančio naujo (o iš tiesų – stipriai atnaujinto, kadangi gamybai naudojama ta pati nuo 2011 metų gaminamo modelio platforma) „Mazda CX-5“ vairo. Nors salono kokybė dabar nepalyginamai aukštesnio lygio ir atitinka klasės standartus, pradėjęs važiuoti supratau, kad lyginti šį SUV reikėtų ne su europiniais, o japoniškais „Toyota RAV 4“ ir „Honda CR-V“, taip pat korėjietišku „Hyundai Tucson“. Anksčiau gamintojai argumentuodavo, kad SUV ir geras valdymas yra nesuderinami dalykai dėl didelės masės ir aukšto svorio centro. Bet kad įmanoma kitaip, įrodė „Volkswagen“ su naujuoju „Tiguan“, taip pat bendraplatformiu, net 4,7 m siekiančiu „Škoda Kodiaq“. Ir man iki šiol šioje klasėje vienu smagiausiu (ir taip pat tą pačią modulinę MQB platformą turinčiu) „Seat Ateca“ – sėdi prie vairo ir važiuoji vikriai lyg įprastu miesto hečbeku. O štai su „Mazda CX-5“ važiavimas kitoks – galima sakyti, solidesnis, kaip ir priklauso SUV automobiliui. Prie vairo įsitaisai aukštai, užvedi gana garsiai dirbantį (ypatingai kol šaltas), bet noriai renkantį apsukas dyzelinį variklį ir važiuoji drąsiai žvelgdamas į kelią ir nebijodamas nuvažiuoti nuo asfalto (prošvaisa siekia iki 19,5 cm). Žinoma, juo taip pat galima važiuoti greitai ir azartiškai – tą leidžia daryti seniai firminiu markės bruožu tapusi puikiai suderinta vairo sistema, sportiška, bet ne per standi pakaba, laiku pavaras perjungianti hidraulinė automatinė pavarų dėžė ir visi varantys ratai su elektromagnetine tarpašine mova bei sumania „i-ACTIV“ sistema, atsakingą už sukimo momento paskirstymą tarp ašių – iki visiškos harmonijos truko tik „kibesnių“ padangų, nei čia montuojamos „Toyo Proxes R46“ . Grąžinant automobilį po trijų dienų, man jis jau kėlė malonius jausmus – nuvažiavus nuo asfalto pakaba veikė pakankamai komfortiškai (tik važiuojant per didesnes duobes nebeužtekdavo eigos), vėjo keliamas triukšmas salone buvo neįkyrus, o trasoje dyzelinis šiaip jau nemažo darbinio tūrio variklis užtikrino puikų sukimo momentą, ypatingai kai reikėdavo lenkti. Žinoma, 2,2 l variklio, 4x4 pavaros ir automatinės pavarų dėžės derinys nepasižymėjo ypatingu taupumu – važiuojant itin taupiai pavyko pasiekti 6,4 l/100 km degalų sąnaudas, bet pasirinkus sau įprastą režimą, jos svyravo tarp 8 ir 9 l. Bet jei tektų rinktis iš trijų japoniškų SUV – „Toyota RAV 4“, „Honda CR-V“ ir „Mazda CX-5“ – neabejoju, kad mėgstančiam azartišką važiavimą smagiausiai būtų prie pastarojo vairo. Žinoma, ne paskutinėje vietoje ir kaina – nors bazinis modelis su benzininiu 2,0 l 160 AG varikliu kainuoja nuo 22 tūkst. 600 eurų, bandžiau geriausios „Luxury“ komplektacijos versiją su LED pagrindiniais žibintais, 19 colių ratlankiais, oda aptrauktomis ir elektra valdomomis sėdynėmis, „Bose“ garso sistema, visų ratų pavara ir automatine greičių dėže su 2,2 l 175 AG turbodyzeliniu varikliu – tokio automobilio kaina siekė beveik 40 tūkst. eurų – dideli pinigai už kompaktinės klasės 4,5 m ilgio SUV automobilį, nors ir konkurentai ne ką pigesni. Ketvirtadienį Vilniuje gamintojo atstovai surengė oficialų automobilio pristatymą, tad skaitytojams – nuotraukos iš jo.  Daugiau apie naująjį „Mazda CX-5“ žiūrėkite vaizdo medžiagoje.