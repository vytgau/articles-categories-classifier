„Toks lenktynininkų aktyvumas maloniai pradžiugino, – sako vienas varžybų iniciatorių ir pagrindinių organizatorių, VšĮ „Autoeventus“ direktorius Darius Grinbergas. – Tai rodo, jog per dvejus metus renginys įgijo populiarumą ir vis daugiau žmonių domisi bei savo pavyzdžiu skatina ekologiškų, neteršiančių aplinkos transporto priemonių spartesnę plėtrą“. Tarp jau pateikusių paraiškas – ir varžybų senbuviai, jei taip teigti leidžia dvejų metų praktika, ir renginio debiutantai. Jų šiemet neišvengiamai bus daugiau, nes debiutinėse ir antrosiose lenktynėse organizatoriai apsiribojo dešimčia ekipažų, o šiemet dalyvių bus dvigubai daugiau. Taigi, gegužės 5-ąją prie elektromobilių trečiųjų lenktynių starto linijos šalia sostinės savivaldybės išsirikiuos net 20 naujausių, be garso riedančių keturračių kolona.  Tarp jų – ir pirmasis nugalėtojas, pirmojo rekordo autorius, „Kia Auto“ bendrovės direktorius Gintaras Kaukėnas, prieš dvejus metus kartu su žurnalo „TopGear Lietuva“ vyriausiuoju redaktoriumi Karoliu Judzentavičiumi su „KIA Soul EV“ pirmieji kirtę pirmųjų lenktynių finišo liniją ir įveikę distanciją per 5 val. 27 min. Šis rekordas išsilaikė vos metus. Jį pagerino pernai lenktynes laimėję Saulius Girdauskas ir Egidijus Skrodenis, su „Nissan Leaf“ tą patį atstumą, įskaitant ir laiką papildant akumuliatorių baterijas, nuvažiavę per 4 val. 49 minutes ir 38 minutėmis pagerinę ankstesnįjį pasiekimą. „Taip greitai „tirpstančios“ minutės ir sparčiai gerėjantys lenktynių elektromobiliais rezultatai dar kartą įrodo vis tvirtesnį šios transporto priemonės skverbimąsi į šalies rinką ir ateities perspektyvas joje“, – sako G. Kaukėnas, šiemet vėl bandysiantis pasiekti didžiausiąjį šalies kurortą su tokiu pat „KIA Soul EV“. Jei pirmajame lietuviškame elektromobilių maratone „Volkswagen“ gamintojų garbę gynė mažylis „e-UP“, tai šiemet oficialiojo „Volkswagen“ importuotojo Baltijos šalyse, „Moller Baltic Import“ komandos paraiškoje – net du ekipažai, vairuosiantys vienodus naujosios kartos „e-Golf“ elektromobilius, kurie buvo pristatyti tik 2016 metų pabaigoje. Savaime suprantama, bet kuriam ekipažui labiausiai rūpės kaip greičiausiai pasiekti lenktynių finišą, sunaudojant kuo mažiau energijos. „Jei pasitaikytų itin palankios sąlygos, pasiekti finišą Palangoje viliamės vienu ypu, nepapildydami baterijų, – viliasi T. Didžbalis. – Mat naujieji „e-Golf“ vienu įkrovimu gali nuvažiuoti 300 km atstumą arba net 58 proc. daugiau, nei tokie ankstesnės modifikacijos elektromobiliai. O be to ir naujojo „e-Golf“ baterija įkraunama dvigubai greičiau. Tai reiškia, kad 80 proc. baterijos talpos galima įkrauti vos per 45 minutes“, – sako komandos narys Tomas Didžbalis, važiuosiantis kartu su Justu Nekrošiumi. Antrąjį įmonės elektromobilį į finišą ves „Moller Auto Savanoriai“ komanda, o vietą prie jo vairo užims įmonės generalinis direktorius Tomas Deržanauskas arba, jei įmonės vadovui iškiltų nenumatytų rūpesčių, lengvųjų automobilių pardavimų vadovas Šarūnas Jasas. O ką rinktis į šturmanus, kol kas didžiausias galvos skausmas, nes dėl šios vietos varžosi kone visas kolektyvas. Bene didžiausią patirtį, kaip reikia eksploatuoti elektromobilius, kokios gerosios jų savybės ir kaip tinkamai jas išnaudoti turi sukaupusi lenktynių debiutantė, UAB „Ride Share“, teikianti elektromobilių dalijimosi paslaugą arba, kaip tvirtina jos klientai, naujas mobilumo galimybes Vilniuje. „Transporto spūstys, oro tarša, didėjantis triukšmo lygis ir kitos aktualios nūdienos problemos lėmė ekonomiškai efektyvesnės bei ekologiškesnės transporto priemonės – elektromobilių – pasirinkimą“, – sako „Ride Share“ technikos vadovas, koordinuojantis ir komandos strategiją lenktynėse Marius Slaboševičius. Jo nuomone auganti paklausa ir didėjantis SPARK mobiliųjų programėlių, pagal kurias pasirenkamas ir rezervuojamas norimas elektromobilis, klientų būrys rodo, jog sostinės gyventojai ir svečiai pamažu įvertina ekologiškas transporto priemones ir joms taikomas privilegijas – leidimą važiuoti A juosta ir nemokamą parkavimą Vilniuje, Kaune bei Trakuose. Dabar klientai elektromobilius gali įkrauti SPARK įkrovimo stotelėse, kurias įmonė įrengė strateginėse Vilniaus miesto vietose – prie didžiųjų prekybos centrų, biuro pastatų, viešbučių, oro uosto, „Litexpo“. Tai pirmasis elektromobilių įkrovimo tinklas Lietuvoje, šiuo metu vien sostinėje turintis 40 SPARK elektromobilių įkrovimo vietų. Ginti įmonės garbę šiose lenktynėse patikėta bene didžiausiems elektromobilių „Volkswagen e-up!“ ir „Nissan Leaf“ ekspertams Tomui Markevičiui ir Vaidui Dautartui, pasirinkusiems japonišką „Nissan Leaf“.