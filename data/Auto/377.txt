Per pastaruosius dvejus metus Vokietijos automobilių gamybos bendrovės „Volkswagen“, „Daimler“ ir BMW pranešė apie 4,7 mlrd. eurų vertės investicijas visame pasaulyje į elektromobilius, rodo konsultacijų bendrovės EY atlikto tyrimo duomenys. Šiuo požiūriu Europos kompanijos gerokai lenkia JAV gamintojus, kurie investavo per tą patį laikotarpį 335 mln. eurų, bei Japonijos kompanijas, kurios investavo tik 19 mln. eurų. Įvertinus šešiolikos didžiausių pasaulyje gamintojų per pastaruosius dvejus metus paskelbtas investicijas, daugiausia lėšų į elektromobilius – apie 3,2 mlrd. eurų – buvo investuota Vokietijoje. Palyginimui, Kinijoje buvo investuota 990 mln. eurų, o Jungtinėse Valstijose – 887 mln. eurų. „Elektromobilių svarba gerokai išaugs vidutiniu laikotarpiu“, kas privers automobilių gamintojus dar daugiau investuoti į šią technologiją, sakė EY automobilių pramonės specialistas Peteris Fussas. Remiantis tyrimo duomenimis, „Volkswagen“ investuoja 2 mlrd. eurų atnaujinti dvi gamyklas Vokietijoje, kad jose būtų galima gaminti elektromobilius. „Mercedes-Benz“ automobilius gaminanti kompanija „Daimler“ Jungtinėse Valstijose planuoja pastatyti akumuliatorių gamyklą. Specialistai pažymi, kad nors Vokietijos kompanijų elektromobilių pardavimai yra nedideli, lyginant su konkurentais, kaip Kinijos BAIC, „Renault-Nissan“ ar „Tesla“, jos tikisi atkovoti dalį rinkos ir 2019–2020 metais planuoja rinkai pristatyti kelis naujus modelius.