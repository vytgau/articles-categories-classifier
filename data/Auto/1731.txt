Kaip rašoma organizatorių pranešime žiniasklaidai, tai buvo jau keturioliktas ralis jų rengėjo – VšĮ „Saugus ratas“ – istorijoje, kuriuose dalyviai įgyja ir tobulina vertingas ekonomiško ir saugaus vairavimo pamokas. Iškart po finišo surengtoje apdovanojimų ceremonijoje draugų ir varžovų šilčiausių simpatijų susilaukė „Neste Eko ralio“ absoliutūs nugalėtojai – Povilas Taletas ir Mykolas Karvelis, vairavę ekonomišką 1,6 litro darbo tūrio dyzelinį variklį turintį „Citroen C3“ automobilį. Nugalėtojai visą kelio knygoje buvusį maršrutą įveikė be menkiausių klaidų, nepavėlavę nė į vieną kontrolės punktą ir sėkmingai iššifravę pakeliui laukusias koduotas užduotis. 340 km atstumą nugalėtojai nuvažiavo sudeginę tik 12,06 litro dyzelino (100 km kelio – tik 3,57 l.) Ralio laimėtojams įteiktas pereinamasis, Lietuvos techninės apžiūros įmonių asociacijos „Transeksta“ įsteigtas prizas, „Neste“ variklinės alyvos ir naujausių „Bridgestone“ padangų komplektas, su kuriuo, kaip tvirtino gamintojų atstovybės Lietuvoje vadovas Eugenijus Marcinkevičius, jiems nekels iššūkių jokios gamtos išdaigos. Pergalės teko palaukti „Saugaus rato“ rengiamuose ekonominiuose raliuose pradėjau dalyvauti prieš šešerius metus, tik gavęs vairuotojo pažymėjimą, – sakė P. Taletas. – Šio laimėjimo teko palaukti, juk pergalė neateina jos panorėjus. Dėl jos teko kantriai mokytis, o šie žygiai suteikė man neįkainojamų saugaus bei ekonomiško vairavimo pamokų, padedančių kasdien ne tik taupyti degalus, bet ir išlikti dėmesingam kitiems eismo dalyviams.“ P. Taletas saugaus ir ekonomiško vairavimo pradžiamokslį ilgus metus krimto kartu su Julija Jadzevičiūte, šventę ir pergalę klasėje, ir ne kartą tapę prizininkais. Šįmet savo debiutą su Mykolu Karveliu Povilas apvainikavo didžiausiu laimėjimu, tapę ne tik bendrosios įskaitos, bet ir ED4 klasės nugalėtojais. „Ralio laimėtojų pavyzdys labai įtikinamai byloja, jog vairuojančiu saugiai ir ekonomiškai netampama vos atsisėdus prie vairo, o šios savybės ugdomos kasdien, riedant užmiesčio keliais ar miestų gatvėmis, – sveikindamas nugalėtojus ir prizininkus kalbėjo UAB „Neste Lietuva“ mažmeninės prekybos skyriaus vadovas Audrius Miežys. – Šias savybes labai branginame bei vertiname ir mes, todėl „Neste“ neatsitiktinai vadovaujasi šūkiu – saugumas pirmiausia. Nelaimingi atsitikimai kelyje, įvykę dėl vairuotojo ar technikos nesaugumo, neverti tų minučių, galimai trumpinančių kelionės laiką. Manau, to nepamirš ne tik šio ralio dalyviai, bet ir jų sekėjai, kurių, kaip kad rodo ir šis renginys, kasmet randasi vis daugiau. O tai ir yra bene didžiausia tokių ralių vertybė.“  Niekas nesijautė pralaimėję Antrąją bendrosios įskaitos vietą laimėjo dar vienas nuolatinis tokių ralių dalyvis – „Alkesta auto“ Ąžuolo Žadeikos ir Ritos Sabaitės ekipažas su 1,5 litro dyzelinį variklį turinčiu „Renault Clio“, įveikdami tą pačią distanciją sudeginę 12,43 litro dyzelino arba 3,68 litro100 km. Tokią pat vietą ir ED4 klasėje užėmęs alytiškių ekipažas šiemet palypėjo laipteliu aukštyn, nes pernai analogiškame ralyje jie buvo treti. Tačiau tai ne didžiausia ekipažo, šiuose raliuose šventusio ir absoliučią pergalę, aukštuma. Bene smarkiausiais išsišokėliais varžovai įvardijo ralio debiutantus, ilgalaikės automobilių nuomos „Ald Automotive“ firmos atstovus Justą Budrių ir Vilmą Savickienę, vairavusius hibridinį „Toyota Prius“ ir šventusius pergalę ne tik savo klasėje, bet ir užėmusius trečiąją vietą bendrojoje „Neste Eko ralio“ įskaitoje. Jie irgi be klaidų įveikė visą trasą tik su 13,52 l benzino atsargomis (4,00 l/100 km). Šiemet ketvirti (pernai – antri) liko broliai Giedrius ir Vaidas Jasonai („Renault Clio“, 4,13 l dyzelino 100 km), penkti radviliškiečiai Vidas Krukauskas su Andriumi Bložniu („Nissan Note“, 4,13 l dyzelino 100 km), o bendrosios įskaitos prizininkų šešetuką užbaigė anksčiau ir pergale džiaugęsis vilniečių Audriaus Gružinsko ir Žilvino Babiansko ekipažas, vairavęs „Volkswagen Jetta“ ir sunaudojęs 4,22 l dyzelino 100 km. Permainingą ir atkaklią kovą „Neste Eko ralio“ trasose liudija ir daugeliui kiek netikėta tik septintoji pernykštės čempionės Renatos Odinienės vieta, kurią ji su nauju šturmanu Kipru Budginu užėmė vairuodama „Peugeot 208“. Tačiau pralaimėjusiais nesijautė nei Renata, nei bet kuris kitas ekipažas, iš 25 dalyvavusių ir sėkmingai finišavusių ralyje. Organizatoriai džiaugėsi, kad saugų ir ekonomišką vairavimą propaguojantį renginį pamėgo ne tik bemaž nuolatiniai jo dalyviai, bet ir kasmet atrandantys jį debiutantai, kuriems pirmasis bandymas netampa vienkartine atrakcija. Ralio trasomis riedėjo bemaž visi nauji, tik šiais metais pagaminti automobiliai. Kaip taikliai pastebėjo būrys Ignalinos atominės elektrinės, kol ralio dalyviai žvalgėsi po ją, darbuotojų, jokiame kitame ralyje nepamatysi tiek naujų, daugumai dar nematytų automobilių. Ralio autoparkui dėmesio nešykštėjo ir obeliečiai, ir rokiškiečiai, ir kitų miestų bei miestelių, kuriuose dalyvių laukė trumpos atokvėpio valandėlės ar specialios užduotys, gyventojai. Kasmet į ralio trasas vis drąsiau išvairuojamos ir transporto priemonės, nepretenduojančios į pergalę kovojant su mažesnėmis, gerokai menkesnį apetitą turinčiomis „mašinytėmis“. UAB „Moller Auto“ atstovai Giedrius Zakalskis ir Šarūnas Naruševičius nepabūgo kautis gausiausioje, net 11 varžovų susilaukusioje ED4 klasėje ir vairavo naująjį „Volkswagen Crafter“. Jie 100 km sudegino 8,28 l dyzelino ir nepretendavo į prizininkus, tačiau raskite vadybininką negeidžiantį tokių vairuotojų, kurių valdomo mikroautobuso apetitą pavyktų numalšinti su 8 litrais kuro? Toje pačioje klasėje varžėsi ir „Nissan Nordic Europe“ komunikacijos vadovas Baltijos šalims Mindaugas Plukys, kuris su Tomu Mašanausku vairavo „Nissan NV300 Combi-9“ ir 100 km kelio išsiteko su 5,75 litro dyzelino. Ekipažas įrodė, jog šio automobilio gamintojai deklaruoja ne iš piršto laužtas, o realias degalų sąnaudas, kokias Mindaugui su Tomu pavyko pasiekti ir šio ralio trasose. Kad su visais keturiais ratais varomu visureigiu 100 km galima nuvažiuoti su mažiau nei 5 litrais benzino, įrodė ir antrąją vietą E1 klasėje (benzininiai, kurių variklio darbinis tūris – iki 1400 cm3) iškovoję Rimgaudas Statnickas su Rimantu Pukėnu, vairavę „Suzuki Swift 4x4“. „Tai buvo 14-tasis ralis, tačiau gal pirmasis toks, kai jo dalyvius lydėjo ne dirbtinai sukurti, o realūs, kasdien vairuotojams tenkantys išbandymai – lietus, stiprus priešpriešinis ir palankus, jau į „nugarą“ pučiantis vėjas, pažliugę, nesibaigiančio lietaus išplauti žvyrkeliai ir slidus, rudens lapais nusėtas asfaltas, todėl visų dalyvių pasiekti taupumo rezultatai gali pretenduoti į etaloninius“, – ralio finiše kalbėjo pagrindinis renginio organizatorius, VšĮ „Saugus ratas“ vadovas Valdas Juozas Vilūnas. Jis akcentavo, jog ekonomiškumo rodikliai būtų buvę dar įspūdingesni, nei ne kelių dalyvių už smulkias pražangas gautos baudos, pagal nuostatus virtusios papildomais degalų gramais. „Tačiau svarbiausia, kad ralio dalyviai vairavo saugiai, neignoruodami kelių eismo taisyklių ir visi sėkmingai pasiekė finišą, o tai ir yra bene didžiausia vertybė“, – sakė V.J. Vilūnas. „Neste Eko ralio“ nugalėtojų garbės pakyla ED 4 klasė: 1v. Povilas Taletas, Mykolas Karvelis Citroen C3 3,57 l/100km 2v. Ąžuolas Žadeika, Rita Sabaitė Renault Clio 3,68 l/100km 3v. Giedrius Jasonas, Vaidas Jasonas Renault Clio 4,13 l/100km E1 klasė: 1v. Giedrius Petraška, Sandra Tamošiūnaitė Hyundai i20 Active 4,61 l/100km 2v. Rimgaudas Statnickas, Rimantas Pukėnas Suzuki Swift 4x4 4,89 l/100km 3v. Jurgis Paplaitis, Alina Paplaitienė Ford Fiesta 5,08 l/100km E2 klasė: 1v. Liudas Basiulis, Redas Vilimas Subaru XV 6,29 l/100km 2v. Egidijus Babelis, Lukas Valavičius Peugeot 308GTI 6,40 l/100km 3v. Balys Griškevičius, Mantas Rimšelis Volkswagen Golf GTI 6,41 l/100km EH klasė: 1v. Justas Budrius, Vilma Savickienė Toyota Prius 4,00l/100km 2v. Vaidotas Kviklys, Karolis Birgilas Hyundai Ioniq 4,57l/100km 3v. Marius Goštautas, Tomas Markelevičius Toyota C-HR 4,92l/100km