Prieš ketverius metus tada dar tik populiarėjančios miesto automobilių su padidinta prošvaisa klasės atstovas džiugino savo patrauklia išvaizda ir dvispalviu kėbulo dažymu, kurį, išskyrus kampuotąjį „Škoda Yeti“, siūlė tik gerokai brangesnis „Mini Countryman“. Šiuo automobiliu kelionės metu susukau daugiau kaip aštuonis tūkstančius kilometrų (apie kelionę per 15 valstybių galite paskaityti čia, taip pat čia rasite platesnę automobilio apžvalgą) – priekaištų turėjau nebent tik dėl pigių salono apdailos medžiagų, nors ir pats automobilis tada, palyginti su konkurentais, atrodė nebrangus ir kainavo nuo 47 tūkst. 190 litų (13 tūkst. 677 eurų). 2017 metai. Ir kas sakė, kad viskas brangsta? Šiemet atnaujintas „Captur“ siūlomas nuo 12 tūkst. 270 eurų – įvertinant per šiuos metus pasikeitusią valiutą ir gerokai išaugusias kainas, tai – itin netikėtas ir malonus faktas! Automobilio atnaujinimai nėra dideli – priekyje buvo pakeistos grotelės (dabar jos supanašėjo su „Kadjar“ modeliu), atsirado C formos dienos žibintų elementai, šios raidės grafinis elementas matomas ir galiniuose žibintuose. Kaip ir kiti šiuolaikiniai automobiliai, jis gali būti komplektuojamas su LED žibintais, taip pat pirmą kartą siūlomas ir prabangiausioje „Initiale Paris“ versijoje su originalia išorės ir salono apdaila bei maksimalia įranga. Salone pakeitimai akivaizdesni – ypatingai džiugina pigų plastiką pakeitusios aukštesnės kokybės medžiagos, o „Initiale Paris“ versijoje – ir sudygsniuota oda ant durelių ir prietaisų skydelio, taip pat, kaip išvaizdžios bei geresnį šoninį palaikymą turinčios sėdynės. Kaip ir anksčiau, galines sėdynes galima pastumti, jei reikia daugiau vietos bagažinėje ir atvirkščiai, jei norite daugiau erdvės sėdintiems gale. O į bagažinę kaip ir anksčiau telpa nuo 377 iki 1235 litrų – geras rezultatas šioje klasėje.  Palyginti su naujausiais konkurentais, pasigendu projekcinio ekrano, taip pat ekrano su navigatoriaus nurodymais tarp spidometro ir tachometro. Be to, klimato kontrolė yra tik vienos zonos, taip pat nesiūloma ženklų atpažinimo sistema, nėra ir automatinio stabdymo prieš kliūtį – visa tai išduoda, kad modelis skaičiuoja ne pirmus metus, bet su atnaujinimas, ypatingai vertinant salono kokybę, populiarus modelis tapo dar patrauklesniu. Kaip džiugina ir varikliai – tiek benzininiai 90-120 AG, tiek ir turbodyzeliniai 90-110 AG motorai. Ir nors sąnaudos su dyzeliniu varikliu buvo neįtikėtinai mažos ir siekė vos 4,6 l/100 km, aš rinkčiausi benzininį 4 cilindrų 120 AG turbomotorą. Jo degalų sunaudojimas buvo iki 2 litrų didesnis, bet toks modelis ir iki 1700 eurų pigesnis nei renkantis galingesnį turbodyzelinį variantą. Daugiau apie atnaujintą „Renault Captur“ žiūrėkite vaizdo medžiagoje.