Sprendimas buvo priimtas „Hyundai“ neseniai pranešus, kad gegužę gamintojo pardavimai Jungtinėse Valstijose krito net 15,5 proc. Palyginimui, bendrai JAV automobilių rinka gegužę smuko 1 proc. „Hyundai“ pastaraisiais metais sunkiai sekasi palaikyti pardavimus dėl krintančios sedanų paklausos. Kompanijos JAV padalinio vadovas Dave'as Zuchowski dėl silpnų pardavimų iš pareigų pasitraukė dar gruodį. „Hyundai“ neseniai taip pat keitė savo pardavimų vadovus Pietų Korėjoje ir Kinijoje. Gamintojas pernai pirmą kartą per beveik du dešimtmečius fiksavo sumažėjusius pardavimus. „Hyundai“ trečiadienį taip pat pranešė stiprinsiantys bendradarbiavimą su Kinijos interneto milžine „Baidu“.