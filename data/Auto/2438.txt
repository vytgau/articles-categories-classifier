Išskirtiniam automobiliui – išskirtinė aplinka! Gavęs vienai dienai galimybę išbandyti ypatingą „Rolls-Royce Ghost“ versiją „Black Badge“, ėmiau sukti galvą kur rasti deramą vietą šio kilmingo automobilio fotografavimui ir filmavimui. Akivaizdu, kad tam reikia nekasdienės aplinkos, o ir įsiprašyti į prezidentūros kiemą neatrodė labai perspektyvu. Tad britiškam automobiliui – puikus Burbiškio dvaras su anglišku sodu! Žinoma, temą derinant su efektyvumu – iki ten, Anykščių link, dalis kelio driekiasi greitkeliu, o kur daugiau Lietuvoje, neskaitant vienintelės lenktynių trasos, bent iš tolo susidaryti įspūdį, ką gali šis automobilis? Nes čia – 6,6 l V12 turbobenzininis motoras, „Black Badge“ versijoje pasiekiantis net 603 AG ir 840 Nm (40 AG ir 60 Nm daugiau nei „standartiniame“ „Ghost“ modelyje). Iki 100 km/val. – vos per 4,7 sek. ir tai – su 5,4 m ilgio ir 2,5 tonas sveriančiu automobiliu! Aišku, Lietuva – ne Vokietija ir leidžiamas greitis ribojamas, bet susidaryti įspūdį kokios yra automobilio galimybės, įmanoma. Jei trumpai: važiuojant „Rolls-Royce“ viskas atrodo dvigubai lėčiau, kol nežvilgteli į spidometrą. Sklendžianti keliu pneumatinė „Magic carpet ride“ pakaba, niekada nepristingantis galios V12 motoras ir neįtikėtina tyla – tai „Rolls-Royce“! Spustelėjus akseleratorių užplūsta milžiniška pagreičio banga, tačiau ji nevarginanti, neerzinanti ir tolygi – lyg kiltum asmeniniu reaktyviniu laineriu. Stabdant savybės ir toliau išlieka orios – net ir staigiau numinus stabdžio pedalą, automobilis neniurkteli nosimi priekin, o išlieka aristokratiškai tiesus. Dar čia galima reguliuoti pakabos veikimo režimą, bet standesnis jam tiesiog netinka – dingsta išskirtinio automobilio aura. Ir jei iki dugno nuspausti akceleratorių, pasigirsta švelnus, bet įnirtingas dvylikos cilindrų motoro murkimas – nors mano ausiai malonesnis duslus V8 variklio bubenimas, čia toks tikrai netiktų. Džiaugiuosi, kad bandau uždarą britiško automobilio versiją. Kolegos, kurie sėdo prie atviro „Phantom Drophead Coupé“ vairo, puošėsi skrybėlėmis ir kostiumais, slėpė akis po poliarizuotais akiniais – jie buvo lyg žvaigždės dėmesio centre. O „Ghost Black Badge“ – „Rolls-Royce“ alter ego – kaip sufleruoja pavadinimas, jo kita, tamsioji pusė. Būtent tai, ko ir reikia – mažiau chromo (ne tik priekinės grotelės, bet ir firminė statulėlė „Spirit of Ecstasy“ ne blizgūs, o matinės juodos spalvos, automobilis padengtas ypatingu, itin giliu juodu atspalviu), daugiau anglies pluošto – iš jo pagaminti ratai su centrine kaltinio aliuminio dalimi, taip pat daug ir ypatingu būdu nupoliruoto anglies pluošto salono apdailos elementų. Ak, taip, salonas! Ar reikia sakyti, kad čia taip pat geriausia, ką gali pasiūlyti automobilių pramonė? Minkštutėlės, kardinoliškos purpurinės spalvos odos sėdynės (būtent šia spalva salone ir išsiskiria „Black Badge“ versiją nors, žinoma, kaip ir kitų „Rolls-Royce“ atveju, personalizacijos galimybės iš esmės yra beribės ir apsiriboja tik užsakovo piniginės storumu), frezuotas ir poliruotas aliuminis, mano jau minėtas anglies pluoštas, ypatingos Kalifornijos avių vilnos kilimėliai ir dar daug daug visko. Keleiviai turi savo atskirą valdymo pultą, ekranus, telefoną, o prieš eigą atsidarančias antros eilės durelės uždaromos ant galinio statramsčio esančio mygtuko paspaudimu (galima ir truktelėti jas ranka – automatiniai pritraukėjai padės jas uždaryti). Ir dar čia vėdinimo sistema su net aštuoniomis zonomis! Tiek priekyje, tiek ir gale sėdintys gali nustatyti norimą temperatūrą tiek viršutinei, tiek ir apatinei kūno daliai. Mygtukų išdėstymas nėra idealus – ant vairo išdėstyti blizgieji su sunkiai įžiūrimomis jų funkcijomis, už multimedijos sistemos valdiklio pasislėpę papildomi klavišai, painoka informacija prietaisų skydelio ekrane. Nėra čia ir naujausių technologijų – pavyzdžiui, automobilis pats neišvažiuos ar neįvažiuos į stovėjimo vietą (visgi „Ghost“ modelis gaminamas nuo 2010 metų). Bet, akivaizdu, kad modernių funkcijų nereikalautumėt nei iš „Vertu“ telefono, nei iš „Patek Philippe“ laikrodžio. Multimedijos valdymas pažįstamas iš 7 serijos BMW. Bet daugiau kažkokių giminystės ryšių ieškoti bergždžia – platforma, kaip ir varikliai, nors ir gaminami Vokietijoje, yra iš esmės perdaryti britų inžinierių, tad nėra nei mažiausių įtarimų, kad čia jį su vokišku praeitos kartos flagmanu (jį 2015 metais pakeitė naujas modelis) sieja kažkas daugiau nei matytas menių valdymas. O iš Burbiškio dvaro (kuris šiaip jau pirmadienį ir antradienį nedirba, bet draugiškų šeimininkų buvau ne tik įleistas į parko teritoriją, bet ir pavaišintas arbata), namo Vilniaus link pasukau visai ne tuo maršrutu, kuriame galėtum įtarti, kad šis kelių laivas jausis lyg namuose. Alantos-Molėtų kelias, šiuo metu tvarkomas, yra siauras ir vingiuotas, ir visada smagus „praskristi“ karštu kompaktiniu hečbeku. Bet čia gi – „Rolls Royce“! Neįtikėtina, bet faktas – jausmas lyg važiuotum metru mažesniu ir mažiausiai tona lengvesniu automobiliu – sunkiai nupasakojamas potyris, kai tokiu milžinu, kurio galia prilygsta greičiausiems superautomobiliams, sklendi vingiuotu keliu nepristabdydamas ir kraipydamas galvą dėl nepriekaištingai tikslaus valdymo. Ir jei jau visai norėti važiuoti „karštai“, dar galima išjungti ir stabilizacijos sistemą!  Važiavimas šiuo automobiliu – kažkas iš visiškai kitos dimensijos. Todėl ir testas su vaizdo pasakojimu išėjo visiškai kitoks – emocingas, bet be jokio palyginimo, nes ir lyginti nėra su kuo. Tiesa, kai atiduodamas raktelius užsiminiau apie kitą britišką markę „Bentley“, atsakymas manęs nenustebino – „Rolls-Royce“ dėl pirkėjo piniginės konkuruoja nebent su itin prestižiniais, bet ne automobiliniais prekių ženklais – pavyzdžiui, laikrodžių, juvelyrikos ar kitais aukščiausios prabos gamintojais. Nes kitos tokios markės tiesiog nėra, kaip nėra ir kito tokio automobilio. Ir dabar, po keliolikos metų mašinų bandymų, pagaliau turiu atsakymą į klausimą, koks yra geriausias automobilis! Daugiau apie „Rolls-Royce Ghost Black Badge“ žiūrėkite vaizdo medžiagoje.