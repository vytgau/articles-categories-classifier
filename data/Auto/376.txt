Pasak specialistų, pirmiausia vairuotojas turi galvoti apie kitus eismo dalyvius. Svarbu įvertinti, ar per arti kito pastatytas automobilis nesudarys papildomų sunkumų kitam vairuotojui įlipti į savo automobilį. „Kiekvienas vairuotojas turi tinkamai įvertinti galimas visų savo veiksmų rizikas bei pasekmes kitiems eismo dalyviams. Automobilio statymas reikalauja ne tik gerų vairavimo įgūdžių, maksimalios dėmesio koncentracijos, tinkamo rizikos įvertinimo, bet ir vairuotojų kultūros kelyje“, – sako Vytauto Didžiojo universiteto psichologijos doktorantė Justina Slavinskienė. Statant automobilį, išskirtinį dėmesį atkreipkite į vietą bei nuspręskite, koks parkavimosi būdas čia tinkamiausias. Štai prie prekybos centrų rekomenduojama automobilį statyti galu tam, kad išvažiuojant jūsų matymo laukas būtų geresnis, o manevras – saugesnis. „Labai svarbu nepamiršti, jog pastatyti automobilį reikia taip, kad greta esančių automobilių vairuotojai nepatirtų nepatogumų tiek įlipant, tiek išlipant iš jo. Tuo tarpu kai automobilio statymas atliekamas kelyje, svarbu neužtrukti ir nekelti pavojaus kitiems eismo dalyviamsׅ“, – teigia „Regitros“ generalinio direktoriaus pavaduotojas Saulius Šuminas. Kai automobilis statomas lygiagrečiai važiuojamosios dalies kraštui už stovinčio automobilio, pirmiausia sustoti reikia lygiagrečiai stovinčiai transporto priemonei, nuo jos paliekant tinkamą tarpą. Jūsų automobilio galas turi būti vienoje linijoje su stovinčio automobilio galu. Sustojus ratai turi būti tiesūs. Prieš pradedant manevrą būtina apsidairyti, o kai manevruojant automobilio priekis yra labiausiai išsikišęs į važiuojamąją kelio dalį, svarbu negaišti laiko bei netrukdyti artėjančioms transporto priemonėms. „Statant automobilį lygiagrečiai, reikia įvertinti, ar paliktas tarpas tarp automobilių yra pakankamas, jog būtų galima saugiai pastatyti automobilį. Visgi, jei abejojate, ar tilpsite, geriau pasirinkite kitą stovėjimo vietą“, – sako S. Šuminas. Tuo atveju, kai automobilį pasirinkote statyti priekiu statmenai, sustokite tada, kai iki nusižiūrėtos stovėjimo vietos liko maždaug dvi vietos. Tuomet apsidairykite ir pradėjus judėti vairą sukite sklandžiai, kad į stovėjimo vietą būtų galima įvažiuoti iš karto. Jei šį manevrą atliksite atbuline eiga, pirmiausia sustokite mažiausiai už dviejų vietų iki norimos stovėjimo vietos, o tik tuomet pavažiuokite į priekį iki tos vietos, iš kurios bus atliekamas manevras. Pradėjus sukti vairą važiuokite atgal ir būtinai praleiskite kitus eismo dalyvius. Kiekvieną antradienį „Regitros“ „Youtube“ bei „Facebook“ paskyrose pasirodydavo po vieną vaizdo klipą apie pageidaujamą vairuotojų elgesį prie vairo. Tai jau paskutinis – septynioliktasis – siužetas, kuris skirtas automobilio pastatymui ir apsisukimui.