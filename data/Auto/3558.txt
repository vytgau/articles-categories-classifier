„ENEOS 1006 km lenktynių“ dalyvių registraciją atidarėme dar pernai, prieš besibaigiančių metų didžiąsias šventes, o šiandien jau turime ketvirtį šimto ekipų, pareiškusių norą varžytis, - lenktynių spaudos centrui, viešųjų ryšių agentūrai „Visus Bonus“ sakė pagrindinis jų organizatorius, „Promo Events“ direktorius Darius Jonušis. - Dauguma komandų, startuosiančių Palangoje, nori lenktyniauti ir Estijoje, Pernu „Auto24Ring“ trasoje vyksiančiame 1000 km maratone, kuris taps savotiškomis žiedinių lenktynių sezono palydomis“. Todėl jau pradėtos priiminėti paraiškos ir į rugsėjo 21-24 dienomis Pernu „Auto24Ring“ trasoje vyksiančias 1000 km lenktynes. Pateikti paraiškas galima svetainėje www.racing.lt. Pasak D. Jonušio, lenktynių organizatoriai gerokai palengvino registracijos formalumus į Estijoje vyksiantį renginį jau padavusiems paraiškas į „ENEOS 1006 km lenktynes“. Jiems tereikės patvirtinti norą startuoti Pernu, o varžybų organizatoriai automatiškai perkels į registracijos dokumentus visus duomenis ir net sudarys galimybę varžytis Estijoje su tuo pačiu automobilio startiniu numeriu, koks komandai bus suteiktas Palangoje. Lenktynių organizatoriai anksčiausiai pateikusiems paraiškas suteiks galimybę patiems išsirinkti patogiausias vietas laikiniesiems komandų garažams („Pitlane“ zonoje) ir taikys kitas, panašias kaip ir Palangoje, lengvatas. Laukiama, jog į Pernu atsisveikinimui su sezono batalijomis susirinks visi pajėgiausieji Baltijos šalių sportininkai ir kelios užsieniečių žiedo meistrų komandos. Juolab, kad Pernu „Auto24Ring“ 1000 km maratono batalijas lydės visa eilė kitų serijų lenktynių, tarp jų ir bene didžiausią intrigą kelianti pasaulinė lenktynių klasė TCR. Jos varžybų tvarkaraštyje – ir du maratoninių lenktynių įskaitos etapai: pirmasis kartu su „ENEOS 1006 km lenktynėmis“, o antrasis – būtent Pernu trasoje. Varžybų organizatoriai viliasi, jog pernai Palangoje pasėta TCR lenktynių sėkla vešliai sudygs ir ateityje taps neatsiejama Lietuvos ir Baltijos šalių žiedinių lenktynių dalimi.