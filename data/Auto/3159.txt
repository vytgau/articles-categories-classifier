Nepaisant visų privalumų, tokie saugūs automobiliai brangiai kainuoja – ir ne tik juos įsigyti, bet ir taisyti. „Risk Theory“ viceprezidentas Bobas Tschippertas teigia, kad vis tobulėjančios technologijos automobilių remontą pavertė tokia prabanga, jog draudimo bendrovės vis dažniau pradėjo rimčiau sugedusius automobilius nurašyti kaip nebeeksploatuojamus. „Praeityje, jeigu mašina įvažiavote kitai transporto priemonei į galą, buvo apgadinamas variklis arba priekis. Dabar tokiu atveju oro pagalvės gali kainuoti nuo 1 iki 4 tūkst. dolerių, o dar visi tie priekyje įmontuoti jutikliai. Kaina išauga kaip ant mielių“, – tikina B. Tschippertas. Per interviu „Automotive News“, B. Tschippertas sakė, kad Jungtinėse Valstijose tokią situaciją dar apsunkina ir keliuose augantis vairuotojų skaičius. Federalinės greitkelių administracijos turimi duomenys leidžia daryti išvadą, jog praeitais metais amerikiečiai nuvažiavo 2,4 proc. kilometrų daugiau. Juo daugiau ir ilgiau žmonės vairuoja, tuo daugiau avarijų įvyksta. Nors kriterijai, kuriais remiantis sprendžiama, ar automobilio draudimas yra nuostolingas ir kaip konkreti transporto priemonė bus taisoma, kinta priklausomai nuo valstybės ir draudimo bendrovės, tendencija aiški – pastaraisiais metais remontas tampa vis didesne prabanga.