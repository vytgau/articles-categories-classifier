Karinėje bazėje įsikūrusiame bivuake laikinai šeimininkaujantys lenktynininkai šiomis dienomis priversti rūpintis ne vien savo kovine technika, bet ir neišvengiamomis biurokratinėmis procedūromis. Pirmiausia – administracinė komisija ir galiausiai techninė automobilių patikra. Kiekviename iš šių etapų organizatoriai demonstruoja ypatingą reiklumą ir nepraleidžia pro pirštus nė menkiausių smulkmenų. Beje, tai galioja ne vien sportininkams, bet ir, pavyzdžiui, juos sekančioms media grupėms, Dakaro odisėją nušviečiantiems žurnalistams. B. Vanago stovyklos gyvenimą fiksuojantys komandos nariai su šia užduotimi susitvarkė itin greitai. Per visą ralį maršrutu Peru-Bolivija-Argentina jie keliaus nujutėlaičiais „Toyota Land Cruiser“ visureigiais, tad šįkart techninė komisija veikiau tebuvo formalumas. Tuo metu bivuake nuo pat ryto virė darbas. Vietos ugniagesiai, ispaniškai vadinami bomberos, komandas aprūpino vandens atsargomis. Perdien plieskusi saulė visiems atvykėliams priminė apie Pietų Amerikos klimato subtilybes ir paragino išsitraukti lagaminuose paslėptus apsauginius kremus. „Gal miego trūksta? – anksti ryte, matydamas akimirkai žiovulio užkluptą kolegą, paklausė vienas labiausiai patyrusių Lietuvos autosporto inžinierių Darius Biesevičius, o po akimirkos juokais mestelėjo repliką. – Ne, bičiuli, tau dar negali jo trūkti. Kai startuos Dakaras, tada tikrai sužinosi, ką reiškia miego trūkumas.“ Jau aštuntą kartą Dakare dirbantis technikas žino, kad sunkiausiame pasaulyje ralio maratone ištisas dvi savaites darbo valandos neskaičiuojamos, o poilsio sąvoka apskritai tampa labai reliatyvi. Tačiau čia į pagalbą suskumba „General Financing team Pitlane“ komandos naujokas Marcelo Roberto Rolando. Argentinietis visus kolegas perdien vaišina autentiška matės arbata ir pasakoja apie šio gėrimo naudą, esą jis tonizuoja ir skirtingai nuo kavos, suteikia ne momentinį, bet ilgalaikį energijos poveikį. „Dabar madinga vartoti visokius energetinius gėrimus. Čia mes turime natūralų dalyką su kofeinu. Kartais per dieną išgeriu iki penkiolikos puodelių. Kai Benediktas ir visa likusi komanda atskris į Limą, būtinai pasitiksiu juos su garuojančios matės puodeliu, kad po ilgos kelionės neliktų jokio nuovargio“, – pažadėjo Marcelo.  Argentiniečių ypač mėgstamo gėrimo ragavimas iš autentiškų medinių puodelių tapo jau kone tradiciniu ritualu atvykus į Pietų Ameriką prieš Dakaro startą. Komandos senbuviai pasakoja, kad anksčiau tuo pasirūpindavo kitas kolega argentinietis Carlosas Brebbia. Po susitikimo su Limoje jau įsikūrusiais komandos bičiuliais B. Vanagas savo „Toyota Hilux Gazoo Racing“ visureigį, kaip jau tapo įprasta, penktus metus iš eilės papuoš didžiuliu Vyčiu su rekordiniu fanų nuotraukų koliažu. Šiemet įveikti jubiliejinį 40-tąjį Dakarą ant „Black Hawk“ stogo panoro gerokai per 7 tūkst. aistruolių.