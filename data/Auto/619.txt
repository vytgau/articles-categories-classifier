Kelių apkrovimas vertintas pagal tai, kiek laiko šalies ar miesto vairuotojai praleido kamščiuose 2017 m. Kompanija išanalizavo kelių eismą 38-iose šalyse ir 1360-yje miestų. Į tyrimą nebuvo įtraukta tik Kinija ir Japonija. Megapolių reitinge lyderiauja Los Andželas. Šio miesto vairuotojai pernai patyrė 102 varginančio laukimo valandas. Į lyderių trijulę pateko Maskva ir Niujorkas su vienodu spūsčių rodikliu – 91 val. Rusijos sostinės spūsčių laiko rodiklis ir 2016 m. buvo toks pat, o Niujorke pailgėjo nuo 89 val. 2016 iki 91 val. 2017 m. Į probleminių miestų dešimtuką pateko ir San Paulas (Brazilija), San Fransiskas (JAV), Bogota (Kolumbija), Londonas (Didžioji Britanija), Atlanta (JAV), Paryžius (Prancūzija) ir Majamis (JAV). Pirmos trys šalys reitinge: Tailandas (56 val. vidurkis šalies mastu), Indonezija (51 val.) ir Kolumbija (49 val.). Ketvirtoje vietoje Venesuela – 42 val. Rusija ir JAV pasidalino penktą vietą (po 41 val.). INRIX analitikai primena, kad spūstys keliuose šalių biudžetams kainuoja milijardus dolerių. Vien Amerika pernai per kamščius prarado 305 mlrd. dolerių.