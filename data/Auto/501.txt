Grupės „Naza Automotive Manufacturing“ Guruno mieste (Kedaho valstija) esančioje gamykloje jau dabar gaminami keletas Prancūzijos PSA automobilių modelių, skirtų parduoti regione. PSA įsigijus Malaizijos gamyklos, parduodančios 50 000 automobilių per metus, kontrolinį akcijų paketą, Malaizija taptų PSA gamybos centru pietrytinės Azijos regione, teigiama grupių pranešime. Sandoris buvo pasirašytas pirmadienį Kvala Lumpūre surengtoje ceremonijoje, dalyvaujant Malaizijos premjerui Najibui Razakui. Sandorio vertė neatskleidžiama. PSA taip pat neskelbia, kiek konkrečiai akcijų įsigijo, žinoma tik tiek, kad akcijų paketas viršys 50 proc. Pietryčių Azijos regione, kurį sudaro 10 šalių su daugiau nei 600 mln. gyventojų, dominuoja vidurinioji klasė, ir pasauliniai automobilių gamintojai skuba plėsti savo pozicijas rinkoje. Nors PSA pasauliniai pardavimai pernai išaugo per 15 proc., pietrytinėje Azijoje jie sumažėjo. PSA vadovas Carlosas Tavaresas pasveikino susitarimą kaip „svarbų „Groupe PSA“ šuolį į priekį, leisiantį tikėtis pelningo verslo regione“. Kiek anksčiau PSA išreiškė norą perimti vietos automobilių gamintojos „Proton“ akcijų, netrukus po to, kai pastaroji paskelbė ieškanti užsienio partnerio. Bet galiausiai didelį Malaizijos įmonės akcijų paketą įsigijo Kinijos automobilių milžinė „Geely“. „Proton“ ir dar viena vietos gamintoja „Perodua“ ilgą laiką dominavo Malaizijos automobilių rinkoje, tačiau jos pastaraisiais metasi patyrė didelių nuostolių dėl aršios konkurencijos su Japonijos, Pietų Korėjos ir Europos modeliais.