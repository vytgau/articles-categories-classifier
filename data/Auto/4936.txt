Dėl Sepango trasą užklupusio stipraus lietaus, lenktynės prasidėjo 20 min. vėliau nei planuota. Varžybų distancija taip pat buvo sutrumpinta vienu ratu. Po starto į priekį įsiveržė „Yamaha“ lenktynininkas Jorge Lorenzo. Bet po kelių posūkių ispanas nusirito į penktąją poziciją. Lenktynių lyderiu trumpam buvo tapęs ir kvalifikacijos nugalėtojas A. Dovizioso, tačiau italą aplenkė ne tik Valentino Rossi, bet ir komandos draugas Andrea Iannone. Pastarieji du sportininkai ne kartą buvo apsikeitę pozicijomis, bet „Ducati“ lenktynininkui pavyko ilgiau išsilaikyti rikiuotės priekyje. Sportininkams įveikus pusę distancijos nuo motociklo krito Calas Crutchlow. O po akimirkos toks pat likimas ištiko ir čempiono titulą jau užsitikrinusį Marcą Marquezą. Bet ispanui pavyko tęsti lenktynes ir finišuoti 11-oje vietoje. A. Dovizioso aplenktas A. Iannone nuo motociklo krito devintame posūkyje ir iš varžybų pasitraukė. Iki finišo likus šešiems ratams, pirmoje ir antroje vietoje važiavusius V. Rossi ir A. Dovizioso skyrė vos 0,159 sek. „Yamaha“ lenktynininkui suklydus viename iš posūkių, į priekį išsiveržė A. Dovizioso, kuris išsilaikė pirmoje vietoje iki pat finišo ir šventė pergalę. Nuo nugalėtojo daugiau nei trimis sekundėmis atsilikęs V. Rossi finišo liniją kirto antras. Tokio rezultato pakako, kad italas užsitikrintų antrąją vietą lenktynininkų įskaitoje. Pasinaudojęs varžovų nesėkme ant paskutinio apdovanojimų pakylos laiptelio užlipo kitas „Yamaha“ lenktynininkas J. Lorenzo. Puikiai lenktynėse pasirodė „Avintia“ komandos lenktynininkai Hectoras Barbera ir Lorisas Bazas, kurie varžybas Sepango trasoje užbaigė atitinkamai ketvirtoje ir penktoje pozicijose. Rezultatai: (vieta, lenktynininkas, komanda, laikas 1. Andrea Dovizioso „Ducati“ 42:27.333 2. Valentino Rossi „Yamaha“ +3.115 3. Jorge Lorenzo „Yamaha“ +11.924 4. Hectoras Barbera „Avintia Ducati“ +19.916 5. Lorisas Bazas „Avintia Ducati“ +21.353 6. Maverickas Vinalesas „Suzuki“ +22.932 7. Alvaro Bautista „Aprilia“ +25.829 8. Jackas Milleris „Marc VDS Honda“ +32.746 9. Polas Espargaro „Tech3 Yamaha“ +33.704 10. Danilo Petrucci „Pramac Ducati“ +34.280 11. Marcas Marquezas „Honda“ +36.480 12. Eugene‘as Laverty „Aspar Ducati“ +36.638 13. Aleixas Espargaro „Suzuki“ +36.897 14. Bradley Smithas „Tech3 Yamaha“ +45.609 15. Scottas Reddingas „Pramac Ducati“ +49.779 16. Hiroshi Aoyama „Honda“ +52.665 17. Stefanas Bradlas „Aprilia“ +52.784 18. Tito Rabatas „Marc VDS Honda“ +54.891 – Andrea Iannone „Ducati“ - – Calas Crutchlow „LCR Honda“ - – Yonny Hernandezas „Aspar Ducati“ -