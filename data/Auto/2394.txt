Lietuvai palaipsniui pereiti prie tikro vairavimo (angl. natural driving) patikros ES šalyse narėse vykdomus vairavimo egzaminus audituojantys Tarptautinės vairuotojų egzaminavimo komisijos (CIECA – International Commission for Driver Testing) ekspertai rekomendavo dar 2009 m. metais. Šios rekomendacijos jau kaip pastabos buvo išsakytos ir 2015 m. Ši vairavimo praktikos egzamino „Regitroje“ naujovė leis būsimiems vairuotojams pademonstruoti tinkamų sprendimų priėmimo gebėjimus bei skatins vairavimo instruktorius dėmesį mokymo proceso metu sutelkti ne tik į transporto priemonės valdymo įgūdžių meistriškumo mokymą, bet ir į pavojų kelyje atpažinimą, ryžtingo ir atsakingo elgesio svarbą ir jo ugdymą. „Tokia sistema veikia daugelyje ES šalių. Įvedant naujoves baimintasi, kad sumažės išlaikymo procentas, tačiau tokių tendencijų nepastebėta. Tikiuosi, kad pakeitimas prisidės prie saugesnio eismo ir ypač nepatyrusių vairuotojų atsakingo vairavimo“, – aiškina vidaus reikalų ministras Eimutis Misiūnas. Pasak vairavimo ekspertų, daug dabar aikštelėse atliekamų pratimų realiame eisme neturi jokios prasmės, pavyzdžiui apsisukimas ribotame plote: jis aikštelėje visiškai bereikšmis, nes iš tiesų egzaminuojamasis turi gebėti teisingai įvertinti savo jėgas apsisukti numatydamas, kaip jo sprendimas paveiks kitų automobilių vairuotojų važiavimą: ar jis spės atlikti manevrą, ar susitvardys jį tęsti, jeigu kas nekantraudamas panaudos garsinį signalą, ar iš akių kontakto veidrodėlyje atskirs, jog kitas vairuotojas leidžia baigti manevrą saugiai. Lengvųjų automobilių (B kategorijos) egzaminavimo naujovė įsigalios nuo 2017 m. rugsėjo 1 d. Pažymėtina, kad sunkvežimių, motociklų, lengvųjų automobilių su priekaba ir kitų tipų transporto priemonių specialiųjų važiavimo manevrų atlikimo egzaminai ir toliau vyks „Regitros“ aikštelėse. Pernai „Regitra“ priėmė beveik 119,5 tūkst. vairavimo toerijos ir per 133,1 vairavimo praktikos egzaminų. Palyginti su 2015 m. pernai vairavimo mokyklas baigė apie 8 proc. daugiau B kategorijos vairavimo teisę siekiančių įgyti vairuotojų. Per 2016 m. pastebėtas žymus augimas B kategorijos egzaminą norinčių laikyti vyresnio amžiaus asmenų: amžiaus grupėje nuo 28 iki 37 metų į „Regitrą“ kreipėsi 19 proc. daugiau asmenų, amžiaus grupėje grupėje nuo 38 iki 47 m. – 12 proc., o nuo 48 iki 57 metų – 11 proc. daugiau būsimųjų vairuotojų. Egzaminų išlaikymo iš pirmo karto rodiklis keletą metų išlieka panašus: 2016 m. B kategorijos vairavimo teorijos egzamino išlaikymo procentas buvo 55,22 proc., vairavimo praktikos – 40,89 proc.