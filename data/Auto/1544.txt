Atnaujinta ne tik salono išorė, bet ir vidus. 7 metų atstovavimo „Hyundai“ sukaktį „Fakto Auto“ atstovybė paminėjo triukšmingu ypatingo modelio ir kandidato į 2018-ųjų Lietuvos metų automobilio titulą debiutu – išankstine sportinio „Hyundai i30 N“ premjera. Gamintojo gamą papildys pats „karščiausias“ hečbekas gamintojo istorijoje. Nuo 2014 metų „Hyundai“ dalyvauja pasaulio ralio čempionate (WRC), o sukaupta brangi patirtis kone reikliausioje automobilių sporto šakoje padėjo korėjiečiams suprojektuoti vieną smagiausių karštųjų hečbekų klasės atstovų – „i30 N“. Raidė „N“ automobilio pavadinime simbolizuoja vingio formos posūkį – būtent vingiuotuose keliuose buvo brandinamas sportiškas šio hečbeko charakteris. Automobilio dinamines charakteristikas gamintojas tobulino „Niurburgringo“ trasoje ir sportiniu režimu su kiekvienu prototipu įveikė iki 180 tūkst. kilometrų.  Į priekinius varančiuosius „i30 N“ ratus per 6 laipsnių mechaninę pavarų dėžę bus perduodama 250 AG. Tačiau pirkėjai galės užsisakyti papildomą „Performance“ paketą, kuris variklio galią padidins iki 275 AG ir 353 Nm. Iki 100 km/val. sportinis „Hyundai“ hečbekas pagreitės per 6,1 sekundės, o spidometro rodyklė nustos kilti tik tik pasiekusi solidžią 250 km/val. greičio padalą. Gerą sukibimą su kelio danga žada užtikrinti sumanios elektronikos valdomas riboto praslydimo diferencialas, kurio agresyvumas ir veikimas priklausys nuo pasirinkto važiavimo režimo. „Hyundai i30 N“ vairuotojams siūlys 5 skirtingus važiavimo režimus: „Eco“, „Normal“, „Sport“, „N“ bei „N Custom“. Visi jie automobilio charakterį pakeis pagal asmeninius vairuotojo poreikius. Vilniuje, „Fakto auto“ salone, išankstiniame pristatyme dalyvavęs „i30 N“ Lietuvoje ilgai neužsibus. Šis automobilis atvyko paminėti atnaujinto „Hyundai“ salono pristatymo šventės bei sudalyvauti 2018-ųjų Lietuvos metų automobilio rinkimuose. Gruodžio pradžioje sportiškas „i30 N“ iškeliaus atgal į Suomiją. Tačiau atnaujintą „Fakto auto“ atstovybę „i30 N“ ir vėl papuoš kitų metų pirmoje pusėje. Prekyba šiais modeliais šalyje startavo lapkričio 1-ąją. „Hyundai i30 N“ kainos prasideda nuo 24 tūkst. 990 eurų.