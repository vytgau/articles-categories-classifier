Tuo metu ikiteisminį tyrimą atlikę prokurorai J. Dilkienei buvo pateikę kaltinimus dėl nesunkaus motociklininko sveikatos sutrikdymo, nors jį vairavęs vilnietis Arvydas Jadzevičius po avarijos patirtus sužalojimus gydėsi beveik metus, jam buvo sutraiškyta koja, jis ilgą laiką jis buvo nedarbingas. Dėl vos tragiškai nepasibaigusio eismo įvykio iškeltą baudžiamąją bylą išnagrinėjusi Vilniaus rajono apylinkės teismo teisėja Jolanta Bagdonienė pirmadienį paskelbė, kad būtina išsiaiškinti, koks iš tikrųjų buvo nukentėjusiojo sužalojimo mastas, todėl vietoj nuosprendžio J. Dilkienei paskelbė neskundžiamą nutartį, kuria teismas kreipiasi į ekspertus, kurių prašoma nustatyti tikslų motociklininko sveikatos sutrikdymo laipsnį. Jeigu ekspertai konstatuos, kad nukentėjusiajam buvo sunkiai sutrikdyta sveikata, eismo įvykio sukėlimu kaltinamai J. Dilkienei gali grėsti griežtesnė bausmė – laisvės atėmimas iki šešerių metų. Tuo metu, jeigu neblaivus asmuo sukelia eismo įvykį, kurio metu nukentėjusysis patiria nesunkų sveikatos sutrikdymą, baudžiamasis įstatymas numato baudą arba areštą, arba laisvės atėmimo iki trejų metų bausmę. Eismo įvykio metu J. Dilkienei buvo nustatytas net 2,35 prom. girtumas. Tuo metu motociklininkas buvo blaivus. Bylos duomenimis, J. Dilkienė dar 2014 m. spalio 31 d. apie 16.40 val. Vilniaus pakraštyje, kelyje Vilnius-Panevėžys, savo vairuojamą automobilį „Opel Astra“ sukdama į Tarandės pusę, neįsitikino, kad yra saugu ir netrukus susidūrė su į Vilniaus pusę važiavusiu motociklu „Yamaha“. Eismo įvykis įvyko pirmojoje eismo juostoje, motociklo sustabdyti nespėjęs A. Jadzevičius po galingo smūgio atsidūrė už keliolikos metrų šalia kelio esančioje pievoje, jo gyvybei buvo iškilęs rimtas pavojus. Automobilį „Opel Astra“ neblaivi vairavusi J. Dilkienė pareigūnams nurodė, kad motociklo tiesiog nepastebėjo – ji įtaria, jog šis tamsiu paros metu galėjo važiuoti neįjungęs šviesos signalų. Ekspertai nustatė, kad kelio ruože, kuriame galima važiuoti ne didesniu kaip 70 km/val. greičiu, A. Jadzevičiaus vairuojamas motociklas važiavo maždaug 90 km/val. greičiu, o kliūtis kelyje jam atsirado maždaug likus 70 metrų iki jos. Todėl, kaip pažymėjo Lietuvos teismo ekspertizės vyriausiasis ekspertas Vytautas Šakėnas, greitį viršijęs motociklininkas prarado galimybę išvengti susidūrimo. Vis dėlto, eksperto teigimu, tikėtina, motociklininkas būtų spėjęs motociklą sustabdyti, jeigu būtų neviršijęs leistino greičio. Tačiau, pasak V. Šakėno, pagrindinė avarijos kilimo priežastis – „Opel Astra“ apsisukimas kelyje. „Automobilis nedavė kelio savo juosta važiavusiam motociklui ir sudarė kliūtį“, – pabrėžė jis. Automobilis „Opel Astra“ eismo įvykio metu nebuvo apdraustas – kaltinamosios sutuoktinis jį ką tik buvo atsigabenęs iš Lenkijos, todėl paprasčiausiai nesuspėjo sutvarkyti dokumentų. Ant automobilio taip pat buvo uždėti lenkiški valstybiniai numeriai. Per eismo įvykį buvo smarkiai apgadintas ne tik motociklas „Yamaha“, bet ir lengvasis automobilis „Opel Astra“ – po smūgio buvo sumaitotas visas jo priekis. Automobilio vairuotoja sužalojimų nepatyrė. Šioje byloje nukentėjusysis kaltinamajai yra pareiškęs ieškinį dėl keliasdešimties tūkstančių eurų turtinės ir neturtinės žalos atlyginimo. 