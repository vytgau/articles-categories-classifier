Būtent šiame etape B. Bardauskas motociklu „KTM 450 Rally Replica“ gali pagerinti mūsų šalies motociklininkų istorinį rezultatą (2012 m. pasiekta 81 vieta), rašoma komandos pranešime. Šeštadienį rengiamas paskutinis etapas tebus formalumas. Vis dėlto B. Bardausko komandos „Perkūnas Team“ vadovas Carlosas Brebbia įspėja, kad sportininkas turėtų būti atsargus. „Šiandien paskutinė ilga diena, per kurią Baliui prireiks šaltų nervų. Iš vienos pusės jis siekia pagerinti pozicijas, bet iš kitos – neverta rizikuoti dėl keliolikos minučių, kai jų kaina gali būti pasitraukimas iš Dakaro lenktynių“, – sako C. Brebbia. Kaip pranešė komandos narė Marija Dubickienė, vien dėl geresnių rezultatų, sportininkai iš lenktynių krenta vienas po kito. Čekė Gabriela Novotna sudėjo visas savo santaupas, o tėvai net įkeitė butą, kad jai padėtų dalyvauti ralyje, lenktynėse važiavo beveik niekuo nenusilesdama vyrams. Nedidelė klaida dešimtame etape ir kaulų lūžiai privertė ją trauktis iš Dakaro. „Astanos komandos pilotas tris etapus važiavo lūžusia pėda, kol medikai privertė jį trauktis. Balio draugas Bruno, lėkęs greičiau už lietuvį, dar prieš du etapus norėjo trauktis iš lenktynių, bet Balys jį įkalbėjo nepasiduoti. Šiandien jo jau irgi nėra, – Dakaro mėsmalę atskleidė M. Dubickienė. Pasak jos, tik B. Bardausko neįtikėtina valia ir ryžtas pasiekti finišą stumia lietuvį į priekį, kai beveik 40 proc. Dakarą pradėjusių motociklininkų jau išvažiavo namo. B. Bardausko komandos „Perkūnas Team“ vadovo C. Brebbia pateikta priešpaskutinio etapo analizė: 13 etapas. Budrumas iki paskutinio kilometro Sausio 19 d. (penktadienis). SAN CHUANAS – KORDOBA, moto 904 km (GR: 423 km), auto 927 km (GR: 368 km) Dakaras artėja prie pabaigos. Nuovargis ir išbandymai jau paliko ne vieną žymę kiekvienam dalyviui. Bet net čia atsipalaiduoti negalima. Etapo ilgis viršys 900 km. Automobiliams greičio ruožas sieks beveik 370 km, o motociklininkams teks nuvažiuoti 50 km daugiau. Dienos greičio ruožai bus padalinti į dvi dalis. Pirmojoje dalyje teks paskutinį kartą varžytis smėlynuose, bet didesnis iššūkis lauks motociklininkų. Čia smėlio kopomis teks važiuoti 55 km toliau, nei automobilių pilotams. Antroji greičio ruožo dalis drieksis netoli Kordobos miesto. Klasikinio ralio profesionalai galės dar kartą išbandyti Argentinos WRC etapo trasą. Tačiau budrumo prarasti nevalia iki paskutinio kilometro. Dakaro istorija mena daugybę kartų, kai pilotai prizinę vietą iš savo rankų paleisdavo finišo išvakarėse.