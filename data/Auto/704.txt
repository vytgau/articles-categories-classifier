Ketvirtadienį Vilniuje, „Krasta Auto“ patalpose, atidaryta „Bentley“ atstovybė yra pirmoji ir vienintelė Lietuvoje. „Galimybė atstovauti „Bentley“ prekės ženklui mums yra svarbus pasiekimas ir tarptautinės automobilių gamintojų bendruomenės pasitikėjimo ženklas. „Bentley“ atstovai parodė vertinantys mūsų ilgametį indėlį prekybos prabangiais automobiliais versle“, – teigia „Modus Group“ automobilių verslo direktorius Laurynas Sivilevičius. Pasak jo, šiuo metu Lietuvoje išskirtinių automobilių poreikis auga, šis segmentas dar nėra pilnai užpildytas. „Mums svarbu, kad dabar galėsime pasiūlyti kur kas daugiau alternatyvų pasaulyje pripažintos klasikos gerbėjams. „Bentley“ yra geriausias britų automobilizmo pavyzdys, turintis iš tolo atpažįstamą charakterį ir braižą. Tiesa, šių automobilių kūrėjai nuolat palaiko rinkos pulsą – investuoja į technologijas ir kuria naujus technologiškai pažangius modelius, todėl „Bentley“ metai iš metų išlieka vienu geriausių prabangaus, erdvaus ir greito automobilio pasirinkimu“, – pranešime cituojama Evelina Avina, „Bentley“ pardavimų vadovė Lietuvoje. „Modus Group“ automobilių verslo grupės direktorius pabrėžia, kad atstovavimas šiems išskirtiniams automobiliams ir suteikta galimybė teikti serviso paslaugas reiškia ir itin aukštų kokybės reikalavimų laikymąsi. „Modus Group“ investavo į serviso ir pardavimų komandos įgūdžius, siekiant atitikti geriausią britiškojo prekės ženklo praktiką.  „Bentley“ yra oficialus britų karališkosios šeimos limuzinų teikėjas. Šio britų automobilių gamintojo pardavimai stabiliai auga. Pastaraisiais metais „Bentley“ kasmet parduodavo apie 10 tūkst. automobilių. Kompanija aktyviai plečia gaminamų automobilių spektrą – prieš dvejus metus pristatė prabangiausiu pasaulyje visureigiu tituluojamą „Bentley Bentayga“, kuris sulaukė didžiulio populiarumo visose rinkose. Jau prasidėjo serijinė naujojo „Bentley Continental GT“ modelio gamyba, kurį užsisakyti gali ir klientai Lietuvoje. Pirmieji automobiliai pirkėjus mūsų šalyje pasieks pavasarį. Kaip teigia E. Avina, šis naujausias „Bentley“ modelis išsiskirs aukščiausio lygio prabanga ir novatoriškais sprendimais. „Retas automobilių gamintojas gali pasigirti tokiu dėmesiu kiekvienam modeliui, nes ypač daug darbo atliekama rankomis, pasitelkiant ne tik laiko patikrintas medžiagas, bet ir moderniausias technologijas“, – sako „Bentley“ atstovė Lietuvoje. Beveik prieš šimtmetį, 1919 metais, „Bentley“ istoriją pradėjo broliai Bentley, kurie užsidegė išrasti tai, kas dar nebuvo sukurta – greitą, gerą, geriausią savo klasėje automobilį. Britų gamintojas šios nuostatos laikosi iki šiol. Artimiausiu metu „Bentley“ ketina pristatyti elektra valdomus vartotojų pamėgtų modelių variantus. Tarptautinė įmonių grupė „Modus Group“, veiklą vykdanti Lietuvoje, Latvijoje, Estijoje, Baltarusijoje, Lenkijoje ir Ispanijoje, verslą plėtoja keturiose srityse: atsinaujinančios energetikos, teikia automobilių dalijimosi paslaugas („CityBee“), siūlo išmanius parkavimo sprendimus („Unipark“) bei valdo 18 automobilių prekės ženklų atstovybių tinklą. Tarp jų – BMW, „Mini“, „Porsche“, „Fiat“, „Alfa Romeo“, „Jeep“, „Maserati“ ir kt.