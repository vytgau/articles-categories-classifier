Pėsčiųjų perėjos Pasak specialistų, vairuotojai ir pėstieji situaciją kelyje dažniausiai vertina skirtingai. Būtent dėl to įvyksta įvairių komunikacinių nesusipratimų, kuomet eismo dalyviai klaidingai interpretuoja vienas kito ketinimus. Atsižvelgiant į tai, patariama nepamiršti auksinės taisyklės – be mūsų yra ir kitų eismo dalyvių, su kuriais dalijamės vienu keliu, tad turime paisyti ir jų interesų. „Dažnai vairuotojams sunku suvokti, kad pėstieji negali nuspėti jų elgesio, o pėstiesiems, jog vairuotojai gali jų nepastebėti. Todėl vairuojant reikia įdėmiai dairytis ir iš netiesioginių užuominų spręsti apie kitų eismo dalyvių ketinimus, kad, vienam iš jų suklydus, spėtume sureaguoti ir priimti saugiausią sprendimą“, – sako Vytauto Didžiojo universiteto Psichologijos katedros docentė dr. Laura Šeibokaitė. Artėdami prie pėsčiųjų perėjos, būtinai sumažinkite greitį ir būkite pasirengę bet kada sustoti. Jei važiuodami pastebėjote automobilį, paliktą prieš pėsčiųjų perėją, įdėmiai dairykitės ir apvažiuokite jį lėtai ir atsargiai. Nesvarbu, kad pėsčiųjų dar nesimato, jie gali netikėtai išnirti iš už automobilio. „Nelaukite, kol pėsčiasis žengs į važiuojamąją dalį, atvirkščiai – praleiskite jį. Juk nesudėtinga nuspėti, ar žmogus ketina pereiti gatvę, ar tiesiog šiaip stoviniuoja. Ypač svarbu būti atidžiam tuomet, kai yra ribotas matomumas arba gretima juosta važiuojantis automobilis jau sustojo prieš pėsčiųjų perėją. Pastaruoju atveju sustoti būtina“, – teigia „Regitros“ generalinio direktoriaus pavaduotojas Saulius Šuminas. Žiedinės sankryžos Tam, kad žiedinėse sankryžose išvengtumėte klaidų, dar prieš įvažiuodami į ją suplanuokite, kuriame išvažiavime iš jos išsuksite, nes nuo to priklausys eismo juostos pasirinkimas. Įvažiuoti į sankryžą galite tik tuomet, kai jūsų ketinama užimti juosta yra laisva ir spėsite įsilieti į eismo srautą. „Sankryžose, kuriose eismas vyksta ratu, būtina jau prieš pat įvažiuojant į žiedą pasirinkti tinkamą eismo juostą, kad neapsunkintumėte sau ir kitiems situacijos bereikalingai manevruojant. Kaip visuomet – svarbu efektyviai žvalgytis. Dažnai pasitaiko, jog, prieš įvažiuojant į žiedines sankryžas, ypač iš vidurinės eismo juostos, greta iš kairės esančio automobilio vairuotojas bando įvažiuoti į jūsų eismo juostą, todėl tokiose situacijose būkite atidūs, stebėkite aplinką ir esant poreikiui imkitės išvengiamųjų veiksmų“, – sako S. Šuminas. Kiekvieną antradienį „Regitros“ „Youtube“ bei „Facebook“ paskyrose pasirodo po vieną vaizdo klipą apie pageidaujamą vairuotojų elgesį prie vairo. Tai tarsi nuotolinės vairavimo pamokos ne tik pradedantiesiems, tačiau ir ilgą vairavimo patirtį turintiems vairuotojams.