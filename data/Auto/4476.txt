Juridiniai ir fiziniai asmenys, į Lietuvą įvežantys ir pirmą kartą užregistruojantys daugiau kaip 5 transporto priemones už metus, yra laikomi automobilių importuotojais ir privalo finansuoti susidarančių automobilio atliekų susidarymą. Sulyginus „Regitros“ ir Gamintojų ir Importuotojų Asociacijos duomenis, tapo aišku, kad šiemet Lietuvoje buvo 322 automobilių importuotojai, kurie pirmą kartą registravo 6 ir daugiau automobilių, tačiau nefinansavo susidarančių automobilių atliekų tvarkymo. Eksploatuoti netinkamų transporto priemonių tvarkytojų asociacijos (ENTPTA) vadovas Vladimiras Jankoitas spėja, kad dalis šių importuotojų greičiausiai nežino apie jiems teisės aktais nustatytas aplinkosaugines pareigas. „Tiems, kurie per metus Lietuvoje įregistravo 6 ir daugiau automobilių, rekomenduočiau nelaukiant aplinkosaugos patikrinimų kreiptis į specialistus ir išsiaiškinti savo pareigas“, – sako ENTPTA vadovas. Anot jo, specialistų konsultacija gali padėti apsispręsti, kaip geriau pasielgti susiklosčiusioje situacijoje, nes gresiančios baudos už importuotojų pareigų neatlikimą tikrai nemažos. ENTPTA yra žinoma nemažai atvejų, kai transporto priemonių prekybininkams (importuotojams) teismai yra paskyrę administracines baudas už eksploatuoti netinkamų transporto priemonių tvarkymo organizavimo nevykdymą arba netinkamą vykdymą. Pavyzdžiui, Telšių rajono teismas vienos įmonės savininką yra nubaudęs 7240 eurų administracine bauda už tai, kad jis, organizuodamas įmonės veiklą, neorganizavo ir nefinansavo eksploatuoti netinkamų transporto priemonių tvarkymo. Tokią pačią baudą už analogišką nusižengimą yra paskyręs ir Klaipėdos apylinkės teismas. Šiuo atveju buvo nubaustas bendrovės, per trejus metus į Lietuvą importavusios šiek tiek daugiau kaip 100 lengvųjų automobilių, direktorius. „Regitros“ duomenimis, į Lietuvą per metus įvežama apie 200 tūkstančių transporto priemonių, tuo tarpu finansuojamas tik apie 20 proc. automobilių atliekų sutvarkymas. Lietuvoje gamintojai ir importuotojai jungiasi į organizacijas, kurioms deleguoja savo pareigas. Gamintojų ir Importuotojų Asociacijos ir ENTPTA specialistai konsultuoja juridinius ir fizinius asmenis, kurie teikia transporto priemones Lietuvos vidaus rinkai.