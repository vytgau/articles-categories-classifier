Apledėjusiame posūkyje – 150 km/val. greičiu Kaip teigiama pranešime žiniasklaidai, apledėjęs hipodromas, daugiau nei pusšimtis dalyvių, tarp kurių ir Lietuvos ralio bei ralio kroso žvaigždės: Ramūnas Čapkauskas, Giedrius Notkus, Martynas Samsonas, Šarūnas Glikas, į Zaraso salą šeštadienį sutraukė daugiau nei 2 tūkst. žiūrovų. Amfiteatras sklidinai užsipildė lenktynių aistruoliais, kurie susirinko pažiūrėti apledėjusiame ovale važiuojančių sportinių automobilių. „Iš tiesų važiavimas treke nėra toks jau paprastas, kaip gali pasirodyti iš šono. Tai pakankamai sudėtinga. Šis trekas ypatingas tuo, kad jis nėra idealaus ovalo formos. Jis turi vieną pusės ovalo posūkį šalia žiūrovų tribūnų, o kitame gale yra du posūkiai. Tai turi sukti, tiesintis, vėl sukti, o greitis ten milžiniškas. Mes į posūkį „įeiname“ 5 bėgiu, maždaug 150 km/val. greičiu. O tam reikia tikslumo ir drąsos. Na, ir pati trasa gana rizikinga, mat aplink ją – vien medžiai arba ežeras. Jeigu išklysi iš trasos, lėksi į medžius“, – važiavimo specifiką Zarasų ovalo trasoje aiškino R. Čapkauskas. Po metų pertraukos, pakerėtas žiemos romantikos, „DHL Rally Team“ komandos pilotas kartu su šturmanu Tomu Šipkausku grįžo į ralį, tačiau apie galimybę važiuoti visą Lietuvos ralio čempionatą dar nekalbėjo. Vis tik pasirodęs „Aukštaitijos taurės 2018“ varžybose jis leido suprasti, kad nevažiuoti ant nestabilaus grunto lenktynininkas negali. Svarbiausia – šventė „Tiesą pasakius, mane čia sudalyvauti pakvietė varžybų organizatorius. O aš žinau, kad Zarasuose žmonės yra automobilių sporto entuziastai, ir kiekvieną renginį stengiasi padaryti švente. Ir iš tiesų, čia buvo labai gera atmosfera, mes patys, ralio lenktynininkai, pasijutome it žvaigždės, žmonės su mumis fotografavosi, palaikė tribūnose. Buvo labai gražu. Norisi daugiau tokių renginių ir organizatorių, kurie darytų ne tik varžybas, bet ir šventę“, – organizatorių darbą gyrė R. Čapkauskas.  „Visada stengiuosi padaryti gražius renginius. Kai į juos atvažiuoja profesionalūs sportininkai, renginys sužiba gerokai ryškesnėmis spalvomis. Stengiuosi, kad džiaugtųsi tiek dalyviai, tiek žiūrovai“, – trumpai savo požiūrį pristatė automobilių sporto klubo „Akseleratorius“ prezidentas Arvydas Petkevičius. Greičiausiai važiavo ralistai Aršiai kovodami profesionalūs lenktynininkai ne tik žiūrovams suteikė daug emocijų, bet ir visą podiumą aplipo. Absoliučiai greičiausias buvo Lietuvos ralio kroso čempionas Š. Glikas, važiavęs itin galingu visais ratais varomu „Mitsubishi Lancer Evolution“ automobiliu. Už jo – du tokiais pačiais, tik klasikinio ralio lenktynėms ruoštais „Mitsubishi“ automobiliais važiavę lenktynininkai: G. Notkus ir R. Čapkauskas. Labai rimtas pretenzijas į pergalę pirmajame važiavime pareiškė ir M. Samsonas, vairavęs savadarbį „BMW M3X“, tačiau dėl motoro gedimo lenktynių jis nepabaigė. Tarp dviem ratais varomų automobilių geriausius rezultatus taip pat rodė Lietuvos ralio meistrai: „BMW M3“ automobiliu važiavęs Saulius Trapuila ir „BMW 328“ modeliu lenktyniavęs Rokas Steponavičius. Greičiausiai priekiniais ratais varomu automobiliu važiavo vietinis „Akseleratoriaus“ klubo atstovas Karolis Vitas, vairavęs „Opel Astra GSi“ automobilį. Už jo – Žygimantas Šileikis su „Mitsubishi Colt GTI“.