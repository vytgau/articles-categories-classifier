Naujos kartos „Ford Fusion Hybrid“ autonomiškumo paslaptis – „Ford“ autonominių transporto priemonių platforma bei virtualaus vairuotojo valdymo sistema. Toks automobilis privalo atlikti tai, ką atliktumėte Jūs, jei būtumėte už vairo. Išskyrus klaidas ir kelių eismo taisyklių pažeidimus, rašoma kompanijos pranešime žiniasklaidai. Virtualaus vairuotojo sistemai tapti tikru vairuotoju padeda jutiklių sistema (LiDAR, kameros bei radarai), vietos atpažinimo ir kelio planavimo algoritmai, išsamūs 3D žemėlapiai, sudėtingos kompiuterinės sistemos ir vidaus degimo bei elektrinis varikliai, suteikiantys visai sistemai gyvybės. Kuriant tokį automobilį, virtualaus vairuotojo sistemai buvo keliamas iššūkis sugebėti pačiai priimti sprendimus kelyje. Tam automobilis turėjo matyti, jausti, veikti kaip žmogus, o kartais – netgi daugiau (geriau) negu žmogus. „Suvokti“ autonominė mašina gali dviem būdais – tiesiogiai bei tarpininkaujant. Suvokimui tarpininkauja aukštos raiškos 3D žemėlapiai, padedantys mašinai suvokti, koks yra kelio vaizdas (statiški ženklai, perėjos, šviesoforai), dar prieš leidžiantis į kelionę. Kelyje „matyti“ automobiliui padeda LiDAR jutikliai, radaras bei kamera, kurie nenutrūkstamai skenuoja aplinką, palygina su tuo, ką mato 3D žemėlapyje ir siunčia informaciją apdorojimui. Ši sudėtinga technologija leidžia nustatyti tikslią automobilio vietą ir vertinti, kas vyksta aplink jį. Tiesioginis suvokimas gretina aukščiau išvardytą statišką tarpininkavimo informaciją bei nuolat kintančią aplinkos informaciją apie pėsčiuosius, dviratininkus, kitus automobilius. Sistema gali interpretuoti rankų signalus, tarkime, policijos pareigūno. Tiesioginio suvokimo sistema reikalauja daug sudėtingesnės programinės įrangos, kuri galėtų identifikuoti bei klasifikuoti įvairius subjektus. Visiškai autonomišku automobilis tampa dėl savo sugebėjimo fiksuoti supančią aplinką, ją suvokti, priimti sprendimus ir valdyti transporto priemonę. Supančią aplinką tarsi žmogaus akys ir ausys fiksuoja LiDAR jutikliai bei galinio ir priekinio vaizdo kameros, generuojantys milijonus signalų ir teikiantys 360 laipsnių vaizdą tiek lietui lyjant, esant rūkui, tiek ir gražiu oru. Jutikliai kartu su kameromis fiksuoja aplinkos informaciją dviejų futbolo aikščių diapazone visomis kryptimis, gali aptikti objektą, matyti, kokio jis dydžio, koks iki jo atstumas, kaip jis atrodo. Galvoti ir daryti sprendimus mašinai padeda bagažinėje įmontuotos „smegenys“. O tai – ne kas kita, kaip itin galingas kompiuteris, kuris per valandą apdoroja 1 terabaitą duomenų. Vertinti, kas vyksta aplinkui, ką daro kiti vairuotojai, koks geriausias maršrutas, kada sulėtinti, o kada padidinti greitį, ką toks sprendimas reiškia kitoms transporto priemonėms – visa tai atlieka sudėtingi algoritmai. Na, o kontroliuoti transporto priemonės veiksmus padeda elektros signalai, siunčiami į vairą, stabdžių, akceleratoriaus ir transmisijos sistemas. Papildomos funkcijos, žinoma, reikalauja papildomos galios – ir labai daug. Autonominiam automobiliui tradicinio kuro nepakanka, reikia elektros energijos, tad „Fusion Hybrid“ buvo aprūpintas talpia aukštos įtampos baterija bei galingu elektros varikliu. Savarankiški automobiliai netolimoje ateityje visiškai pakeis mūsų gyvenimo būdą ir tai, kaip mes keliaujame. Suskaičiuota, kad Europos vairuotojai savo automobiliuose praleidžia iki dešimties dienų kasmet. Daugumai jų vairavimas kelia daugiau streso negu jų darbas. O ką jau kalbėti apie grįžimą namo iš vakarėlio. „Ford“ šiemet atliktoje vairuotojų apklausoje dalyvavo 5 tūkstančiai vairuotojų. Kas antras respondentas mano, kad savarankiški automobiliai būtų daug saugesni nei žmonių vairuojami. 80 procentų vairuotojų važiuodami autonomiškame automobilyje atsipalaiduotų ir mėgautųsi kraštovaizdžiu, 72 procentai – kalbėtų telefonu, 64 procentai – užkąstų. Maždaug tiek pat skaitytų knygas ar žiūrėtų filmą. Gyvai automobilį galima bus išvysti kitų metų sausį Amerikoje vykstančių tarptautinių elektronikos bei automobilių parodų lankytojai. Kol kas autonomiškos transporto priemones keliuose dar nėra leidžiamos – tam nėra teisinio reglamento.