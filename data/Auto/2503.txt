Prie starto linijos GT klasėje stos net trys „Porsche“ automobiliai, įspūdingai atrodantys ir greiti trasoje būsiantys „Ford Focus V8“ ir „BMW M2 V8“ iš Belgijos, taip pat labai greitas „Aquila CR1“ bolidas, „Lexus IS F“ bei trys „BMW M3“, iš kurių vienas priklauso „Team Hot Wheels“ komandai. Komandos nariai ir automobilis Pastaroji turi ambicijų kaip reikiant pakvėpuoti patiems greičiausiems automobiliams į nugarą, nors už kai kuriuos jų technika yra kiek silpnesnė. Visgi pagrindą ši komanda tokiam planui turi: galingas ir greitas „BMW M3“ automobilis, trys ilgametę patirtį turintys lenktynininkai ir pergalių skonį žinantis komandos vadovas. Šios komandos pagrindinį „vairą“ valdys itin patyręs, visą laiką stipriausiose komandose besisukantis Gintautas Firantas, pagal kurio sudarytą strategiją Eidmantas Nekrošius, Robertas Aukščiūnas ir Gintautas Šlepikas pakaitomis vairuos lenktynėms rimtai paruoštą automobilį. Po jo variklio dangčiu slypi 4,0 litrų V8 jėgainė, generuojanti 500 AG ir perduodanti visa tai į galinius varomuosius ratus. Automobilį lenktynėms pilnai paruošė olandų „KMS Racing Engines“ kompanija – čia buvo atlikti visi darbai nuo A iki Ž. Lietuvoje jį prižiūri „Juta Racing“ komanda, užsiimanti ne vieno čempioniško automobilio priežiūra. Automobilio patobulinimai 2016 metais „Team Hot Wheels“ savo automobilio iki finišo neatvairavo. Po 6 valandų kovos, važiuojant penktoje bendros įskaitos vietoje, „subyrėjo“ sekvencinė greičių dėžė.  Taigi pagrindinis šių metų automobilio atnaujinimas – „Paddle Shift“ pavarų perjungimo sistema, kuri leidžia jas junginėti rankenėlėmis prie vairo. Tai eliminuoja žmogiškąjį klaidos faktorių bei saugo greičių dėžę nuo „sulaužymo“. Pavaras po vairuotojo komandos jungia kompiuteris, ir tai daro 0,09 sek. greičiu. Tuo tarpu vidutinis žmogaus reakcijos laikas yra 0,3 sek. Kitas automobilio atnaujinimas – nauja variklio kompiuterio duomenų analizės ir valdymo sistema. Patirtis Kad šis automobilis šiemet yra konkurencingas, jau įrodė vienas iš komandos lenktynininkų E. Nekrošius. Šiemet jis „BaTCC“ čempionato etape, GT klasėje, iškovojo pirmąją vietą. Verta paminėti, kad Eidmantas 2015 metais tapo šio čempionato nugalėtoju. R. Aukščiūnas šiemet „Fast Lap“ lenktynėse A2000 klasėje važiuodamas su „BMW M3 Coupe“ automobiliu laimėjo du važiavimus, be to, jis yra daugkartinis įvairių žiedinių lenktynių prizininkas, kas įrodo, kad lenktynėse Palangoje jis bus greitas. Trečias komandos narys – 2016 metų Lietuvos ralio N4 klasės čempionas G. Šlepikas, šiemet šioje komandoje pakeitęs Igną Gelžinį. Gintautui tai bus jau aštuntos lenktynės Palangoje, be to, jis dalyvavęs daugybėje ralio etapų. Tikslai „Kadangi šios lenktynės yra didžiausios Baltijos šalyse, tai tiesiog būtų nuodėmė jose nesudalyvauti. Ir kiekvienais metais pasibaigus vienoms tūkstančio kilometrų lenktynėms, galvose ima regztis planai apie startą ateinančiais metais. Geriau atsisakome kitų čempionatų, nestartuodami juose pilną sezoną, bet į 1000 km lenktynes visuomet atvykstame ir stengėmės joms susikoncentruoti šimtu procentu. Čia tiesiog būtina dalyvauti, nes susirenka didelės minios žiūrovų, tai padeda automobilių sporto populiarinimui, čia patogu atvykti rėmėjams ir stebėti viską iš arti. Be to, tai yra didžiulis kelių dienų autosporto festivalis, kur kiekvienas patiria neišdildomų įspūdžių“,– pasakojo G. Šlepikas. Komandos ketvirtadienį laukia pirmosios treniruotės „Eneos 1006 km“ lenktynių trasoje. O penktadienio kvalifikacijoje komandos planas – iš paskutiniųjų nespausti, tačiau papulti į pirmąjį dešimtuką. „Kvalifikacija šiose lenktynėse nieko nelemia, nes varžybas sudaro daugybė kilometrų, kuriuose pilna pačių įvairiausių netikėtumų. Mūsų tikslas pakliūti į pirmąjį dešimtuką bei prieš lenktynių startą pasilyginti savo tempą su varžovais“,– sakė G. Šlepikas. „Lenktynėse mesime iššūkį greičiausiam dalyvių dešimtukui per aštuoniolika metų. Tikiu, kad tam esame pilnai pasiruošę, turėdami profesionaliai paruoštą automobilį bei didžiulę patirtį sukaupusius lenktynininkus. Mūsų tikslas – patekti į trejetuką“,– tikslą atskleidė E. Nekrošius.