Kaip rašoma pranešime žiniasklaidai, TCR apima įvairius nacionalinius ir regioninius čempionatus bei tarptautinį „TCR International Series“ čempionatą, kuriam priklauso ir ADAC TCR etapas, organizuojamas Vokietijoje. Be to, šios klasės automobiliai dalyvauja ir ilgų distancijų ištvermės lenktynėse, tokiose kaip legendinės 24 val. lenktynės Niurburgringo trasoje, ar populiarios, vienos masiškiausių automobilių sporte 24 val. TCR lenktynės Barselonoje ir Dubajuje bei VLN čempionatas legendinėje „Nordschleife“ Niurburgringo trasoje. Automobilio homologacija iki lenktynių galutinai bus patvirtinta „Balance of Performance“ testuose, kurie vyks kovo 1-2 dienomis „Adria International Raceway“ trasoje Italijoje, netoli Venecijos. Šių važiavimų metu visi TCR automobiliai bus bandomi profesionalių vairuotojų pagal TCR organizacijos taisykles ir kvalifikuojami. Tai užtikrina visų dalyvių konkurencingumą. Jei būtina, atliekamas papildomas automobilių galių lyginimas, siekiant suvienodinti skirtingų modelių galimybes lenktynėse. Be privačių „Astra TCR“ savininkų dalyvavimo čempionatuose, šis modelis dalyvaus ir tarptautiniame čempionate su belgų komanda „DG Sport Compétition“ ir vairuotoju Pierre-Yves Corthals, kuris praėjusį sezoną iškovojo „TCR Europe“ trofėjų. Šiemet „TCR International Series“ ruošiami 2 „Opel Astra TCR“ kėbulinių lenktynių automobiliai. Sezonas prasidės balandžio 2 d. „Rustavi International Motopark“ lenktynių trasoje Gruzijoje. Siekiant lenktynininkams suteikti kiek įmanoma platesnio spektro paslaugas, „Opel“ sustiprino bendradarbiavimą su ilgamečiu techninio vystymo partneriu – „Kissling Motorsport“. Ateityje, ir toliau tobulinant „Astra TRC“ modelius, kėbulinių lenktynių automobilių specialistai iš Bad Miunstereifelio miesto, esančio netoli Niurbriungingo, bus atsakingi už privačių komandų aptarnavimą. „Mes sujungsime visas reikalingas lenktynių programos dalis į visumą, o tiesioginis kontaktas su „Astra TCR“ pirkėjais leis supaprastinti įvairius reikalingus procesus,“ – sakė „Opel Motorsport“ direktorius Jörgas Schrottas.