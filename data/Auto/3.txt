Kaip skelbiama pranešime spaudai, per trejus metus pasaulio rinkoje įsigyta 418 tūkst. šių automobilių. Nepaisant to, kad pernai šių sportinių kupė buvo parduota mažiau (virš 125 tūkst.) nei užpernai (150 tūkst.), šis automobilis išlaikė lyderio poziciją. „Pasaulis kraustosi iš proto dėl „Ford Mustang“. Derindamas sportinį dizainą, galią ir nevaržomą laisvės jausmą, šis automobilis simbolizuoja autentišką gyvenimo būdą ir įkūnija tikrą amerikietišką svajonę“, – sako „Ford“ pardavimo analitikas Erich Merkle. Šiuo metu „Ford Mustang“ galima įsigyti 146 pasaulio šalyse. Pernai daugiau nei du trečdaliai šių automobilių nupirkta JAV (81 866 vnt.). Europoje jų įsigyta kiek daugiau nei 13 tūkstančių. 2017-aisiais daugiausia „Ford Mustang“ parduota Vokietijoje (5 742 vnt.), Didžiojoje Britanijoje (2 211 vnt.), Prancūzijoje (942 vnt.), Belgijoje (900 vnt.) ir Švedijoje (512 vnt.). Baltijos šalyse pernai parduoti 37 nauji „Ford Mustang“, iš jų Lietuvoje – 13. Populiariausia yra „Mustang GT“ komplektacija su 5 litrų darbinio tūrio V8 varikliu, turinčiu 460 AG bei 420 Nm sukimo momentą. Šiemet „Ford“ pristatė atnaujintą „Mustang“ versiją. Didžiausio atnaujinimo sulaukė priekinė kėbulo dalis: parinktos naujos radiatoriaus grotelės ir siauresnės formos priekiniai LED žibintai. Be to, „Ford“ patobulino pakabos konstrukciją, atsisakė V6 variklių ir pristatė naują 10 laipsnių automatinę greičių dėžę, sukurtą bendradarbiaujant su „General Motors“. Naująjį „Mustang“ galima įsigyti trijų papildomų kėbulo spalvų. 2018-ųjų birželį, minint garsaus kino filmo „Bullitt“ 50-metį, specialiai Europos rinkai bus pardėta gaminti ypatinga „Ford Mustang Bullitt“ versija. Šešėlio juodos ar klasikinės tamsiai žalios kėbulo spalvų „Ford Mustang Bullitt“ bus aprūpintas 5 litrų V8 varikliu, generuojančiu 464 AG ir 529 Nm sukimo momento, sklandžiai veikiančiu su šešių laipsnių mechanine pavara.