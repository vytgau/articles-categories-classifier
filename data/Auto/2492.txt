„ENEOS 1006 km lenktynių“ Palangoje starto ir finišo tiesiojoje ketvirtadienio pavakarę įrengtoje aštuntadalio mylios (201,16 m) trasoje šiemet varžėsi beveik trys dešimtys vairuotojų. Tradiciškai šias varžybas globoja Lietuvos kelių policijos tarnyba, o finalinius važiavimus stebėjo ir nugalėtojus apdovanojo šios tarnybos vadovas Vytautas Grašys, dar kartą pakvietęs visus greičio gerbėjus varžytis teisėjų prižiūrimose ir tam parengtose trasose, o ne miestų gatvėse ar užmiesčio keliuose. Dėl intensyvaus Lietuvos „drago“ čempionato kalendoriaus į Palangą šiemet atvyko kiek mažiau sportininkų, nes kai kurie itin greitą techniką turintys lenktynininkai norėjo paprasčiausiai atsikvėpti ir paruošti automobilius antrai sezono pusei. Vis dėlto puikiu oru vykusiose varžybose aistrų ir emocijų nestigo. A klasėje, kurioje buvo varžomasi mažiausiai modifikuotais automobiliais, lyderis buvo akivaizdus – „Audi 80“ vairavęs Saulius Petrauskis buvo greičiausias ir kvalifikacijoje, ir finaliniuose važiavimuose. Antra vieta atiteko Mariui Domarkui („Audi A4“), o trečią rezultatą parodė Egidijus Stončius („Mercedes-Benz SLK 230“). B klasės dalyvių paraiškose buvo įrašyti jau kur kas didesni variklio galią nurodantys skaičiai – su mažiau nei 200 „arklių“ turinčiais automobiliais šioje klasėje beveik niekas nesivaržė. Kvalifikacijoje tęsėsi, rodos, nesibaigianti „Mitsubishi“ ir „Subaru“ kova – Mindaugas Kasparaitis („Mitsubishi Lancer EVO 8“) nuotolį įveikė per 7,69 sek., o ties finišo liniją pasiekė 148 km/val. greitį. Jam labai nedaug nusileido Andrius Antanaitis („Subaru Impreza“). Būtent šie du greiti vyrai ketvirtfinaliuose įveikė moteris – dvi šioje klasėje dalyvavusios sportininkės iš kovos buvo priverstos pasitraukti po pirmo finalinių važiavimų etapo. Tačiau pusfinalyje Andrius suklydo ir jam atiteko trečia vieta, o finale Mindaugas Kasparaitis aplenkė „Audi A4“ vairavusį Donatą Skinderą. C klasėje gausiausios buvo BMW automobilius mėgstančių vairuotojų pajėgos, bet kvalifikacijoje greičiausi buvo ne jie: 7,71 sek. kvalifikacijoje užtruko Donatas Abromaitis („Audi S4“). Būtent Bavarijoje pagaminti automobiliai stojo prie starto linijos ir finale, nes klasės favoritai neišvengė klaidų pusfinaliuose. Nugalėtoju tapo Tomas Malkauskas (BMW 325), aplenkęs finalo starte suklydusį Edviną Mileiko (BMW X5). Netikėtai baigėsi kova dėl trečios vietos: „Mitsubishi Lancer EVO 8“ „nusukęs“ Mindaugas Kasparaitis sugebėjo laimėti prieš D. Abromaitį, akceleratorių paspaudusį per anksti ir prieš akis išvydusį raudoną signalą. D klasėje dėl nugalėtojo vardo vyko kova tarp dviejų „Audi R8“ automobilius pasirinkusių dalyvių. Ir atrankoje, ir finaluose Radomiras Sverčkovas buvo šiek tiek greitesnis už Evaldą Nemurą – būtent jie užėmė pirmą ir antrą vietas, o trečios vietos taurė atiteko „Mercedes-Benz ML63 AMG“ vairavusiam Irmantui Burinskui.  Publika labiausiai laukė E klasės važiavimų, kuriuose trasoje buvo galima pamatyti tikras greičio „bombas“, pavyzdžiui, 750 AG variklį turintį „Ford Transit“. Bene greičiausias Lietuvoje (ir turbūt Europoje) „tranzitas“ Andriui Jonušui atnešė trečios vietos taurę, kurią jam garantavo 8,47 sek. rezultatas. Šis mikroautobusas pasiekė beveik 150 km/val. greitį. O finale susitiko du „drago“ senbuviai – „Nissan GTR R35“ vairavęs Kęstutis Volbekas aplenkė Irmantą Katiną („Honda S2000“). Nors trasą įveikti greičiau nei per 7 sek. nugalėtojui nepavyko, K. Volbeko automobilis finišo liniją po 7,05 sek. kirto važiuodamas įspūdingu 176 km/val. greičiu. „Drago“ lenktynių prizininkai Palangoje pirmieji ragavo ir naują šių metų lenktynių pergalių simbolį, kurio etiketė – „Rokiškio Naminis“ pienas. Vietoje putojančio šampano šiemet pergales sportininkai pažymės ragaudami pieną. Mechanikai išsiaiškino greičiausiąjį Tradicinė, nemenko ne tik draugų, bet ir žiūrovų susidomėjimo susilaukianti Palangoje vykstančių „ENEOS 1006 km lenktynių“ atrakcija – mechanikų bėgimas. Pasak pagrindinio lenktynių rengėjo, VšĮ „Promo Events“ vadovo Dariaus Jonušio, tai bene vienintelė galimybė labai atsakingą ir reikalingą darbą dirbančius ekipų mechanikus iš garažų „ištraukti į dienos šviesą“ ir padovanoti jiems galimybę pasivaržyti 1000 kartų trumpesnėje trasoje, nei privalo įveikti jų ekipų sportininkai. Penktadienio popietę vykusį komandų mechanikų bėgimą laimėjo „Dynami:t Energy“ komandos mechanikas Rokas Sviderskis, kuris pranoko „Exit Palanga by Algirdai“ ekipos lenktynininką, o kartu ir mechaniką Igną Gelžinį. Trečiąja prizine vieta šiemet turėjo džiaugtis pernykštis analogiško bėgimo nugalėtojas, „Skubos Racing Team“ mechanikas Justas Chadasevičius. Nugalėtojus ir prizininkus pasveikinęs pagrindinis „ENEOS 1006 km lenktynių“ organizatorius D. Jonušis apdovanojo juos „Prolong Super Lubricants“ įsteigtais prizais.