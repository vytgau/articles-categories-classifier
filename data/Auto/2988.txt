Kaip rašoma pranešime žiniasklaidai, natūralu, jog patiriant įtampą ir skubant, sunku apgalvoti visus staigaus grįžimo aspektus. Tačiau yra dalykų, kuriuos būtinai turite atsiminti bei apsvarstyti dar prieš lekiant pirkti bilieto į gimtinę. Apie tai, kaip tinkamai suplanuoti skubų išvykimą, ko teirautis, prieš perkant bilietus, kokių įstatymų svarbu nepamiršti ir apie kitus keliautojams aktualius klausimus kalbamės su į daugiau kaip 200 miestų ir 20 Europos šalių vežančio didžiausio Baltijos regiono tarptautinių maršrutų vežėjo „Ecolines“ Lietuvos-Lenkijos regiono vadovu Remigijumi Dvarecku. Kas priverčia staiga grįžti namo? Anot R. Dvarecko, skubūs bilietai namo dažniausiai perkami dėl ne itin malonių priežasčių: užklupusios ligos, nesėkmingai susiklosčiusių darbų gimtinėje ar kur kas liūdniau – dėl artimojo netekties. Būna ir tokių situacijų, kai sugenda automobilis, kuriuo keliautojai atvyko, nukeliamas arba atšaukiamas jų skrydis ir tada tenka skubėti į autobusų stotį. „Esama įvairių keleivių. Vieni jau turi įsigiję atgalinius bilietus, bet pageidauja keisti jų datą, kitiems bilieto atgal prireikia staiga ir jie neturi kito pasirinkimo. Tačiau visus juos vienija vienas, dažniausiai vienodas poreikis – kuo greičiau ir sklandžiau grįžti namo. Kadangi suprantame, kaip tokiose situacijose jaučiasi žmonės, visuomet stengiamės jiems padėti išspręsti šias netikėtas problemas“, – pastebi R. Dvareckas. R. Dvarecko teigimu, per metus nemažą dalį kelionių sudaro skubieji, netikėtieji grįžimai į gimtinę. Pasak eksperto, tokiems keliautojams, dar prieš lekiant į autobusų stotį, nors ir skubant, bet vertėtų nepamiršti trijų skubaus grįžimo žingsnių. Ką reikia žinoti net skubant „Pirmi trys skubaus grįžimo žingsniai, kuriuos turite atlikti, būtų tokie: iš anksto sužinokite, ar autobuse yra laisvų vietų. Antra – išsiaiškinkite kelionės trukmę. Ir, galiausiai, nuspręskite, ar jus tenkina atvykimo į pasirinktą miestą laikas. Nuo to priklausys, kaip turėsite pasiruošti kelionei: kiek vandens pasiimti ar kokių užkandžių įsidėti. Svarbu pasiplanuoti miegą: kelionės metu gali būti svarbu pamiegoti, kad atvykę namo būtumėte kuo žvalesni. Apsvarstykite ir tai, kaip, atvykus labai anksti ryte ar vėlai naktį, pasieksite namų duris“, – pataria R. Dvareckas. Jo teigimu, neverta aklai lėkti į stotį ir spėlioti, ar autobuse bus vietų. „Verčiau atitinkamais kontaktais – telefonu ar el. paštu – pasiteiraukite dėl laisvų vietų. Šiandien internetinėse svetainėse visuomet galima susisiekti su aptarnaujančiu konsultantu, kuris ne tik sureaguos į konkrečią užklausą, bet ir patars, kurie kiti reisai keleiviui tiktų. Tad verčiau skirti penkias minutes tam, jog sužinotumėt apie esamas neužimtas vietas, nei likti stotyje be vietos“, – perspėja ekspertas. Dar vienas svarbus patarimas, kurį skubantiems namo turi R. Dvareckas – pasitikrinti, per kokias šalis važiuosite, ar jose nereikės vizos. Pavyzdžiui, norint skubiai parvykti iš Ukrainos, verta sužinoti, kokie reisai vyksta per Lenkiją, o kokie – per Baltarusiją. Pastaruoju atveju privalu turėti tranzitinę vizą, antraip negalėsite kirsti šios valstybės sienos. Kita vertus, lietuvių keliautojų situacija, kaip teigia R. Dvareckas, yra labai palanki: dažniausiai, keliaujant į skirtingas Europos valstybes, jiems pakanka turėti tik asmens tapatybės kortelę. Kita vertus, asmens tapatybės dokumentų turėjimas su savimi – būtinas. Taip pat ekspertas ragina pasitikrinti ir dėl kitų dokumentų, kurių gali prireikti kelionės metu. „Ypač svarbu pasidomėti, kokių asmens dokumentų, leidimų reikia nepilnamečiams vaikams. Jei netikėtai praradote savo ar atžalų dokumentus, pirmiausia iš šalies, kurios pilietis esate, ambasados privalote gauti juos laikinai atstojantį grįžimo dokumentą. Antraip negalėsite patekti į norimą autobusą“, – sako R. Dvareckas.