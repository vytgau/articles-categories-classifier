Prasidėjęs su „Fast Lap“ varžybų serija, kuri pirmoji akcentavo pačio sportavimo esmę prieš dokumentaciją ir biurokratiją, mėgėjiško autosporto atsigavimas tęsiasi įvairiomis formomis ir tam yra keletas esminių priežasčių. Visų pirma – ekonominis atsigavimas. Vis daugiau tautiečių gali sau leisti turėti nebrangų antrą automobilį, kuris skiriamas vairavimo malonumui patirti. Slalomo, sprinto ar bekelės varžybos savaitgaliais tampa puikia laisvalaikio praleidimo forma, pakeičiančia klubų lankymą tiems, kurie jau įžengė į trečiąjį gyvenimo dešimtmetį. Išaugusi nebrangių detalių pasiūla, rinkos nišą užėmusios pigios kiniškos padangos leidžia mėgautis šio sporto teikiamais malonumais, tam neskiriant didelės šeimos biudžeto dalies ir tuo pačiu lavinant savo vairavimo įgūdžius – tai pirmąsias savo atžalas auginantiems iš ties svarbu. Antruoju faktoriumi būtų galima pavadinti užaugusią „interneto kartą“. Tai žmonės, kurie brendo informacinių technologijų vystymosi metu. Jie ne tik praleido didžiąją dalį savo vaikiškų dienų žaisdami įvairius auto lenktynių žaidimus, bet ir puikiai žino, jog bet kokios informacijos pirma reikia ieškoti „Google“ arba „YouTube“, tarp jų – ir žinių, kaip mėgėjiškai savo rankomis paruošti „bolidą“ lenktynėms. Ši karta dievina Keno Blocko filmukus ir yra matę visus Benedikto Vanago reportažus iš Dakaro savo išmaniajame telefone. Lengva prieiga prie reikiamos informacijos panaikina dar vieną autosportą branginantį elementą – profesionalų mechaniką. „YouTube“ yra pilnas informacijos kaip tinkamai modifikuoti ir lenktynėms paruošti gamyklinius automobilius, tad profesionalo konsultacijos, paslaugų ir svarbiausia – kainodaros prireikia jau gerokai pažengusiems. Trečias ir turbūt svarbiausias faktorius, tai pasiūla. Mėgėjiškų slalomo, sprinto ar drifto renginių, net mini-ralių pasiūla per keletą metų išaugo kelis kartus. Tai labai paprasti renginiai iš dalyvio reikalaujantys minimalaus pasiruošimo, žinių ir leidžiantys iš karto patirti greito vairavimo malonumus, be didelių investicijų ar laiko sąnaudų. Būtent tokio autosporto išpopuliarėjimas gali būti šiek tiek kaltas dėl profesionalių čempionatų dalyvių kaitos strigimo – į pensiją pasitraukusių pilotų nebepakeičia nauji, jauni talentai, nes galimybę patirti adrenalino antplūdį, bei tuo pačiu gauti pripažinimą viešoje erdvėje jie patenkina neperžengę profesionaliam sportininkui keliamų barjerų. Pakalbinti antrus metus iš eilės mėgėjiškas varžybas organizuojantys „Tėvas Racing“ atstovai džiaugiasi, jog šių metų „NemunRing Winter Games“ varžybos visada sulaukia daugiau kaip 100 dalyvių susidomėjimo. Tarp jų – tiek sportininkai, palaikantys savo formą, tiek ir pirmus žingsnius greitame važiavime žengiantys žmonės. Šansas jiems varžytis vienodomis sąlygomis yra vienas iš esminių elementų, kurie traukia žmones jungtis. „Labai daug reiškia ir išvystyta infrastruktūra – trasoje budi teisėjai, dalyviams esminė informacija suteikiama prieš važiavimus, popierizmo yra sumažinta iki minimumo, o norint tobulėti, yra į ką lygiuotis ir kieno paklausti. Seniau turėjai tapti kokio klubo nariu ir dieną naktį skalbti „dosafo“ grindis, kol gaudavai šansą pradėti ir važiuoti, treniruotis. Dabar viskas daug kartų paprasčiau, kas ir lemia stipriai augantį sportuojančiųjų kiekį“, – pasakoja varžybų organizatoriai. Jau artimiausią savaitgalį visi norintys vėl rinksis į Kačerginės „Nemuno žiedo trasą“, kur galės džiaugtis tikros žiemos teikiamais malonumais. Norint prisijungti reikalingas tik noras – šalmą, automobilį, bei trasą varžyboms gali parūpinti „Tėvas Racing“.