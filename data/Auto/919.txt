„Greičio ruožas vienas ilgiausių. Pradžioj viskas vyko pakankamai sklandžiai ir tikrai važiavom susikaupę, įvažiavom į smėlį su vadinamais „camel grass”, t.y. kupranugarių. Ten labai klampu, o pas mus dingo variklio pilnas galingumas, tai teko padirbėti kastuvais ir ieškoti lengvesnio ištrūkimo kelio iš tenai. Praradom apie kokių penkiolika minučių, paskui viskas vyko sklandžiai iki greičio ruožo vidurio, kur kertant kampą nepastebėjau upės išgraužos ir pusė automobilio įkrito į ją, tai irgi prarasta turbūt apie dešimt minučių, kol mes iš ten išsikrapštėme”,- pasakoja „General Financing team Pitlane” pilotas. „Paskutiniai du šimtai kilometrų šiaip labai techniški, labai smagūs, tikrai reikėjo daug padirbėti vairu, akceleratoriumi, stabdžiais, net rankiniu stabdžiu. Likus kokių penkiolikai kilometrų iki finišo, pradėjo dinginėti akceleratoriaus pedalo kontaktas, ne kontaktas, signalas, tai teko nemažai kartų perkrauti automobilio kompiuterį, kad jis pradėtų veikti. Na bet mes finiše ir dabar, kadangi šiandien maratono diena, tai reiškia, kad negalime turėti visiškai jokios pašalinės pagalbos, tik su tuo, ką turime automobilyje turime darbuotis, tai pasiraitojam rankoves ir einam ruošti automobilį rytojui”, - tęsė Benediktas.   Po pirminės apžiūros, ekipažas didesnių automobilių sužalojimų nepastebėjo – kosmetiškai pažeistas automobilio priekis didesnės įtakos rytoj laukiantiems iššūkiams neturės. O iššūkių ryt bus daug – šią dieną organizatoriai pristato kaip paskutinį tikrąjį iššūkį: aukštikalnių tortą, su daugiau kaip penkiais šimtais kilometrų pagardins dar viena kopų sesija. Tai reikš tikrą kantrybės išbandymą automobiliams, kurie šiandien sulauks minimalaus techninio aptarnavimo, o per dvi dienas turės įveikti kone tūkstančio kilometrų katorgą. Tai taip pat reikš labai rimtą intrigą podiumo siekiantiems dalyviams – vienvaldis lyderis Stephane'as Peterhanselis išbarstė savo persvarą dėl šiandien užklupusių važiuoklės problemų, tad norinčių pasinaudoti šia klaida atsiras daug – lenktynės maksimaliu tempu tęsiasi, tačiau ar visi pasiruošę jas atlaikyti po savaitės kankynės atsakys tik laikas.