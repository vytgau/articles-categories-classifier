Istorija „Lygiai prieš dvejus metus pirmą kartą organizavome lenktynes šiame žiede. Diena buvo ypatinga ir mums, ir dalyviams – labai norėjome padaryti lenktynes dar nebandytoje trasoje, nes Kačerginės, Latvijos „Bikernieki“ ir Estijos „auto24ring“ trasas jau buvome išmokę mintinai. O čia – visiškai nauja, greita ir nepažįstama trasa“, – pasakoja lenktynių organizatorius Giedrius Čenkus. Negana to, diena įsiminė ir dėl sunkiai pakeliamų karščių. Lenktynininkai ir kiti lenktynių dalyviai tiesiog svilo ant įkaitusio asfalto, o termometrai kopė aukštyn, kol vidurdienį pasiekė 40 laipsnių. Tada iniciatyvos ėmėsi ugniagesiai – savo įranga padarė milžinišką dušą, po kuriuo dalyviai galėjo atsivėsinti. Tą šeštadienį buvo fiksuota viena karščiausių dienų Lenkijoje 2015-ųjų vasarą. Poznanė taip pat paliko puikų įspūdį. Šis miestas lietuvių dažnai aplenkiamas keliaujant į Vakarų Europą, bet užsukti jį aplankyti tikrai verta – tai labai gražus, jaukus, atviras miestas. Čia veikia keletas universitetų, todėl senamiesčio gatvės pilnos jaunimo, puikių barų ir restoranų.  Trasa „Tor Poznan“ lenktynių trasa – įdomi. Pastatyta ant kariuomenės naudotos žemės ji veikia nuo 1977 metų. Po trejų metų šalia įrengta ir kartingo trasa. Trasos architektą, kaip rašoma Vikipedijoje, konsultavo Bernie Ecclestone'as. Čia vyko įvairios lenktynių serijos ir įvairiais laikotarpiais Poznanės miesto trasoje varžėsi Robertas Kubica bei daugkartiniai „Formulės-1“ čempionai Michaelis Schumacheris bei Lewisas Hamiltonas. „Išvystymo lygiu ji yra kažkur pusiaukelėje tarp „Bikernieki“ ir Pernu trasos. Infrastruktūra kiek pasenusi, bet asfaltas lygus, yra boksai, administraciniai pastatai. Tik viskas pastatyta senokai ir jau prašosi renovacijų“, – pasakoja prieš kelias savaites trasoje lankęsis G. Čenkus. 2015 m. greičiausią ratą įsukęs Jonas Poškus fiksavo 1 min. 43.465 sek. laiką. Lenktynių organizatorius teigia, jog visi lenktynininkai bus patobulėję ir pagreitėję – dalis greičiausiųjų turėtų lenkti debiutinį daugkartinio „Fast Lap“ čempiono J. Poškaus laiką. Kalbant apie rekordus, „Tor Poznan“ fiksuotas greičiausiai „automobiliu“ apvažiuotas ratas priklauso čekui Tomašui Kostkai, kuris 2011 m. „Mercedes Benz C-Class DTM“ bolidu trasą įveikė per 1:24.401 min. Tačiau ne veltui „automobilio“ statusas paminėtas kabutėse – DTM bolidai nuo automobilio sampratos nutolę šviesmečiais. Gamyklose tobulinamos mašinos yra rėminės (arba „silhouette“ tipo) konstrukcijos ir tai mažai ką turi bendro su standartiniais automobiliais, kokiais lenktyniaujama „Fast Lap Time Attack“. Po šių lenktynių „Time Attack“ ir „Wolf Race“ dalyviai jau bus nuvažiavę 75 proc. šių metų čempionato. Sukaupti taškai jau sufleruos realius pretendentus į Lietuvos žiedinių lenktynių čempionų titulus. Galutiniams taškams sudėlioti bus likęs vienas etapas rugpjūčio 26 dieną „Nemuno žiede“ Kačerginėje.