Remdamasi 1172 respondentų atsakymais, IIHS nustatė, kad 91 proc. suaugusių žmonių visada užsisega saugos diržus, kai sėdi priekinėse automobilio sėdynėse, tačiau šis rodiklis smunka iki 72 proc., kai kalba pasisuka apie galines sėdynes, rašo carscoops.com. Tarp respondentų, pripažinusių, kad galinėse sėdynėse ne visada pasirūpina savo saugumu, keturi iš penkių žmonių pažymėjo, kad taip elgiasi daugiausia per trumpas keliones ar tuomet, kai naudojasi tokių bendrovių kaip „Lyft“ ar „Uber“ pavežėjimo paslaugomis. Per keletą metų saugos diržų naudojimas žymiai pagerėjo, bet IIHS teigia, kad „daugelis gale sėdinčių keleivių mano, jog saugos diržai yra nebūtini, nes galinės sėdynės jiems atrodo saugesnės už priekines“. „Tai liudija akivaizdų nesuvokimą, kodėl saugos diržai yra svarbūs, nepaisant to, kurioje automobilio vietoje asmuo sėdi“, – pažymėjo agentūra. Nors sėdėjimas galinėse sėdynėse iš tikrųjų būdavo saugesnis, pažanga dizaino sferoje ir tokios šiuolaikinės technologijos kaip oro pagalvės ir diržų įtempėjai susiaurino sėdėjimo galinėse sėdynėse saugumo privalumus, teigia IIHS. Sprendimas nesisegti saugos diržų akivaizdžiai yra bloga idėja: daugiau kaip pusė žmonių, Jungtinėse Valstijose žuvusių per lengvųjų automobilių avarijas, buvo neprisisegę saugos diržų. Minėtame tyrime pažymima, kad jei kiekvienas automobiliu važiuojantis žmogus prisisegtų saugos diržą, būtų galima išvengti bent 2800 žmonių žūčių.