„Tai bene ilgiausias Lietuvoje be pertraukų vykstantis ralis. „Press ralio“ ekipažo vairuotojas turi būti žurnalistas – mano žiniomis, tokių renginių pasaulyje daugiau nėra, tad į Lietuvą kiekvienų metų birželio pirmą savaitgalį keliauja apie automobilius rašantys entuziastai ne tik iš Lietuvos, bet ir kitų valstybių – pavyzdžiui, pernai renginyje sulaukėme net kolegų iš Indijos bei Islandijos“, – teigia renginio organizatoriaus, Lietuvos žurnalistų autoklubo prezidentas Valdas Valiukevičius. Trys renginiai vienu metu „Press ralyje 2018“ bus trys renginiai. Žurnalistų ekipažai bus dalijami į dvi grupes – sportinę bei turistinę, o papildomai dar vyks istorinių automobilių ralis „Lietuva 2018“. Sportinės „Press ralio“ grupės dalyviai varžysis lenktynių trasose, autodromuose ir didelėse aikštelėse, o kitų dviejų – orientacinėse, tikslaus pravažiavimo bei panašiose rungtyse. „Praėjusiais metais pirmą kartą išbandėme tokią koncepciją. Visose grupėse susirinko daug dalyvių, o finiše visi dalijosi įvairiausiomis patirtimis bei emocijomis, todėl šiemet vėl kviečiame visų grupių dalyvius. Specialiai istoriniams automobiliams parengtas maršrutas drieksis gražiausiomis Žemaitijos vietomis, o sportininkai varžysis Šiaurės bei Vakarų Lietuvoje esančiuose autodromuose bei užsuks į Latviją“, – pasakoja V. Valiukevičius. Nors sportinių bei istorinių automobilių grupių dalyvių keliai išsiskirs jau po starto ceremonijos Šiauliuose, pirmąją ralio dieną (birželio 1-ąją, penktadienį), jie finišuos ten pat – prie Palangos įsikūrusiame poilsio ir sveikatinimo centre „Atostogų parkas“. Šeštadienį, antrąją ralio dieną, skirtingų ralio grupių maršrutai vėl išsiskirs po starto „Atostogų parke“ ir susikirs finiše Palangoje, Vytauto g. Pirmąjį birželio šeštadienį tradiciškai skelbiama vasaros sezono atidarymo šventė, tad „Press ralio 2018“ finišą pasiekusius dalyvius pasitiks minios į Lietuvos vasaros sostinę susirinkusių žiūrovų.  Dėmesys saugiam eismui Kaip ir daugelyje automobilių sporto renginių, taip ir „Press ralyje“ daug dėmesio skiriama eismo saugumui. „Daugelis lenktynininkų yra puikus pavyzdys kitiems vairuotojams – jie demonstruoja, kad varžytis su kitais reikia trasose, o gatvėje tą daryti nėra nei protinga, nei saugu. Istorinių automobilių ralio „Lietuva 2018“ dalyviai demonstruoja pavyzdingą važiavimą viešuose keliuose ir rodo, kaip mėgautis kiekviena kelionės akimirka“, – sako „Press ralio“ organizatorius V. Valiukevičius. Į šių metų ralio maršrutą yra įtraukti ir du slidžių dangų autodromai, esantys prie Šiaulių (Šiaulių darbo rinkos mokymo centro) ir Klaipėdos (Ernesto Galvanausko profesinio mokymo centro). Analogiški yra ir kituose didžiuosiuose šalies miestuose, o juose išbandyti jėgas gali kiekvienas norintis bei tuo pačiu gauti profesionalaus instruktoriaus pamokas. Autodromuose vyksta ir įvairūs vairuotojų tobulėjimui skirti renginiai. Tačiau „Press ralio 2018“ dalyviai autodromais naudosis ne tam, kad pagerintų saugaus vairavimo įgūdžius – jų pirminis tikslas yra būti greitesniems už varžovus. Tą padaryti sudėtingose slalomo trasose, dalis kurių išdėstyta ant asfalto, o dalis – ant slidžios dangos, paprasta nebus. Slidžių dangų autodromuose vyks maždaug pusė viso ralio greičio ruožų. Žurnalistai aplankys ir daugiau regiono įžymybių – Bačiūnų kartodromą bei kitas slalomo varžybų organizatorių pamėgtas vietas.