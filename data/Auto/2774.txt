Veiksmas prie „Cido“ arenos prasidėjo 10 valandą, kai į startą pajudėjo pirmieji automobiliai. Varžybose buvo išdalinti 75 startiniai numeriai, o dalyviai pagal savo automobilius ir kitus kriterijus registravosi penkiose skirtingose grupėse: – FWD – automobiliai, varomi priekiniais ratais; – RWD – automobiliai, varomi galiniais ratais; – AWD – automobiliai, varomi visais keturiais ratais; – J – Jaunimas (vairuotojai, kurių amžius yra 17 m. ir jaunesni; su tėvų ar globėjų sutikimu); Laisva – bet kokie automobiliai, įtraukiant ir savadarbius. Tradiciškai, kiekvienas iš jų turėjo po tris važiavimus, o dviejų geriausių rezultatų suma buvo sudėta ir užfiksuota lenktynių protokole. Varžybas organizavęs „Kauno autoklubas“ su Aurimu Bungarda paruošė itin įdomią trasą. „Trasos konfigūracija buvo tokia, kad kartais reikėjo spausti gazą iki dugno, tada stabdytis iki minimumo. Tada tinkamai pasirinkti trajektorijas ir pašėlusiai sukti vairą aštuoniukėje“, – trasą apibūdino „Kauno autoklubo“ atstovas Dainius Sviderskis. Jaunimo klasė Jaunimo klasėje šįkart dalyvavo 8 dalyviai, iš kurių greičiausias buvo Julius Mališevičius iš Pakruojo, startavęs su „Mitsubishi Colt“. Nuo jo 5 sekundėmis atsiliko panevėžietis Rokas Banuškevičius su „Honda Civic“. Trečias buvo Karolis Kupriūnas iš Linkuvos, važiavęs su „Mitsubishi Colt“. Jis Rokui nusileido beveik 5 sekundes. Bendroje įskaitoje po trijų etapų pirmas žengia R. Banuškevičius, turėdamas 68 taškus. Jo pirma pozicija jau saugi, nes likus vos vienam etapui, antroje vietoje esantis J. Mališevičius atsilieka 28 taškais. Maksimalus galima taškų skaičius viename etape – 25. Trečioje vietoje žengia Karolis Kiškūnas su 26 taškais. FWD klasė Priekiniais ratais varomų automobilių įskaita buvo itin gausi. Į ją užsiregistravo net 26 dalyviai. Pirmas čia buvo Edvinas Litvinskas iš Rumšiškių, važiavęs su „Mitsubishi Colt“. Nuo jo vos 0,671 sek. atsiliko panevėžietis Klaudas Bučinskas, vairavęs tokį patį automobilį. Trečiąją vietą užėmė Gytis Greičius iš Jurbarko, lenktyniavęs su „Opel Astra“. Iki antros vietos jam pritrūko 2,4 sek. Šioje grupėje turnyrinė lentelė atrodo itin intriguojančiai. Jeigu į paskutinį etapą, kuris rugsėjo mėnesį vyks Telšiuose, atvyks pirmi šeši greičiausieji lenktynininkai, tai lauks labai įdomi kova. Šiuo metu pirmoje vietoje yra G. Greičius, turintis 33 taškus, tačiau vos vienu mažiau turi Aleksas Adiklis. Trečiąją vietą dalinasi net trys dalyviai, kurie yra startavę vos viename etape, tačiau visi pelnę pergales. E. Litvinskas laimėjo Panevėžyje, Andrius Puidokas – Tauragėje, o Redanas Jankaitis – Šiauliuose. Visi jie turi po 25 taškus. Šeštas esantis Egidijus Iminavičius startavo visuose trijuose etapuose ir turi 22 taškus. Taigi šansų užimti trečią vietą nepraranda ir jis.  RWD klasė Galiniais ratais varomų automobilių įskaitoje startavo dešimt dalyvių: devyni jų vairavo BMW, o vienas „Lada“ markės automobilį. Geriausią rezultatą užfiksavo Edvinas Sabalys iš Vilniaus su „BMW 323“. Nuo jo vos 0,34 sek. atsiliko Ramūnas Brazaitis („BMW 325“) iš Jurbarko. Trečias liko Juozas Paliukas („BMW 325“) iš Šiaulių. Jis atsiliko dar 1,7 sek. Tačiau būtent Juozas bendroje įskaitoje žengia pirmas. Jis turi 55 taškus. R. Brazaitis nuo jo atsilieka 13 taškų, o Tautvydas Tarbūnas turi dar keturiais taškais mažiau. Visi šie lenktynininkai startavo visuose trijuose etapuose. AWD klasė Visais ratais varomų automobilių įskaitoje buvo tik trys dalyviai – taigi prizininkais dar prieš startą tapo jie visi, tačiau varžybų metu teko išsiaiškinti, kas lips ant pirmojo nugalėtojų pakylos laiptelio. Pirmas čia buvo Andrius Antanaitis („Subaru Impreza“) iš Krekenavos. Jis daugiau nei 7 sekundėmis aplenkė Ligitą Kordušą („Audi A4“) iš Jurbarko. Trečiąją vietą užėmė Marius Zakas („Subaru Impreza“) iš Panevėžio. Jam iki antros vietos pritrūko šiek tiek mažiau nei 2 sek. Bendroje įskaitoje pirmas žengia L. Kordušas su 43 taškais. 30 taškų turi Panevėžyje nestartavęs Nerijus Petrauskis.. Trečią vietą užima A. Antanaitis ir Modestas Gedvydas. Jų sąskaitoje po 25 taškus. Laisva klasė Laisvoje įskaitoje vėl buvo itin daug dalyvių – net 28. Tačiau visus aplenkė E. Sabalys su „BMW 323“. E. Litvinskas su „Mitsubishi Colt“ atsiliko 0,92 sek., o trečią vietą užėmė J. Paliukas su „BMW 325“, pralošęs dar 0,46 sek. Tačiau nepaisant to, J. Paliukas turnyrinėje lentelėje turi surinkęs daugiausiai taškų – 65. R. Brazaitis jų turi 40, taigi Juozo pozicija šioje grupėje gana saugi, žinant tai, kad jis laimėjo pirmus du laisvos klasės etapus. Trečioji vieta priklauso T. Tarbūnui, kuris turi 28 taškus. Finalinis etapas Žvelgiant į turnyrinę lentelę, didžiausia intriga likus vienam etapui išlieka FWD klasėje. Tačiau tikėtina, kad rugsėjo 16 dieną Telšiuose įvyksiantis finalinis etapas taip pat padovanos daug gražių kovų visose klasėse.