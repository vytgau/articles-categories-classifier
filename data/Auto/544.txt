99,87 km/val. – tokį rezultatą pavyko užfiksuoti J. Barrow 2016-ųjų vasarį toje pačioje vietoje. Tuomet snieglentininkas teigė, kad tai nėra riba. Norint pasiekti didesnį greitį, reikalingos kiek geresnės sąlygos – ilgesnė trasa, mažiausias įmanomas minkšto sniego kiekis ir greičiau įsibėgėjantis stabilus automobilis. 2018-ųjų vasarį britas grįžo į Šveicariją su tikslu pagerinti praėjusį pasiekimą. Vasario 19-osios rytą ant Sankt Morico ežero buvo mažai puraus sniego, paruoštos trasos ilgis – 900 metrų, o jį iki didžiausio greičio turintis užtempti automobilis „Maserati Levante“ – geriausias pasirinkimas tokioms sąlygoms. Prabangus visureigis turi išmanią „Q4 Intelligent All-Wheel Drive“ visų varančiųjų ratų sistemą, akimirksniu reaguojančią į kelio dangos pokyčius ir perduodančia galią daugiausiai sukibimo turintiems ratams. Be to, „Levante“ aprūpintas moderniomis EPS bei ADAS sistemomis, užtikrinančiomis stabilumą bei vairavimo tikslumą bet kokiomis sąlygomis. Ant sportiško visureigio buvo sumontuotos žieminės dygliuotos „Pirelli Scorpion“ padangos, kurių kiekviena turi po 474-is 4 mm ilgio dyglius. Rekordo siekimas vyko ant užšalusio ežero, tad itin daug dėmesio buvo skiriama saugumui bei trasos paruošimui. Visas bandymų ruožas buvo nuvalytas bei aptvertas, saugoma nuo pašalinių patekimo į jį. Pagal Gineso rekordų knygos reikalavimus, maksimalus greitis turi būti užfiksuotas vos 100 metrų atkarpoje, važiuojant į abi puses.  Profesionalus „Maserati“ vairuotojas įvertino, jog norint saugiai pasiekti didelį greitį tempiant snieglentininką reikalingi 400 metrų, dar toks pat atstumas reikalingas sustojimui, tad bendras paruoštos trasos ilgis buvo 900 m. Po ilgo pasiruošimo proceso pirmadienio rytą J. Barrow stojo ant snieglentės ir įsikibo į lyną, kurio kitame gale – sportiškas visureigis. „Maserati Levante“ riaumodamas pajudėjo iš vietos, lengvai viršijo ankstesnį rekordą ir pirmuoju bandymu britui pavyko užfiksuoti 151,57 km/val. greitį. Antruoju, važiuojant priešinga kryptimi – 147,72 km/val. Pagal Gineso taisykles, turi būti išvestas abiejų važiavimų reikšmių vidurkis, tad galutinis užfiksuotas rezultatas – 149,65 km/val. „Pagerinti savo rekordą labai malonu. Aš visada žinojau, kad tempiant tinkamam automobiliui ir esant geroms sąlygoms, galima pasiekti kur kas didesnį greitį. „Maserati Levante“ puikiai susitvarkė su sniegu ir ledu bei leido man pasiekti rekordą. Slystant tokiu greičiu, adrenalino pliūpsnis yra neįtikėtinas – aš džiaugiuosi, kad sugebėjau susikoncentruoti, išsilaikyti ant snieglentės ir pagerinti Gineso rekordą“, – vos sužinojęs rezultatą, džiūgaudamas sakė J. Barrow. Jis oficialiai yra greičiausias Didžiosios Britanijos snieglentininkas. 2013-aisias J. Barrow dėl nugaros traumos buvo priverstas pasitraukti iš „British Snowboard Cross“ komandos, tačiau nuo to laiko užsiima įvairių rekordų siekimu. Daugybę peržiūrų yra surinkę vaizdo įrašai, kuriuose J. Barrow užfiksuotas kilimo taku tempiamas prisirišęs prie lėktuvo ar čiuožia tuo pačiu užšalusiu Sankt Morico ežeru su reaktyvine kuprine.