Taip pat nutinka ir su itin populiariu ir dažnai „mėgėjų lyga“ tituluojamu greituminio slalomo čempionatu, kuris po „žiemos miego“ nubunda savaitgalį ir pirmasis etapas Alytuje įvyks jau sekmadienį, balandžio 15 dieną. Naująjį sezoną čempionatas visus entuziastus pasitinka kiek atsinaujinęs ir „paaugęs“ – šiais metais jis vadinsis „H2auto“ Lietuvos greituminio slalomo čempionatu ir dalyvius kvies atvykti net į penkis skirtingus miestus, važiuojant septyniuose etapuose. Sezoną pradėję Alytuje, toliau „H2Auto“ Lietuvos greituminio slalomo čempionato dalyviai varžysis ir Kačerginės „Nemuno žiedo“ trasoje bei Kazlų Rūdos aerodrome. Be to, atskiri šios varžybų serijos etapai vyks ir laikinoje Palangos trasoje liepos mėnesį, ir dar viename Lietuvos kurorte – Druskininkuose. Dalyviams siūlomos dvi trasos Kaip teigia pirmojo etapo organizatorių VšĮ „Marimotorai“ atstovai, dalyviams bus siūlomos net dvi skirtingos trasos ir, tuo pačiu, automobilių sporto entuziastų laukia net 7 valandos lenktynių ir važiavimų. „H2auto“ Lietuvos greituminio slalomo čempionatas skiriasi nuo daugelio kitų disciplinų tuo, kad trasos posūkius galės išmėginti kiekvienas norintis ir turintis automobilį automobilių sporto entuziastas: ši lenktynių serija Lietuvos automobilių sporto federacijos klasifikuojamos kaip B lygos varžybos, taigi, jose gali dalyvauti labai įvairaus meistriškumo sportininkai. Organizatoriai dalyviams numatė dvi trasos konfigūracijas: tai reiškia dar daugiau galimybių ne tik nuvažiuoti daugiau kilometrų sportiniu, kur kas greitesniu, režimu. Tai ir didesnė tikimybė į namus grįžti tiek su pergale, tiek su įskaitiniais taškais absoliučioje „H2auto“ Lietuvos greituminio slalomo čempionato įskaitoje. Čempionato dalyviai ir klasės Šios serijos varžybose varžomasi penkiose skirtingose klasėse, kurioms dalyviai priskiriami įvertinus jų turimą techniką ir galingumą: tai – „SGC1“ klasė ir automobiliai, kurių variklių darbinis tūris siekia ne daugiau 1600 cm3. Toliau – „SGC2“ klasė, sudaryta iš automobilių su varikliais, kurių darbinis tūris tarp 1600 cm3 ir 2000 cm3, „SGC3“ klasė ir automobiliai, aprūpinti 2000 cm3 – 3000 cm3 varikliais, bei SGC4 klasė su dar galingesne technika. Penktoji šios serijos įskaita – „OC“, kurią sudaro kiek kitokios konstrukcijos (vadinamos „rėmine“) bei savadarbiai ir modifikuoti automobiliai. Tiesa, bet kurioje klasėje norintys varžytis sportininkai įsipareigoja užtikrinti, kad jų pilotuojama technika atitiktų keliamus techninius reikalavimus.  Organizatorių teigimu, dalyvių skaičius ribojamas iki 80 sportininkų, o likus vos trims dienoms iki „H2Auto“ Lietuvos greituminio slalomo čempionato I etapo pradžios į varžybas jau užsiregistravo daugiau nei 60 dalyvių. Tarp technikos, kuria jie planuoja varžytis, – nuo įprastų ir kasdien sutinkamų gatvėje iki tikrai akį traukiančių unikalių egzempliorių, kurie gali būti laikomi tiek egzotika, tiek automobilių istorijos dalimi: tai – ir „VAZ 2105“ ar ganėtinai retai Lietuvoje sutinkamas „MG ZR“ automobilis bei jau istoriniu laikomas ir daugelio automobilių sporto asų vertinamas „Ford Sierra“. Na, o populiariausių tarpe – trečios serijos „BMW“ ir „Subaru Impreza“ automobiliai. Alytuje, buvusio mėsos kombinato teritorijoje adresu Pramonės g. 16, balandžio 15 d. nuo 08.00 iki 09.45 dalyvių laukia registracija ir automobilių techninė komisija, o jau 10.00 valandą į trasą išriedės pirmasis „H2auto“ Lietuvos greituminio slalomo čempionato dalyvis. Planuojama, kad varžybos baigsis 17.00 valandą. Daugiau informacijos apie pirmąjį čempionato etapą bei pilnas dalyvių sąrašas – organizatorių internetiniame puslapyje http://www.marimotors.lt/marimotors-racing/ .