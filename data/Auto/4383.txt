Apie prologo svarbą, pasirinktą taktiką, ekipažo bei „Toyota Hilux“ dermę – karštuose B. Vanago komentaruose iš Paragvajaus. - Prieš pirmąjį Dakaro greičio ruožą lenktynininkai įprastai pasiskirsto į dvi stovyklas. Vieni sako, jog prologas yra itin svarbus lenktynių etapas, kitų nuomone – tai nereikšmingi keli kilometrai, nuskęsiantys tūkstančiuose kitų. Kuriai stovyklai priklausote Jūs? – Dakare nėra nei vieno nesvarbaus greičio ruožo. Faktas, kad net ir jį laimėjus Dakaro tikrai nelaimėsi, tačiau jame padarius klaidą gali pralošti viską. Man pirmasis greičio ruožas svarbus tik vienu aspektu. Atsirasti savo greičio lenktynininkų tarpe. Todėl, kad pagal taisykles lenktynininkai kitą dieną startuoja pagal praėjusios dienos poziciją. Pasižiūrėjus į istoriją galima daug pasimokyti. Praėjusiame Dakare pamatėme, kiek svarbus gali būti trumpas pirmasis greičio ruožas. Turėję bėdų su stabdžių balansu pirmajame greičio ruože negalėjome padaryti gero rezultato. Dėl to kitą dieną, pašalinus techninį bolido trūkumą, startavome už lėtesnių varžovų. Natūralu, teko juos lenkti važiuojant dulkėse. O čia ir įžymioji karvė, kurią per dulkes pamatėme stipriai per vėlai. Rezultatas – apgadintas automobilis, prarasta daug laiko ir jau pačioje pradžioje atimta galimybė į aukštą poziciją lenktynėse. To nebūtų buvę jei jau pirmą dieną būtume važiavę savo tempu. - Paragvajuje šiuo metu periodiškai 35-38 laipsnių karštį keičia liūtys. Rinksitės lietaus ar sausai dangai skirtas padangas? – Komandos pasirinkimas – purvui skirti ratai. Logika paprasta: jei bus sausa, būsime kiek lėtesni nei varžovai, tačiau jei reikės braidyti po purvą, galėsime būti greiti būdami ganėtinai saugūs. Pavadinkime tai išmintinga, konservatyvia praktika. Mes dar nesame paskelbti tarp prioritetinių Dakaro vairuotojų (tokiais dažniausiai tampa gamyklinėse komandose startuojantys pilotai). Pagal Dakaro taisykles, prioritetiniai vairuotojai gali rinktis tik vieną rato protektoriaus raštą visoms lenktynėms. Čia nedidelis mūsų privalumas. - Kaip vertinate savo ekipažo šansus kilti į TOP-20? – Dakaro galutinėje įskaitoje, jei būsime drausmingi ir neturėsime techninių gedimų, tai visai realu. Tačiau išlaikyti mano paminėtą strategiją – nelengva užduotis. - Su naujuoju „Toyota Hilux“ artimiau susipažinti laiko per daug neturėjote. Vis dėlto testuose Paragvajuje galėjote pajausti, koks tai bolidas. Prieš startą dėl automobilio esate ramus? – Šios specifikacijos „Toyota Hilux“ bolidas tikrai geresnis, nei mes turėjome iki šiol. Vis dėlto greitu su juo gali būti tik aukštos klasės lenktynininkas, norint, kad galima būtų iš sportinio automobilio pasiimti viską, ką jis gali duoti. Iki šio Dakaro turėjau labai aktyvų sezoną važiuojant profesionalia technika. Naujojo „General Financing team Pitlane“ bolido „Toyota Hilux“pojūtis po testų atrodo taip: ir technika, ir ekipažas yra to paties galimybių lygio. Ar teisingai mąsčiau, pamatysime sausio 14 dieną Buenos Airėse.