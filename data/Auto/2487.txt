Vienos iš „Eneos 1006“ varžybų rėmėjų, bendrovės „Inchcape Motors“ marketingo vadovės Justės Šataitės teigimu, jau tapo tradicija, kad lenktynių išvakarėse varžybų trasoje siekiama įvairių rekordų. Šiemet buvo nuspręsta „išlipti“ iš trasos, palikti tik laiko apribojimą – naktį ir siekti rekordo važiuojant kuo įvairiausiais keliais – nuo magistralių iki lauko keliukų. „Kelionės idėją „padiktavo“ pats „Jaguar F-Pace“. Norėjosi šiek tiek išeiti iš „komforto zonos“ ir universalaus miesto visureigio savybes – galingumą bei ekonomiją, komfortiškumą bei pravažumą – išbandyti kiek ekstremalesnėmis nei miesto keliai sąlygomis. Tai bus išbandymas tiek vairuotojams, tiek ir automobiliui“, – sakė J. Šataitė. Anot jos, Aidas ir Vitoldas „Jaguar F-Pace“ važiuos siekdami ne greičio ar atstumo rekordo, o originalumo – to, ko dar niekas nėra daręs. Per naktį jie aplankys kraštutinius Lietuvos geografinius taškus. Išvykę iš labiausiai į Vakarus nutolusio Lietuvos geografinio taško Palangoje, pasieks labiausiai nutolusį į Šiaurę, tuomet – į Rytus bei Pietus. Užsukę į geografinį Lietuvos centrą netoli Kėdainių, automagistrale keliautojai grįš atgal į Palangą. Beje, siekdami rekordo Aidas ir Vitoldas važiuos maksimaliai greitai nepažeisdami kelių eismo taisyklių. Tai reiškia, kad jie laikysis visų privalomų greičio apribojimų. „Važiuosime iki nustatytos vietos tol, kol bus įmanoma – gali tekti ne pačiais geriausiais keliais važiuoti ir iš kelio išsukti. Todėl „Jagur F-Pace“ visureigio savybės pasirinktai misijai labai tinka. Kiek būtent kelio įveiksime, bus aišku, kai grįšime. Nežinia, kaip toli iki pasirinkto taško galėsime važiuoti. Visiškai nežinom, kas mūsų laukia tose vietovėse, nes tiek aš, tiek Vitoldas ten būsime pirmą kartą“, – apie būsimą kelionę „Jaguar F-Pace“ automobiliu pasakojo A. Bubinas. Pats didžiausias iššūkis šioje kelionėje, anot Vitoldo Miliaus, bus – paros metas. Važiuojant naktį visuomet norisi miego, o patiriamą nuovargį gali didinti bet kas – nuo blogų šviesų, blogos garso aparatūros, nuobodaus pašnekovo keleivio sėdynėje. „Pasitikiu Aidu, abu esame ne vieną kelionę kartu įveikę, tad jau žinome viens kito galimybes. Ištvermės kelionėje labai svarbu – automobilis, juk važiuojant vienu automobiliu kelionės pabaigoje gali jaustis labai pavargęs, o kitu – mažiau. Tikiu, kad su „Jaguar F-Pace“ pasirinktą išbandymą atliksime nelabai pavargę“, – teigė V. Milius. Anot keliautojų, leidžiantis į naktinį nuotykį, neužteks į automobilio navigacijos sistemą suvesti pasirinktų vietovių pavadinimus. Vairavimas tamsiu paros metu yra daug pavojingesnis už keliavimą dieną. Grėsmę kelia pavargę kiti eismo dalyviai, naktį blogiau matosi kelias, lėtesnė vairuotojo reakcija, didesnė tikimybė, kad į kelią išbėgs laukinis žvėris. Todėl labai svarbios tampa automobilio šviesos, patogumo elementai, įvairūs pagalbos asistentai, puikūs stabdžiai, geras variklis, prošvaisos aukštis. Tiems, kas norėtų lestis į ilgą kelionę naktį, abu keliautojai sutartinai pataria to nedaryti, nes snaudulys neabejotinai apims. Jei tik yra galimybė keliauti dieną, geriau keliauti šviesiu paros metu. Jei vis dėlto nusprendėte keliauti naktį, pravers keli patyrusių ištvermės kelionių dalyvių patarimai. Būdų, kaip kovoti su snauduliu, anot keliautojų, yra gausybė. Tačiau ne visiems vienodai tinka tos pačios priemonės. Tarkime, jei nesate didelis kavos ar energetinių gėrimų mėgėjas, išgėrus jų, gali paspartėti širdies plakimas, prasidėti pykinimas. Jei esate bandę ir žinote šių gėrimų poveikį savo organizmui, tuomet taip, gerti juos galima. 1. Labai svarbu gerti daug vandens, nes organizmo budrumui palaikyti svarbus pakankamas skysčių kiekis jame. Žinoma, ne visi mėgsta ir nori gerti vandenį, bet tai reikėtų daryti kone per prievartą. Sustojus reikia prisiversti ir nedidelę mankštelę padaryti. 2. Jei važiuojate į naktinę kelionę kartu su keleiviais, pastarieji, žinoma, naktį užmiega, jiems pasidaro šalta, tada yra pakeliama salono vidaus temperatūra. Tuo tarpu vairuotojui reikia visą laiką būti kiek įmanoma gaivesniame, vėsesniame ore. „Štai „Jaguar F-Pace“ turi kelių klimato zonų kontrolę. Vairuotojas gali sau susikurti tokią oro temperatūrą, kokios jam reikia, o keleiviai gali miegoti šilčiau. Mūsų kelionėje jos neprireiks, tačiau kitiems keliaujant naktį patarčiau važiuoti automobiliu, kuris turi tokią galimybę“, – sako A. Bubinas. 3. Labai svarbi vairuotojo dėvima apranga – ji turi būti patogi, nespausti, neveržti. Turi nugalėti patogumas, o ne mada ar įvaizdis. Kojos būdamos vienoje padėtyje pradeda tinti, tad batai turi būti laisvi, o padas – ne per storas, kad gerai jaustųsi pedalai. 4. Be to, prieš leidžiantis į bet kokią kelionę nepatariama prisivalgyti, nes persivalgius žmogus apsunksta. Anot Vitoldo ir Aido, reiktų vadovautis patikrintu lenktynininkų meniu – makaronai ir bananai. „Kramsnoti kelionėje galima bet ką, svarbu nepersistengti. Vieni valgo saulėgrąžas, kiti – mėtinius saldainius, treti – kramto kramtomąją gumą. Jei Jums tai padeda – puiku“, – sako keliautojai. 6. Nežinia, kokiomis oro sąlygomis teks keliauti, tad svarbu ir švarus priekinis stiklas. Jei lyja lietus, matomumą apsunkinti gali nusidėvėję valytuvų šluotelės, nekokybiškas langų apiplovimo skystis ar įskilęs priekinis stiklas. 5. Neužmigti už vairo padeda geros muzikos klausymas. Gera garso aparatūra, garsiai klausantis mėgiamos muzikos, suteikia emocijų ir nenuvargina. Jei kam patinka – galima garsiai dainuoti, juk niekas negirdi. Į kelionę V. Milius ir A. Bubinas išvyko nuo „Eneos 1006“ varžybų trasos penktadienio vakarą. Jiems startavus nuo vakariausio kelionės taško, Jūratės ir Kastyčio paminklo Palangoje (apie 18 val.), buvo pradėtas skaičiuoti kelionės laikas. Sugrįžti keliautojai žada rytoj ryte.