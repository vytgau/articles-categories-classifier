„Winter Rally“ direktorius Ramūnas Kliunka atvirauja, kad vylėsi būtent tokių oro sąlygų, sportiniams automobiliams leidžiančių lėkti itin greitu tempu, todėl jau darydami tradicinių bei naujų greičio ruožų mozaiką, turėjo pasukti galvą, kaip „tilpti“ į FIA rekomenduojamus vidutinio greičio standartus. „Tiek vasarą, tiek žiemą šis rodiklis neturėtų viršyti 120 km/val. Šį kartą rūpesčių kėlė vienas greičio ruožas su sąlyginai daug ilgų bei pakankamai tiesių kelio atkarpų, todėl jame įrengėme greičio slopinimo zoną ir, tikiuosi, visoms galimoms problemoms užbėgome už akių“, – sako R. Kliunka. Oficialiame pirmojo žiemos festivalio „Winter Rally“ tinklapyje www.winterrally.lt jau paskelbti trasų žemėlapiai bei rekomendacijos žiūrovams. Nors viskas vyks pakankamai gerai žinomame regione, keletas dalykų absoliučiai daugumai bus nematyti. „Pirmasis 13,95 km ilgio greičio ruožas „GF Autolizingas“ sukonstruotas iš keleto prieš daugelį metų vykusiame ralyje „įdarbintų“ kelio atkarpų, todėl iš esmės laikytinas visiškai nauju. Tai dvigubas iššūkis pilotams, nes jie realiai neturės galimybės „apšilti“ – vienos dienos ralio formatas įpareigoja nuo pat starto varžytis maksimaliu lenktyniniu greičiu“, – pastebi ralio direktorius. Beje, pirmajame greičio ruože žiūrovų zonų nenumatyta, todėl ralio fanams rekomenduojama pasirinkti Utenos festivalio miestelį ar Molėtų žiūrovų zoną. Festivalio miestelyje specialiai žiūrovams bus sukurta infrastruktūra: automobilių stovėjimo aikštelės, degs laužai, bus galima nusipirkti šilto maisto, išbandyti įvairias organizatorių parengtas pramogas. Svarbu ir tai, kad patekti į A žiūrovų zoną – o drauge ir patį sportinės kovos epicentrą – galima be jokių apribojimų. Reikia važiuoti į Kuktiškes (tiek iš Vilniaus, teik iš Utenos pusės) ir sekti organizatorių pateikiamas nuorodas. Privažiavimas prie žiūrovams skirtos automobilių stovėjimo aikštelės yra nuo Asmalų gyvenvietės Šios žiūrovų zonos koordinatės: 55.395103 N, 25.612026 E. Festivalio miestelyje ralio fanai galės stebėti GR 2/4 ir GR 5/7. Ralio partnerių „KROWN“ vardu pakrikštyto GR 2/4 ilgis – 9,82 km. Startas numatytas prie Kiauliupio gyvenvietės. Už 2 km nuo starto sportininkai po ilgos tiesiosios ir tramplino įskrieja į vaizdingą greičio ruožo segmentą, esantį šalia Utenos festivalio miestelio. Iškart už žiūrovų zonos ribų esančioje sankryžoje (2,3 km nuo starto) greičio ruožas atsišakoja į dvi kryptis: GR 2/4 čia suka į dešinę, o „Eberspächer“ greičio ruože (arba GR 5/7; jo ilgis 11,30 km) sportininkai važiuos tiesiai. Pirmasis sportinis automobilis šiame keturių greičio ruožų derinyje pasirodys 11 val., su nedidelėmis pertraukomis pralėks dar tris kartus. Dėl jau minėto tikro žiemiško pašalo, kelio danga be didesnių problemų turėtų atlaikyti visų 39 sportinių automobilių ratų atakas, net jei varžybų dieną temperatūra bus pliusinė. Juo labiau, kad ruošiantis „Winter Rally“ visi šie keliai buvo papildomai žvyruojami ir lyginami. Molėtų žiūrovų zona yra „Toyota Hybrid“ (3/6 GR) greičio ruožų dalies epicentre, kur trijų kilometrų atkarpoje nuo starto yra net 20 staigių posūkių, sujungtų į vieną vingiuotą segmentą. Šią vietą pasirinkę ralio mėgėjai matys 4 posūkių grupę, o zonos viduryje sportiniai automobiliai turės įveikti dviejų kelių susikirtimą, pasunkintą žymių aukščio skirtumų. „Tai labai patrauklus greičio ruožas žiūrovams, mėgstantiems ilgiau pamiegoti, mat pirmasis automobilis čia startuoja beveik vidurdienį, 11:35 val., o pažiūrėję pirmąjį ratą, žiūrovai dar ramiai spėtų į GR 5/7, esantį Utenos festivalio miestelyje, – teigia „Winter Rally“ direktorius. Pilotai šį greičio ruožą taip pat laiko ypatingu. Jis buvo „atrastas“ tik praėjusiais metais ir pasirodė esąs labai įdomus sportine prasme. Pirmoji greičio ruožo dalis priverčia sportininkus nuolat važiuoti slystant posūkiuose, nes čia beveik nėra tiesių atkarpų. GR 3/6 itin įvairus: nuo plačių ir toli matomų, kalvotų segmentų iki „aklų“, vingiuotų, užslėptų posūkių miške; nuo aukštų ir greitų tramplinų iki lėtų ir siaurų atkarpų. Šiemet 13,30 km GR vyksta priešinga kryptimi ir dėl to yra tik įdomesnis. Pasirinkę Molėtų žiūrovų zoną (jos koordinatės: 55.303711 N, 25.424303 E; pasiekiama nuo magistralinio kelio „Vilnius – Utena“, privažiuojant per Verbiškių gyv.) galės stebėti dukart važiuosiančius sportinius automobilius. Nuo 11:35 iki 12:20 ir nuo 14:45 iki 15:30 val. Ši žiūrovų zona taip pat geras pasirinkimas tiems, kurie apsilankę Utenos festivalio miestelyje, norėtų pamatyti dar vieną greičio ruožą. Norintiems iš arti pamatyti „kovinę“ techniką bei jų ekipažus bus sudaryta galimybė apsilankyti „CRAMO“ serviso zonoje šalia Utenos daugiafunkcio sporto centro esančiose aikštelėse. Ralio metu komandoms numatomi du 30 min trukmės servisai. Pirmą kartą sportininkai čia atvyksta šeštadienį nuo 10:07 val., o antrą kartą – nuo 12:55 val. Taip pat čia numatomas ir „Winter Rally“ finišas. Iš greičio ruožų automobiliai sugrįš nuo 16:05 val. Žiūrovams pravartu žinoti, kad K. Donelaičio gatvė ralio metu bus visiškai uždaryta eismui, todėl automobilius statyti rekomenduojame netoli jos, kur tai daryti leidžia taisyklės.