Taip, puristai nuliūs, mat nauja kultinio modelio automobilio karta jau bus elektrifikuota. Nepaisant to, šiuo atveju vis dar kalbama ne apie vien elektra varomą automobilį, nes bent kol kas „Subaru“ tam nepakanka kompetencijos. Be to, būtent šio prekės ženklo gerbėjai gali tokio sprendimo ir nesuprasti. Dėl šios priežasties naujos kartos „Subaru WRX“ bus hibridinis. Greičiausiai, kaip spėja ekspertai, jis bus įkraunamas iš tinklo, nors nevalia atmesti ir vadinamosios švelniosios hibridinės galios (mild hybrid) sistemos. Anot projekto vadovo Mamiro Ishi, šio prekės ženklo automobilių gerbėjams variklio galia tikrai nėra pats svarbiausias dalykas. „Šiuo atveju lemiamą įtaką turi ratų varymo sistema, o kalbant apie variklį, turime kiek daugiau laisvės“, – per interviu britų žurnalui „Autocar“ sakė M. Ishi. Automobilio dizainas jau praktiškai patvirtintas. Spalio pabaigoje automobilių salone Tokijuje „Subaru“ atstovai pristatė būsimojo WRX projektą, „Viziv Perfomance“ konceptą. Skelbiama, kad sulaukta gana pozityvių įvertinimų, todėl „Subaru“ nusprendė nesiimti jokių drastiškų pokyčių ir pradėti jo serijinę gamybą. „Norime, kad automobilis dinamiškai atrodytų net ir stovintis aikštelėje“, – sako M. Ishi. Jis pripažįsta, kad autonominių technologijų vystymasis verčia „Subaru“ pasitempti šioje srityje, tačiau prekės ženklo gerbėjai ir toliau iš gamintojo reikalauja automobilių, kuriuos reikia vairuoti, o ne tokių, kurie iš vairuotojo nebereikalauja jokių pastangų. Jeigu dar visai neseniai „Subaru“ kalbėjo apie tai, kad negalėjo tiksliai įvardyti datos, kada pasirodys naujos kartos WRX, M. Ishi praktiškai nebepaliko neatsakytų klausimų: naujas hibridinis „Subaru WRX“ bus pristatytas 2020 metais.