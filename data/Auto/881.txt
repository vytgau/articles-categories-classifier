Kaip rašoma pranešime žiniasklaidai, Suomijos ralis nebūtų Suomijos, jei ilgame dalyvių sąraše nebūtų ir Istorinių automobilių įskaitos ar tikrų ralio asų, žinomų už pasiekimus ne tik vietiniame čempionate. Dalyviai iš trijų šalių, tarp kurių ir Olandijos atstovai su R5 klasės automobiliu, ir tokios ralio žvaigždės kaip Juha Salo, net septynis kartus tapęs Suomijos ralio čempionu. Nors ralis ir buvo ganėtinai trumpas bei kompaktiškas, įspūdžių dalyviams netrūko. „Suomijoje 10 km ilgio greičio ruožas prilygsta lietuviškam 30 km ilgio ruožui pagal jausmą. Nė vieno panašaus posūkio, kas antras jų – per šuolį. Greičio ruožai tikrai įspūdingi“, – teigė komandos „Samsonas Motorsport“ šturmanas M. Varža. Sportininkai šeštadienį, sausio 13 d. jau 8 ryto po administracinės ralio komisijos išvyko į greičio ruožus: stenogramai susidaryti buvo skirtos trys valandos, o pats ralis truko nuo 13.00 iki 17.00 valandos. Lenktynininkų laukė 5 greičio ruožai, iš kurių pirmą ir antrą dalyviai turėjo įveikti po du kartus.  Kaip teigė patys sportininkai, dalyvavimas šiame ralyje buvo tik treniruotė ir didelių tikslų jie sau nekėlė, tačiau tempas, kurį ekipažui pavyko pademonstruoti su „skolintu“ „Subaru Impreza WRX Sti“ ir ganėtinai senomis padangomis, įkvėpė juos pačius. „Tikslas buvo važiuoti pasitreniruoti ir pabūti ralio „Samsonas Rally Rokiškis“ ambasadoriais. Kadangi pas mus žiema nekokia, pasirinkom Suomiją. Kadangi nėra geresnės treniruotes kaip ralis, tai jau taip atsitiko, kad būtent šį savaitgalį vyko labai kompaktiškas ralis, kuriame ir nusprendėme sudalyvauti“, – pasakojo M. Varža. „Didelių tikslų sau nekėlėme – tiesiog norėjome pasiruošti pirmajam Lietuvos ralio čempionato etapui Utenoje ir gerai praleisti laiką. Bet, manau, savaitgalis pasiteisino su kaupu. Kai matai mūsų laikus, palygini su kitais ekipažais, nori nenori įsiveli į kovą. Po trijų greičio ruožų pamatėm, kad esam 4 savo klasėje ir 5 absoliučiai, tai nejučia pamiršom, kad ir mašina skolinta, ir padangos senos. Paskutinius 2 greičio ruožus labai linksmai „užspaudėm“. Rezultatu likom labai patenkinti: realiai, iki pergalės buvo net ne minučių, o sekundžių klausimas“, – potyriais dalinosi M. Varža. „Mane, kaip šturmaną, nustebino labai gera Martyno forma“, – komandos draugą gyrė „Samsonas Motorsport“ ekipažo narys. Ekipažas į Lietuvą grįžo užėmę 4-ąją vietą absoliučiai ir 3-iąją „4WD“ įskaitoje. Kitas ralis, kuriame bus galima išvysti šį „Samsonas Motorsport“ tandemą – „Halls Winter Rally“ ralis, pirmasis Lietuvos čempionato etapas, įvyksiantis sausio 26 -27 dienomis Utenoje.