Tuo pačiu E. Muskas paprieštaravo svetainės „The Information“ reporteriui Amirui Efrati, paskleidusiam žinią, kad dėl prastų gamybos rezultatų buvo atsisakyta už inžinerinius sprendimus atsakingo „Tesla“ viceprezidento Dougo Fieldo paslaugų. „Sunku patikėti, kad rašomi tokie dalykai. Mano, kaip generalinio direktoriaus, pareiga – skirti dėmesį aktualiausioms problemoms, o dabar daugiausia nerimo kelia „Model 3“ gamyba. D. Fieldą laikau vienu iš talentingiausių pasaulyje inžinierių, bet jis turi rūpintis inžineriniais sprendimais“, – konstatavo E. Muskas. „Maždaug prieš metus pasiūliau D. Fieldui imtis inžinerijos ir gamybos skyrių vadovo pareigų. Jis sutiko, kad šias sritis būtina kuo efektyviau suderinti, todėl „Tesla“ nekuria transporto priemonių, kurių neįmanoma pagaminti. Tačiau dabar, norint nugalėti, geriau jas išskirti, todėl aš grįžau ir, ko gero, apsigyvensiu gamykloje. Automobilių verslas iš tiesų kartais prilygsta pragarui“, – dėstė E. Muskas. Pirmadienį visiems įmonės darbuotojams adresuotu el. laišku „Tesla“ vadovas informavo, kad kol kas pavyko pasiekti 2 tūkst. transporto priemonių per savaitę ribą. Tokie rezultatai, aišku, rodytų ganėtiną gamybos apsukų augimą, tačiau kai kurie analitikai užsimena, kad įmonei būtų palankiau pripažinti puoselėjus perdėm didelius lūkesčius, kad ir kaip šokiruojančiai ši žinia beskambėtų. Pateiktus duomenis E. Muskas veikiausiai grindė vienos dienos rezultatais. Portale „Jalopnik“ nurodoma, kad jo išsiųstame laiške buvo išreikšta viltis viršyti nurodytą skaičių, jei viskas klostysis taip, kaip tą konkrečią dieną. Remiantis agentūros „Bloomberg“ pateiktomis išvadomis, per savaitę „Tesla“ pagamina 1,2 tūkst. „Model 3“ modelio sedanų. Dvi pastarosios savaitės bendrovei „Tesla“ buvo tikrai nelengvos. Įmonei teko susidurti su dar vienu žiniasklaidos akiratin neišvengiamai patekusiu incidentu – „Model X“ krosoverio vairuotojo žūtimi pasibaigusiu eismo įvykiu. Kaip buvo skelbta „Tesla“ pranešime, automobilio autopiloto funkcija buvo suaktyvinta likus kelioms akimirkoms iki lemtingojo smūgio į greitkelio juostas skiriantį barjerą. Priekaištų „Tesla“ sulaukė ir dėl informacijos paviešinimo, kol vyksta tyrimas. Dar viena „Tesla“ nesėkme reikėtų laikyti būtinybę atšaukti maždaug 123 tūkst. „Model S“ sedanų. Šį žingsnį įmonė buvo priversta žengti dėl korozijai neatsparių tam tikrų vairo pavaros stiprintuvo komponentų. Vėliau tarptautinė reitingų agentūra „Moody's“ sumažino „Tesla“ reitingą dėl nepakankamo automobilių gamintojos likvidumo. O balandžio 1-ąją bendrovės vadovas E. Muskas juokais pranešė apie visišką bendrovės bankrotą. „Nepaisant rimtų mėginimų surinkti lėšų iš velykinių kiaušinių pardavimų, mes su apgailestavimu pranešame, kad „Tesla“ visiškai subankrutavo. Tiek, kad jūs net nepatikėsite“, – tviteryje rašė milijardierius. Panašu, kad investuotojams tokie pokštai nepatiko ir „Tesla“ akcijos Niujorko akcijų biržoje pirmadienį neteko 5,1 proc. bei siekė 252 JAV dolerius už akciją, parodė „Nasdaq“ duomenys.