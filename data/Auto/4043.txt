Tikslas pasiektas Visa komanda džiaugiasi, jog pavyko pasiekti svarbiausią tikslą – kirsti finišo liniją. Viso „Flameris Racing“ lenktynininkai įveikė 14 specialiųjų greičio ruožų. Ypač sunkūs buvo paskutiniai du, surengti vėlyvą naktį. „Aš nežinau kiek varginantis yra Dakaro ralis, bet paskutiniuose ruožuose jaučiausi netenkantis paskutinių jėgų. Ypatingai siauri keliai, Col de Turini perėja, absoliuti tamsa ir visiškai nejuokingai didelis greitis. Negana to, kadangi važiavome vieni paskutiniųjų, kelyje vis pasimaišydavo iš priekio atvažiuojantys žiūrovų automobiliai“, – pasakojo K. Raišys. Komandos MGB automobilis puikiai atlaikė visą ralio distanciją. Jei ne degalų siurblio gedimas lenktynių pradžioje pakeliui į Monaką, ekipažas neabejoja, jog būtų pasiekę finišą ir sportinėje įskaitoje. „Važiavome gerai, pagal rezultatus mūsų tempas buvo aukštas. Nesiimsiu spręsti kas būtų, jei automobilis nebūtų sugedęs. Atsitiko kaip atsitiko. Bet faktas, kad jei nuspręsime varžytis kitų metų ralyje, būsime išmokę daug pamokų“, – sakė komandos šturmanas V. Černiauskas.  Ne golfo varžybos Visa „Flameris Racing“ palaikymo komanda taip pat nustebusi, jog šis ralis pareikalavo tiek daug jėgų. Bemiegės naktys, sudėtingi privažiavimo keliai ir nuolatinis aukštas tempas, norint prisivyti komandos lenktynininkus visuose greičio ruožuose. „Negalėjau pagalvoti, kad šis ralis bus toks alinantis. Kaip sakė mūsų fotografas, galvojau čia vyrai susirenka palenktyniauti tokiu intensyvumu, kaip žaistų golfą. Bet yra visiškai kitaip. Pavyzdžiui, paskutinis dienos ruožas prasidėjo antradienį 6 val. ryte. Po trijų greičio ruožų ir bent 300 km pervažiavimo vingiuotais keliukais, atvykome į Monte Karlą. Po valandos poilsio jau važiavome į naktinius greičio ruožus ir finišo liniją kirtome tik 3 val. nakties. Visuomet šalia mūsų keliavo ir video operatoriai, fotografai. Jiems tai lygiai tiek pat sunkus išbandymas“, – sako K. Raišys. Apdovanojimų ceremonija Trečiadienį automobiliai ilsėjosi išrikiuoti Monte Karlo krantinėje, o patys lenktynininkai ruošėsi iškilmingai vakarienei, kurios metu buvo apdovanoti varžybų nugalėtojai. Preliminariais rezultatais, 2017 metų „Rallye Monte-Karlo Historique“ nugalėjo belgų Michelio Decremerio ir Yannicko Albert'o ekipažas, lenktyniavę 1979 metų gamybos „Opel Ascona 2000“ automobiliu. Jiems ant kulnų visą ralį lipo, bet taip ir neaplenkė italai su „Lancie Fulvia“. Treti – dar vieni italai su „Fiat 128 Rally“. Įdomu, jog puikų rezultatą pasiekė vokiečiai su, rodos, siauriems keliams visiškai netinkančiu „Ford Falcon Sprint“ automobiliu. Didelis Amerikoje pagamintas automobilis finišo liniją kirto ketvirtas. Ralio finišą, po sudėtingų lenktynių, pasiekė 275 iš trijų šimtų dalyvių.