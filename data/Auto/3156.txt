Antro didžiausio Japonijos gamintojo pelnas kovą pasibaigusių fiskalinių metų metu pakilo iki 663,5 mlrd. jenų (5,8 mlrd. dolerių). Nepaisant stipraus augimo pernai, šiais metais „Nissan“ prognozuoja, kad dėl valiutų svyravimo pelnas turėtų kristi apie 20 proc. Japonijos jena pastaruoju metu JAV dolerio atžvilgiu stiprėja, o šis reiškinys paprastai būna žalingas šalies automobilių gamintojams, nes tokiu būdu sumažėja užsienyje uždirbtas pelnas. Iš viso „Nissan“ pernai pardavė 5,63 mln. automobilių. Didžiausias, 8,4 proc. siekęs pardavimų šuolis fiksuotas Kinijoje, tuo tarpu pardavimai Europoje augo 7,2 proc., o JAV - 4,2 proc. Naujieji finansiniai metai taip pat žymi naują lyderystės laikotarpį - iš vykdomojo direktoriaus pareigų pasitraukė Carlosas Ghosnas, kuris liko kompanijos valdyboje. Visateisiu vykdomuoju direktoriumi tapo Hiroto Saikawa, iki šiol šias pareigas užėmęs kartu su C. Ghosnu.