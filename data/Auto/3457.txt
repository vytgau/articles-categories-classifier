Pareigūnai akcentavo, jog itin svarbu, kad visi eismo dalyviai kelyje vieni kitus gerbtų, ypač pėstieji bei dviratininkai, kuriems dažnai tenka dalintis tuo pačiu keliu. „Dviratininkai neretai nesusimąsto kokiu greičiu jie važiuoja. Tokiose vietose kaip Laisvės alėja, kur vyksta ir dviratininkų, ir pėsčiųjų eismas, dviratininkai turėtų važiuoti pėsčiojo greičiu – apie 3-7 km/val.“, - dviratininkų pomėgį skubėti pastebi Kauno apskr. VPK Kelių policijos valdybos Kelių patrulių kuopos vadas Ramūnas Kemzūra. Kauno apskr. VPK Viešosios tvarkos valdybos Bendruomenės pareigūnų veiklos skyriaus pareigūnai šios akcijos metu žymėjo gyventojų atsineštus vertingus daiktus bei, žinoma, dviračius. Dviračių sezonas įsibėgėja, tad planuojama organizuoti vis daugiau daiktų žymėjimo akcijų.  „Atvykę pasižymėti savo norimą daiktą, padidinate jo saugumą“, - teigia bendruomenės pareigūnai. Pareigūnai visiems eismo dalyviams linki kantrybės bei tarpusavio supratimo kelyje. Tik besirūpindami vieni kitais visuomet saugiai pasieksime savo kelionės tikslą.  Saugaus eismo diena Kaune: automobilių duženos virto paminklais Trys avarijose sumaitoti automobiliai ketvirtadienį popiet trumpam sugrįžo į Kauno miesto gatves. Tiesa, nebevažiuojančios transporto priemonės šįkart atliko socialinę misiją primindamos kitiems vairuotojams apie itin trapią ribą tarp saugaus ir grėsmingo elgesio kelyje. „Norėjau būti pirmas. Gerai traukė! Labai skubėjau. Buvau greitas“, – šie ir kiti pasiteisinimai ant ryškių, kelio ženklus primenančių trikampių lentelių išstatyti prie sudaužytų automobilių Baltų ir Taikos prospektuose bei vadinamojoje Muravos sankryžoje ties Savanorių ir Šiaurės prospektų sankirta. Kaip rašoma savivaldybės pranešime, šios savotiškais paminklais tapusios duženos judriose Kauno gatvėse – vienas iš akcentų Saugaus eismo dienos renginių programoje, kuri jau vienuoliktą tradiciškai minima balandžio 6-ąją. Pasak idėjos autorių, smarkiai apgadinti automobiliai savaime simbolizuoja avarijų grėsmes. Kitiems eismo dalyviams tai turėtų priminti, kad lengvabūdiškas elgesys prie vairo – tiesiausias ir greičiausias kelias skaudžios nelaimės link. „Didžioji dauguma nelaimių keliuose įvyksta būtent dėl žmogiškojo faktoriaus, todėl turime įsisąmoninti, jog kiekvienas esame atsakingi už savo bei aplinkinių sveikatą ar net gyvybę. Saugaus eismo diena kaskart tą savisaugos instinktą tarsi pabudina naujai. Būtent to savo renginiais siekiame ir šiemet“, – kalbėjo Kauno miesto savivaldybės Transporto ir eismo organizavimo skyriaus vedėjas Paulius Keras. Saugaus eismo dieną savaip paminėjo ir mažiausieji kauniečiai. Apie 500 Kauno darželinukų ir pradinukų Sporto halėje susirinko į didžiausias atšvaitų gamybos dirbtuves. Čia jų laukė policijos simbolis ir ištikimas vaikų bičiulis Amsis bei parodomoji pareigūnų kinologų programa. Į susitikimą su augančiais aistruoliais atvyko ir Dakaro lenktynininkas Benediktas Vanagas. Vaikų pagaminti atšvaitai po renginio išdalinti miestiečiams.