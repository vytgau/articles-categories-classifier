Tadas pasakojo, kad savo automobilį „Mercedes Benz“ Vilniuje, Savanorių prospekte esančioje plovykloje plovė ne kartą. Sykį jo „Mercedesas“ buvo apgadintas, kai dėl srovės nulėkė kablio antgalis, tačiau vilnietis tuomet pretenzijų nereiškė. „Suprantu, kad gal plastmasė buvo netinkamai pritvirtinta ir tai galėjo būti mano kaltė. Nulėkė tai nulėkė“, – tuomet ranka numojo Tadas. Nesenai vyro „Mercedes“ buvo dar kartą apgadintas – šį kartą buvo nulaužtas priekyje esantis metalinis markės ženklas. Plovyklos prižiūrėtojo reakcija vilnietį apstulbino. „Plovyklos darbuotojui parodžiau apgadinimą, o jis iš nežinia kur ištraukė seną surūdijusį ženklą ir jį man pasiūlė. Žinoma, atsisakiau“, – pasakoja Tadas. Tuomet vairuotojas užpildė pretenzijų anketą, o galiausiai pats nusipirko naują „Mercedes“ ženklą. Kaina – 64,01 euro. Šią sąskaitą vyras pateikė plovyklą valdančiai bendrovei, tačiau ir vėl sulaukė ne tokio atsakymo, kokio tikėjosi. „Pagal Lietuvos Respublikos Susisiekimo ministro ir Lietuvos Respublikos finansų ministro patvirtintą Kelių transporto priemonių vertinimo instrukciją, nuostolis turi būti atlygintas tiek, kad atstatytų automobilio būklę į pradinę padėtį. Jūsų automobilis yra 2003 metų, todėl pasiūlyme nurodytoms naujoms originalioms detalėms turi būti taikomas 67 proc. nusidėvėjimas“, – rašė bendrovės atstovai Tadui. Apskaičiuota, kad ženklui turi būti taikomas 25,47 Eur siekiantis nusidėvėjimas, kuris išminusuotas iš bendros naujo ženklo kainos. Taigi Tadas atgaus tik 38,54 Eur. „Mano manymu, plovykla labai negražiai pasielgė taikydama tokią metodiką“, – piktinosi Tadas. Laikosi taisyklių Bendrovės „Švaros broliai“ rinkodaros vadovas Gabrielius Česonis neslėpė, kad plaunant tūkstančius automobilių pasitaiko įvairių situacijų. „Mes visuomet siekiame rasti geriausią sprendimą mūsų klientams. Jei tokia nelaimė nutinka, mes stengiamės situaciją išspręsti kuo palankiau klientui, bet mes turime įmonę, kuri mums padeda administruoti žalas. Automobilių nuplauname labai nemažai, todėl nutinka įvairių dalykų. Visuomet ieškome, kaip kompensuoti žalą, jei nutinka tokia nelaimė, bet mes esame plovimo specialistai, o ne žalos atlyginimo ar draudimo išmokų. Mes naudojamės draudimo paslaugomis bei kompensuojame klientų patirtą žalą“, – DELFI teigė G. Česonis. Pabrėžiama, kad visus apgadinimus vertina bei žalos dydį skaičiuoja ekspertai, o ne „Švaros brolių“ darbuotojai. „Visus nusiskundimus sprendžiame net ne mes įmonės viduje, o turime specialistus, kurie vertina žalą, vertina žalos atsiradimo galimybes. Galėjo būti, kad tas ženkliukas buvo blogai pritvirtintas, bet mes už jį vis tiek sumokame, bet sumokame tiek, kiek jis vertas paskaičiavus nusidėvėjimą. Tokios yra taisyklės“, – teigė G. Česonis.