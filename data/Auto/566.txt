Šiandieninės technologijos nė iš tolo neprimena pagelbiklio „Electronic Voice Alert“, papildžiusio daugelį „Chrysler“ modelių devintajame praeito amžiaus dešimtmetyje. Dabar „Ford Motor Company“ atrodo pasirengusi pasiūlyti gerokai pažangesnių technologijų valdymo galimybių, rašoma svetainėje thetruthaboutcars.com. JAV neseniai patentuotas išradimas, kurio autoriai užsimojo sukurti automobilį, atidarantį duris pagal savininko duotą komandą – ne atrakina, o būtent – plačiai atidaro. Paskelbtame dokumente aprašytas prie vyrių mechanizmo pritvirtintas su automobilio durimis ir korpusu susietas, taip pat prie išorėje arba viduje sumontuoto garso jutiklio prijungtas pagalbinis įrenginys. Jutiklio užfiksuota balsu ištarta komanda, kaip nurodoma apraše, bus nusiųsta į valdiklį, kuris, ją interpretavęs, atidarys arba uždarys konkrečias duris. „Ford“ automobilius papildysianti išmanioji durų valdymo sistema sąveikaus ir su galios reguliavimo įtaisu, teikiančiu papildomos jėgos, jei automobilis stovi įkalnėje ir jo duris atidaryti kiek sunkiau. Bus pasiūlyta ir durų atidarymo kampo pasirinkimo galimybė. Kad atidaromos ir uždaromos durys nekliudytų jų trajektorijoje atsiduriančių objektų, sumontuoti specialūs jutikliai, galintys identifikuoti tiek pirštus, tiek garaže stovinčias šiukšliadėžes. Dokumente paminėta ir ramaus uždarymo funkcija, kurią pasirinkus, durys nebus trankomos net tada, kai keleivis pats jas uždarinės. Kai kuriose itin pažangiose transporto priemonėse, kaip antai „Tesla Model X“, jau veikia automatiškai pagal signalą atsidarančios durys. „Lincoln Continental“ modeliuose taip pat numatyta durų atrakinimo ir pravėrimo funkcija, suveikianti ranka palietus specialioje rankenoje sumontuotą jutiklį. Tačiau numatoma įdiegti sistema duris leis atidaryti iki galo, be to, pagal garsinę komandą. Išradimo iniciatoriai tiki, kad tai labai patogu, kai rankos užimtos, pavyzdžiui, pirkiniais. Garsinį signalą bus galima pasiųsti ne vienu, o net keliais būdais, pavyzdžiui, paspaudžiant ant nuotolinio raktelio, automobilio durų arba kurioje nors kitoje vietoje esantį mygtuką. Nustačius įrašymo režimą balso komandas galima įrašyti į sistemą – tada automobilis atpažins savininko balsą. Kol kas išradimas egzistuoja tik kaip koncepcija, todėl „Ford“ dar turi pakankamai erdvės improvizuoti, bet kad ir koks būtų galutinis sprendimas, daugiausia dėmesio žadama skirti patogumui. Galimybė atsidaryti duris patiems, žinoma, liks, tačiau ar ne malonu vairuoti automobilį, pildantį ir balsu išsakytus pageidavimus.