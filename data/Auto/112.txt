Kaip rašoma pranešime žiniasklaidai, sėkmingai įveikęs kvalifikacinį važiavimą – čia užėmė 6 vietą iš 24 S1600 klasės dalyvių – R. Baciuška dėl puikios taktikos įveikė pusfinalį ir pateko į finalą. Ralikroso varžybose sportininkai vieną kartą turi įveikti „joker“ atkarpą, kuri prie bendro rato įveikimo laiko prideda apie 4-5 sekundes. R. Baciuška pusfinalyje „joker“ atkarpą įveikė paskutiniame rate ir išlindo prieš pat ketvirtą poziciją užėmusį Zsoltą Szijjį – juos finiše skyrė beveik 0,8 sek. Finalas R. Baciuškai klostėsi sėkmingai – gerai startavęs ir įveikęs pirmuosius posūkius, jis išsiveržė į ketvirtą vietą ir iki pat finišo važiavo kone prilipęs prie Gergely Martono automobilio galo. Taip jie ir finišavo vienas paskui kitą – sportininkus skyrė mažiau nei 0,8 sek. R. Baciuška, susumavus visų važiavimų rezultatus, į savo sąskaitą įsirašė 18-a taškų ir po pirmojo Europos čempionato etapo dalijasi 4-5 vietas su Espenu Isaksaetre. Pirmą vietą Barselonoje užėmė ir čempionato lyderiu tapo Artis Baumanis iš Latvijos. Jis surinko maksimalų viename etape įmanomą taškų skaičių – 30.  Kvalifikacijoje – techninės problemos ir pokalbiai su teisėjais Šeštadienį S1600 klasės dalyviai važiavo trijuose kvalifikaciniuose važiavimuose. Susumavus visuose važiavimuose gautus taškus, R. Baciuška po pirmosios dienos užėmė 10 vietą. „Visuose savo šeštadienio važiavimuose užėmiau 2 poziciją, tačiau kiekvieno jų istorijos labai skirtingos. Pirmame kvalifikaciniame važiavime finišavau pirmas, tačiau teisėjai nusprendė skirti 5 sekundžių baudą už kontaktą su varžovu. Jie neteisūs, tačiau aiškintis su mumis nenorėjo. Antrame važiavime sugedo vairo stiprintuvas – nežinau, kas nutiko, bet finišavau be jo, o vėliau technikai pakeitė. Trečiame važiavime pavyko gerai startuoti, į pirmą posūkį atvažiavau pirmas, tačiau kažkas iš galo mane pastūmė, vos neapsisukau ir tapau paskutinis. Po to pavyko susirinkti vieną varžovą po kito ir pakilti aukščiau“, – įspūdžius pasakojo R. Baciuška. Susumavus visų trijų važiavimų rezultatus ir sulyginus juos su visais 24-iais S1600 klasės dalyviais, R. Baciuška po šeštadienio užėmė 10 vietą. Į pusfinalius pateko pirmi 12 lenktynininkų, tad lietuvis toli gražu negalėjo jaustis saugiai – viskas sprendėsi sekmadienį vykusiame ketvirtame kvalifikaciniame važiavime. Vis tik sekmadienį į vienuoliktą klasę einantis R. Baciuška jautėsi dar užtikrinčiau – savo kvalifikaciniame važiavime užėmė pirmą vietą, o susumavus visų keturių važiavimų rezultatus, į pusfinalį žengė šeštoje vietoje. Europos čempionato ralikroso etape Barselonoje dalyvavo ir kitas lietuvis, Paulius Pleskovas. Jis „Supercar“ klasės kvalifikacijoje užėmė 16-ą vietą ir į pusfinalį nepateko.