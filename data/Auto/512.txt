Vis dėlto tik du automobilių gamintojai – „Fiat Chrysler“ ir „Ford“ – šiuo metu geba užtikrinti belaidį kai kurių automobiliuose įdiegtų sistemų naujinimą. O štai „General Motors“ generalinė direktorė Mary Barra pernai vasarą paskelbė apie planus iki 2020 metų išleisti belaidžiu ryšiu naujinamą elektromobiliams skirtą programinę įrangą ir informacinio pramoginio turinio sistemą, primenama svetainėje autoblog.com. Bendrovei „Tesla“, kaip įprastai, tenka išskirtinė vieta. Nuo tada, kai prieš ketverius metus šis sprendimas debiutavo „Model S“, reguliarų belaidį programinės įrangos naujinimą inovacijomis garsėjantis elektromobilių gamintojas ėmė laikyti pagrindiniu, be to, gaminio vertę didinančiu kuriamų transporto priemonių platformų ypatumu. Taigi, belaidis naujinių siuntimas tapo procesu, įgalinančiu tinkamą daugybės funkcijų, pradedant prošvaisos (atstumo nuo žemės iki automobilio dugno) reguliavimu ir baigiant autopiloto suaktyvinimu, veikimą. Paklausti, kodėl nesiryžta panašiems sprendimams, daugelis automobilių gamintojų aiškina, kad naujovės sudarytų keblumų pardavimų atstovybėms, sukeltų būgštavimų dėl saugumo, taip pat kitų problemų. Nors tokios bendrovės kaip „Ford“ bei „General Motors“ ir teigia norinčios elgtis kaip technologijų įmonės, reguliariai belaidžiu būdu aprūpinančios naujiniais kuo įvairiausius įrenginius, tačiau reikia pripažinti, kad kol kas jokio akivaizdaus proveržio automobilių pramonėje dar nematyti – ir toliau renkamasi pamažu stumtis patikrintu ir patikimu keliu. Pažangos tempą lėtina ir tai, kad tuo atveju, jei rizikingos automobilių gamintojų pastangos nepasiteisintų, kiltų ypač nepageidautinų pasekmių grėsmė, mat su transporto priemonėmis susijusias iniciatyvas sunku net lyginti su išmaniųjų telefonų naujiniais, kurie, nors kartkartėmis ir keiksnojami, lemtingų padarinių, šiaip ar taip, nesukelia. Koks košmaras laukia po nesėkmingo bandymo belaidžiu ryšiu atnaujinti programinę įrangą, visiškai neseniai gavo įsitikinti korporacija „Fiat Chrysler Automobiles“ (FCA). Naujinys, apie kurį kalbama, buvo išleistas prieš keletą savaičių. Tai buvo naujo modelio transporto priemonėse veikiančiai multimedijos sistemai „Uconnect“ skirtos pataisos. Deja, jį atsisiuntus, vieningą aparatūros sąsają teikiantis blokas ėmė vykdyti bemaž nepertraukiamą ir nesibaigiantį persikrovimą, todėl nustojo veikti ne tik pramoginio turinio valdymo funkcijos, bet ir būtinieji komponentai, tokie kaip skubios pagalbos priemonės. Pastebėję šias triktis, automobilių savininkai kaipmat puolė reikšti pasipiktinimą tūžmingomis „Twitter“ žinutėmis, tad FCA klaidos netrukus sulaukė gana plataus atgarsio. Netrukus socialinio tinklo „Twitter“ paskyroje „UconnectCares“ buvo paskelbtas tokio turinio pranešimas: „Tikėtinas kas 45–60 sekundžių besikartojantis kai kurių 2017 ir 2018 metų laidos „Uconnect“ sistemų paleidimas. Trikties priežastys šiuo metu tiriamos ir sprendimo kol kas nerasta. Visa naujausia informacija bus iš karto skelbiama. Atsiprašome už sukeltus nepatogumus.“ Po poros dienų toje pačioje paskyroje buvo rašoma: „Dėl kartotinio sistemos paleidimo. Problema, kaip paaiškėjo, susijusi su „SiriusXM Travel Link“ paslaugomis, todėl artimiausias 48 valandas „Travel Link“ funkcija neveiks, kad sistema nebūtų įkeliama iš naujo. Dėkojame už supratingumą.“ Susisiekus su „Uconnect“ inžinierių komandos atstovu, išsamesnių komentarų buvo nurodyta ieškoti konkrečiame pranešime, kuriame pateiktas paaiškinimas iš esmės nesiskyrė nuo žinutės „UconnectCares“ paskyroje. Kad ir kas būtų kaltas dėl kilusių nesklandumų (tuo labiau, kad klientams tai tikrai nesvarbu), po FCA patirto fiasko ne vienas automobilių gamintojas veikiausiai nutars ir toliau susilaikyti nuo įrangos naujinimo belaidžiu būdu sprendimų. Bendrovės „Ford“ belaidžiu būdu vykdomas naujinimas apsiriboja funkcijų „Android Auto“ ir „Apple CarPlay“ įtraukimu į „Sync 3“ sistemą, veikiančią 2016 metais išleistose transporto priemonėse. Minėtos funkcijos įdiegiamos per „Wi-Fi“ tinklą, kurį automobilio savininkas turi suaktyvinti. (Verta priminti, kad ilgą laiką ne tik FCA bei „Ford“, bet ir kiti automobilių gamintojai dažniausiai kliaudavosi vienu vieninteliu transporto priemonėse veikiančių informacinio pramoginio turinio sistemų naujinimo būdu: programinę įrangą reikėdavo atsisiųsti iš savininko svetainės ir įsirašyti į atmintuką, o tada perkelti į sistemą, prijungus atmintuką prie automobilyje įrengtos USB jungties.) Lygintis su technologijų įmonėmis ir tapti rimtais „Google“ ar „Apple“ varžovais automobilių gamintojai galės tik tada, kai susidoros su iššūkiu pasiūlyti naujinimo belaidžiu ryšiu galimybių, nes būtent jomis grindžiamos pagrindinės interneto prieiga aprūpintų ir autonominių automobilių funkcijos. Svarbu ir tai, kad beleidžiu būdu siųsdami naujinius automobilių gamintojai galėtų sutaupyti milijardais skaičiuojamas pinigų sumas (netektų patirti su atšaukimu susijusių išlaidų), o jų klientams tokiu atveju nereikėtų švaistyti laiko ir patirti bereikalingų rūpesčių. Sprendžiant iš pastarosios FCA nesėkmės (net jei ją ir iš tiesų sukėlė „Sirius Travel Link“), peršasi išvada, kad iki technologijų įmonių automobilių gamintojams dar tikrai reikia paūgėti – juk net ir pagrindinių funkcijų naujinimą belaidžiu būdu kai kurie galėtų laikyti nebent tolima ateities perspektyva.