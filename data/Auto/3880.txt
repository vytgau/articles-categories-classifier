„Mus sujungė labai paprasti interesai: abu norime Lietuvoje matyti kokybiškus renginius, abu norime matyti didelį kiekį dalyvių, tačiau po vieną tai įgyvendinti išties sunku, tad susijungimas ir atsakomybių pasidalinimas yra gana natūralus – tai leis pasiekti norimą rezultatą. Prieš dvejus metus „Samsonas Rally“ į Lietuvą surinko rekordinius 120 dalyvių iš 13 šalių, pats pavadinimas pasaulyje gerai žinomas ir siejamas tik su kokybe, todėl pasirinkome būtent šį vardą“, – pasakoja Zarasų ralio sumanytojas Audrius Gimžauskas. Kaip ir planuota, ralis įvyks pirmąjį rugpjūčio savaitgalį. Siekdami tinkamai pasiruošti, organizatoriai savo atsakomybių ėmėsi pusmečiu anksčiau – kol A. Gimžauskas toliau zuja po regioną strateguodamas trasų parinkimus, M. Samsonas lankosi Suomijoje ir asmeniškai kalbina ekipažus – „Vaakuna Rally“ startuoja net 150 mašinų iš visos Europos, tad proga reklamai tikrai palanki.  „Pirmą kartą organizuodami savo ralį būtent tokiu metodu sugebėjome pritraukti pakankamai solidų ekipažų skaičių, tad tokios taktikos laikomės ir dabar. Kadangi 2015-aisiais nepasišiukšlinome ir daugelis iškeliavo su tikrai teigiamais atsiliepimais, tad ir dabar nėra sunku – žmonės yra girdėję, jiems įdomu. Šiemet iš tiesų planavome „padžiauti pirštines“, tačiau netyčiomis sustartavus žiemos ralyje apetitas pradėjo augti, o atsižvelgę į esamą situaciją, supratome, jog turime prisiimti ir šią atsakomybę. Šįkart viskas kiek paprasčiau, nes galime remtis ilgamete A. Gimžausko patirtimi“, – pasakoja M. Samsonas. Naujasis tandemas tikisi, jog atsakingai tęsdami pasiruošimą galės džiaugtis norimu rezultatu. „Samsonas Rally Rokiškis“ taip pat virs įskaitiniu „Baltic Rally Trophy“ etapu.