Tūkstančiai žmonių visame La Pase sustabdė savo kasdienius darbus ir išėjo į gatves pasitikti 2017-ųjų Dakaro ralio dalyvių, atkeliaujančių į Bolivijos sostinę poilsio dienai. Ant iškilmingo podiumo kilę lenktynininkai mėgavosi nacionalinės televizijos, daugybės fotografų dėmesiu ir išskirtiniais atvejais – paties šalies prezidento sveikinimais. „Čia žmonėms Dakaras – viena didžiausių metų švenčių. Iš arti jie gali pamatyti sportininkus iš įvairiausių pasaulio šalių, lenktyninius automobilius ir, be abejo, vietinius herojus – Bolivijos sportininkus“, - apie įspūdingą sutikimą pasakoja „CRAFT Bearings“ komandos lenktynininkas A. Juknevičius. Iškart po vieno iš varžybų lyderių, Sebastiano Loebo, ant pakylos užkilus lietuvių ekipažui renginio vedėjas garsiai paskatino susirinkusius palaikyti sportininkus iš Lietuvos. Pasveikinti sportininkus asmeniškai panoro ir Bolivijos prezidentas E. Moralesas.  A. Juknevičius ir D. Vaičiulis prezidentui suskubo parodyti lietuvišką trispalvę, turinčią tas pačias spalvas, kaip ir Bolivijos, kuri tuomet susilaukė didžiulio fotografų ir televizijų dėmesio. „Prezidentas labai nustebo ir susižavėjo vėliavų panašumais, pakvietėme jį kada aplankyti mūsų šalį. Gal iš pirmo žvilgsnio šalys ir neturi nieko bendro – gamta, klimatas, net žmonių išvaizda kardinaliai skiriasi, tačiau gyventojų šiluma ir svetingumas išties bent akimirkai primena Lietuvą“, - po podiumo teigė A. Juknevičius.