Kaip rašoma pranešime žiniasklaidai, šalia pagrindinės miesto pėsčiųjų alėjos fontano įsikursianti paroda leis miestiečiams geriau susipažinti su „drifto“ sportu, bei žmonėmis, gyvenančiais šia aistra. Parodos sumanytojai mano, jog tokiam įsitvirtinimui miesto širdyje atėjo metas: „Idėja kilo gana spontaniškai – visiškai neseniai šnekėjomės su vienu iš ilgamečių Lietuvos „drifto“ čempionatų partnerių „Autoplius.lt“ atstovais spėliodami, kiek laiko darbuojamės kartu. Dėl įdomumo pasitikrinom ir paaiškėjo, kad nuo pirmųjų „drifto“ varžybų praėjo jau dešimt metų. Pirmosios rimtesnės varžybos įvyko Kaune, Jonavos gatvėje buvusioje aikštelėje, kurioje šiuo metu įsikūręs miesto kempingas. Tokia sukaktis paskatino mus surasti būdą paminėti tiek laiko trunkantį dalyką, o kartu ir žmones, kurie tuo gyvena. Viena sekė kita ir štai – penktadienį Kauno centre mes pristatysime dviejų fotografų darbų parodą. Tiek Giedrius Matulaitis, tiek ir Andrius Laucius šiame sporte sukasi kone tiek ilgai, kiek mes žinome tokį žodį kaip „driftas“, tad būtent jie gali atskleisti šio sporto grožį per savo kameros objektyvą“, – pasakoja vienas iš parodos sumanytojų Linas Ramoška. Kelios dešimtys nuotraukų papuoš kauniečiams „Merkurijaus“ pavadinimu žinomą statybvietės tvorą, atrinktuose kadruose gerai žinomi šio sporto pilotai, didžiausių Lietuvoje vykusių varžybų kadrai, bei lietuvių pasirodymų kitose šalyse akimirkos. Kartu su parodos pristatymu organizatoriai žada kviesti kauniečius į kitą savaitgalį šalia Kauno esančiame Kačerginės „Nemuno žiede“ vyksiantį Lietuvos šonaslydžio čempionato „PRO“ lygos etapą – „AZO UpHill Drift“, Laisvės alėjoje visą penktadienį bus galima apžiūrėti du šioms varžyboms paruoštus sportinius automobilius.