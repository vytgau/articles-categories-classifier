Artėjančiai automobilių sporto fiestai didžiausiame šalies vasaros kurorte jau pilnai pasirengę lenktynių organizatoriai, teisėjai, lenktynes aptarnausiantis personalas. Pasiruošusios ir komandos, tarp kurių – ir pripažinti favoritai, ir drąsias ateities svajas audžiantys debiutantai, rašoma organizatorių pranešime. Tarp jų – ir „Rokiškio GRAND“ komanda, kurios vardas pirmąkart bus įrašytas šių lenktynių metraštyje. Tačiau į ją susibūrė šalies automobilių sporto gerbėjams neblogai pažįstami lenktynininkai: kaunietis Giedrius Firantas ir alytiškiai Arūnas Lekavičius bei Karolis Blėdis, kurių naujokais jau nepavadinsi. Komandai vadovaus irgi alytiškis, puikiai pažįstantis lenktynininkus ir gebantis teisingai išnaudoti jų sportinį charakterį Mindaugas Aldonis. Ko gali tikėtis varžovai ir žiūrovai iš komandos, lenktynių debiutantės, prisimindami, jog ekipos sportininkai – toli gražu ne naujokai 1000 km lenktynėse?  G. Firantas Palangos maratone varžėsi 2008-2009 metais, o A. Lekavičius su K. Blėdžiu prieš dvejus metus tapo A2000 klasės nugalėtojais ir gerai prisimena tos pergalės šampano skonį. Tiesa, šiemet „ENEOS 1006 km lenktynių“ nugalėtojai ir prizininkai ant podiumo laistysis jau ne šampanu, o sekdami JAV populiarių „Indy 500“ lenktynių tradicijomis, pienu. Tad ar „Rokiškio Grand“ lenktynininkai puoselėja viltį po alinančio maratono kopti ant nugalėtojų pakylos ir atsigaivinti gurkšniu atšaldyto Rokiškio „Naminis“? „Kad ir ne naujokams, bet tik susibūrusiems į naują komandą iškart austi tokias mintis būtų gal net įžūloka, – sako G. Firantas. – Svarbiausias mūsų tikslas – gerai „susistyguoti“, įgyti patirties trise siekiant to paties tikslo. Jei šiemet pavyks tai įgyvendinti, kitąmet ko gero jau galėsime taikytis ir į nugalėtojų pakylą, ir į gurkšnį „Naminio“. Kova laukia išties sunki, nes A3000+ klasė, kurioje kausis ir „Rokiškio Grand“ debiutantai – labai pajėgi, kupina favoritų, kuriems iš anksto pranašaujami nugalėtojų laurai. „Tačiau vienminčių ir vienmečių (G. Firantas rugsėjį švęs Kristaus amžių), o Arūnas su Karoliu – metais jaunesni, rugpjūtį pažymėsiantys savuosius 32-uosius gimtadienius), trio tikrai ambicingas, – tikina komandos administratorius Gintaras Šadauskas. – Todėl šią trijulę, tikiu, įsidėmės ir varžovai, ir žiūrovai.“ „Rokiškio GRAND“ ekipos lenktynininkai į Palangos trasą išvairuos E46 modelio „BMW M3“ automobilį. Tą patį, kurį šioje trasoje vairavo Kazimieras Vasiliauskas, Linas Vaškys, Rytis Garbaravičius, Šarūnas Vaškelis. Tačiau ekipos bolide nuo tų laikų mažai kas belikę. Atnaujinti arba pakeisti naujais visi pagrindiniai agregatai, važiuoklė, o „BMW M3“ variklis dabar išvysto 330 AG pajėgumą.