Ieškojo originalios idėjos Šią zoną steigiantis, kartingų sportu prieš kelerius metus susidomėjęs finansininkas Andrius Stepanavičius sako ieškojęs netradicinės idėjos. „Nepaisant to, kad esu kartingo gerbėjas ir kad pradinė idėja buvo atidaryti tradicinį kartodromą, norėjosi kažko įdomesnio, to, ko Lietuvoje dar nėra“, – kalbėjo A. Stepanavičius. Sumanymas pasiūlyti pramogas ekologiškais, elektra varomais kartingais vilnietį „užkabino“. Taip pernai vasarą plento Vilnius – Trakai 18-ame kilometre, prie pat „Pilialaukio“, buvo atidarytas kartodromas, pasiūlęs išmėginti elektra varomus kartingus – galingus ir greitus, bet tuo pat metu tylius, bet kokio amžiaus piloto paprastai valdomus, saugius ir neteršiančius aplinkos. Tyliai riedančios ir saugios Tačiau nuo pat pirmos dienos A. Stepanavičius norėjo daugiau. Jo idėja – sukurti kažką panašaus į atrakcionų parką, kuriame galima būtų rasti įvairių pramogų, skirtų ir mažam, ir dideliam. „Nenorėjome būti tik kartodromu, nors jis, be abejo, yra mūsų šerdis. Be to, koks tai parkas ar pramogų zona, jei joje – tik kartingai? Norėjosi kažko daugiau“, – sakė A. Stepanavičius, ši pavasarį gerokai priartėjęs prie savo vizijos.  Jo kuriamo parko išskirtinumas – pramogos tik elektra varomomis priemonėmis, kurias pramogautojas valdo pats. „Elektra varomos transporto priemonės – naujoviškos, jos palyginti paprastai aptarnaujamos, jų puiki trauka, lengvas valdymas, skirtingi variklio galios režimai ir daugelis kitų dalykų, kurių nėra tradicinėse transporto priemonėse, pritraukia visai kitą lankytoją – vertinantį ne tik puikias technines charakteristikas, bet ir komfortą, paprastumą, aplinkos tausojimą“, – vardijo pašnekovas ir pabrėžė, kad jo prioritetas – pramogos visai šeimai. „Tiesa, ir visko matęs kartingo gerbėjas, įsėdęs į 8 kW maksimalios galios variklį, turintį bei 80 km/h greitį vos per 6 sekundes galintį pasiekti elektra varomą kartą, tikrai pajus važiavimo malonumą“, – pridūrė A. Stepanavičius. Paprasta važiuoti ir pradedančiajam Be pasivažinėjimų elektra varomais kartingais, radijo bangomis valdomų modeliukų ir dronų lenktynių „E.Powerk Park“ nuo gegužės pradės siūlyti pramogas žinomo austrų gamintojo KTM elektra varomais supermoto motociklais „Freeride E-SM“, skirtais važiuoti keliu ir „lengva“ bekele! „Įsitikinusiems, kad niekada neišdrįs sėsti ant motociklo, galiu garantuoti: KTM elektra varomam motociklui atsispirti neįmanoma. Jis, kaip ir visos elektra varomos priemonės, labai paprastai valdomas, mat neturi sankabos, nereikia galvoti, kada perjungti bėgį, kaip švelniai atleisti sankabos svirtelę, nėra „kojinio“ užvedimo, stabdžių svirtelės sumontuotos ant vairo kaip dviratyje, nėra jokio blaškančio triukšmo, tad telieka susitelkti į važiavimą ir pajusti smagumą“, – aiškino „E.Power Park“ vadovas. Pradedantiems ar neturintiems A kategorijos jis rekomenduoja važiuoti lėčiausiu režimu (šie motociklai, kaip ir kitos elektra varomos priemonės, turi kelis režimus), na, o patyrę motociklininkai gali mėgautis ir 90 km/h išvystomu greičiu. „Tik gal ne mūsų trasoje. Rimtai svarstau galimybę nuomoti motociklus nerezervuotu laiku turintiems bent A1 kategoriją ir išmėginti visas motociklo galimybes plente Vilnius–Trakai“, – sakė A. Stepanavičius. E.Power Park – vienintelis elektra varomų priemonių pramogų parkas Lietuvoje bei kol kas vienintelis, siūlantis KTM elektra varomus motociklus Centrinėje ir Rytų Europoje. „Esu tikras, kad smalsumo vedini mus aplankys ne tik lietuviai, bet ir visi artimiausi kaimynai“, – juokavo A. Stepanavičius.