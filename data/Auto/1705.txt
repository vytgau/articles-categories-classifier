GTÜ ir ACE žieminių padangų bandymai Didesnio pravažumo automobilių populiarumas Europoje auga labai sparčiai, atitinkamai didėja ir jiems skirtų padangų poreikis. GTÜ kartu su Europos automobilių klubu (ACE) atliko krosoverių padangų testus Vokietijoje, prie Hanoverio esančiame autodrome, ir Švedijos šiaurėje – Laplandijoje. Testų automobilis – „Ford Kuga“, bandomas dydis – 235/55 R17. Kaip teigiama pranešime, jungtiniuose GTÜ ir ACE bandymuose, kuriuos organizacijos kartu atlieka nuo 2010-ųjų, padangoms sukuriamos visos žiemą pasitaikančios oro ir kelio dangos sąlygos: nuo sauso asfalto ir keliolikos laipsnių teigiamos temperatūros iki neigiamos ir storo sniego dangos. Prie Hanoverio esančiame autodrome „Contidrom“ padangos buvo bandomos ant sausos bei šlapios dangos, matuojamas jų stabdymo kelias ir valdymo savybės. Švedijoje buvo sukurtos išskirtinės žieminės sąlygos, užtikrinta žema oro temperatūra ir sniego danga. Susumavus visus rezultatus, pirmoje šių bandymų vietoje atsidūrė naujausias „Dunlop Winter Sport 5 SUV“ padangų modelis, surinkęs 203 taškus iš 260 galimų, o antroje liko „Goodyear UltraGrip Performance Gen 1“ (199 taškai). Trečią vietą užėmė „Continental Winter-Contact TS850 P“ (191 taškas). Iš visų bandytų padangų vienintelės „Dunlop Winter Sport 5“ sulaukė įvertinimo „Labai rekomenduojama“ (angl. „Highly recommended“), o „Goodyear UltraGrip Performance Gen-1“, kaip ir dar keturi modeliai, buvo įvertintos kaip „Rekomenduojamos“ (angl. „Recommended“). Abiejų organizacijų bandytojai pažymėjo, jog šie padangų komplektai buvo puikūs visose kategorijose, tačiau „Dunlop“ pasiekė išskirtinių rezultatų stabdymo ant šlapios dangos teste, o „Goodyear“ skleidžia itin mažai triukšmo. Išsamesni 2017 m. rugsėjo mėnesį atliktų testų aprašymai vokiečių kalba pasiekiami paspaudus šias nuorodas GTÜ, ACE. ADAC, TCS ir ÖAMTC žieminių padangų bandymai Vokietijos automobilininkų klubas (ADAC) kartu su Šveicarijos keliautojų klubu (TCS) ir Austrijos mobilumo klubu (ÖAMTC) atliko kelių dydžių žieminių padangų bandymus, tarp jų buvo ir nedidelių didesnio pravažumo automobilių padangos, kurių išmatavimai 215/65 R16 H. Tarp testuotų 16-os skirtingų padangų modelių geriausiai, kaip ir GTÜ bei ACE bandymuose, pasirodė „Dunlop Winter Sport 5“. Nuo nugalėtojo nedaug atsiliko ir antrą vietą pasidalijo „Goodyear UltraGrip Performance Gen 1“, „BF Goodrich g-Force Winter 2“ bei „Nokian WR D4“. „Dunlop Winter Sport 5“ neturi jokių silpnybių vertinant jų saugumą, užtikrina nedideles automobilio degalų sąnaudas ir dyla lėtai“, – teigiama ÖAMTC testo išvadoje. „Goodyear UltraGrip Performance Gen 1“ gavo aukščiausius balus degalų ekonomijos ir komforto srityse bei „Rekomenduojamų“ įvertinimą už pasirodymą ant sausos, šlapios dangos bei ledo. Išsamiau su šiais 2017 m. rugsėjį atliktais testais susipažinti vokiečių kalba galite paspaudę šias nuorodas ADAC, ÖAMTC​. „AutoBild Allrad“ bandymai „AutoBild Allrad“ yra keturiais ratais varomų automobilių mėgėjams skirtas žurnalas. Prieš artėjantį žiemos sezoną šio leidinio žurnalistai atliko SUV automobiliams skirtų padangų testą specialiame autodrome. Bandymų automobilis – „BMW X1“, ant jo buvo montuotos 225/55 R17 išmatavimų padangos. Susumavę visus rezultatus, žurnalistai šio sezono testų nugalėtoja paskelbė „Goodyear UltraGrip Performance Gen 1“ padangas. Jos buvo pagirtos už pavyzdines savybes ant sniego, puikų sukibimą su šlapia bei sausa kelio danga, aukštą komforto lygį.