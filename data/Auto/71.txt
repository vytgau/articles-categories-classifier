ABB Infrastruktūros ir transporto segmento vadovas Audrius Lapinskas sako, kad jų gaminamos ir įrengiamos elektromobilių įkrovimo stotelės pajėgios aptarnauti ne vieną automobilį. „Šiandien ABB stotelės jau gali aptarnauti ne vieną, bet du elektromobilius. Netolimoje ateityje sutrumpės ir krovimo laikas, nes jau yra išplėtota technologija greitam įkrovimui, kuri leidžia pasiekti iki 350 kW galios arba 30 kilometrų per vieną įkrovos minutę“, – aiškina A. Lapinskas. Pastebimas apskritai spartus tiek pačių elektromobilių, tiek jų įkrovimo infrastruktūros tobulėjimas. Tad galbūt po kelių metų kalbėsime apie bekontaktes technologijas, kurios leis automobilį tiesiog palikti, tarkime, degalinėje, nueiti užsisakyti užkandžių, kavos, o grįžus prie elektromobilio jo akumuliatoriai bus įkrauti tiek, kad pavyktų įveikti bent jau kelias dešimtis kilometrų? „Manau, kad ateityje toks sprendimas nėra visiškai atmestinas, bet, mano manymu, tai prasilenkia su efektyvumo didinimo idėja, nes šiandien bekontaktė įkrovimo technologija yra labai brangi ir neefektyvi pačios energijos perdavimo atžvilgiu“, – teigia A. Lapinskas. Atsinaujinančių energijos šaltinių panaudojimo perspektyvos Kai kalbama apie elektromobilius, visada kalbama ir apie ekologiją, gamtos saugojimą bei tausojimą. Todėl natūralu, kad kyla klausimas apie atsinaujinančių energijos šaltinių panaudojimo elektromobiliams įkrauti galimybes. Tai būtų kur kas švariau nei energija iš elektrinės, kuri degina iškastinį kurą.  „Žinoma, galima panaudoti tiek saulės, tiek vėjo elektrinę, kad ji aptarnautų įkrovimo stotelę, tačiau nereikia pamiršti, kad šiandien mums reikia papildomo energijos kaupimo sprendimo, jei norime panaudoti minimas elektrines. Jei, pavyzdžiui, naudotume saulės energijos elektrinę, mums reikėtų didelio papildomo ploto pačiai elektrinei“, – apie galimus atsinaujinančios energijos elektrinių trūkumus pasakoja A. Lapinskas. Žvelgiant į ateitį, kai elektromobilių bus gerokai daugiau nei dabar, dažnai iškeliamas klausimas, ar pagaminamos elektros energijos užteks tiek jiems, tiek buitiniams naudotojams ir pramonei. A. Lapinskas ramina, kad įrenginėti atskiros infrastruktūros, kuri užtikrintų elektromobiliams reikalingos energijos gamybą, nereikės. „Manau, kad pačios elektros energijos resursų tikrai užteks reikiamam elektromobilių įkrovimo stotelių skaičiui. Svarbu tinkamai valdyti elektros apkrovimo tinklą ir dabar tai prižiūri Lietuvos elektros skirstymo operatoriai – ESO ir „Lietuvos energija“. Taip pat reikia atkreipti dėmesį, kad sparčiai plečiasi atsinaujinančių energijos šaltinių panaudojimo galimybės, o tai leis energijos pagaminti dar šiek tiek daugiau“, – konstatuoja A. Lapinskas. Vasarą bus pristatyta aplikacija, skirta elektromobilių vairuotojams Elektromobilių vairuotojams labai svarbu žinoti, ar jų pasirinkta stotelė šiuo metu nėra užimta, kad nereikėtų ilgai laukti ir kelionė per daug neprailgtų. Ar yra sprendimas, kuris padėtų elektromobilio vairuotojui nepakliūti į tokią situaciją? ESCO komercijos vadovas Marius Kairys sako, kad elektromobilių vairuotojams tai yra didelis iššūkis – neaišku, ar atvykę krauti automobilio su visiškai tuščiu akumuliatoriumi jie nepaklius į situaciją, kad reikės laukti ar įkrovimo stotelė apskritai neveiks. „Tuomet jis tiesiog negalėtų pasikrauti automobilio. Šiuo metu „Energijos sprendimų centras“ vysto mobilią aplikaciją, kurioje bus galima matyti, ar stotelė veikia, ar ne, ar ji užimta, ar laisva, taip pat turės galimybę rezervuoti laiką, kada nori pasikrauti savo elektromobilio akumuliatorius“, – naujovę pristatė M. Kairys. Ar šiuo patogumu galės pasinaudoti elektromobilių lenktynių dalyviai, pirmąjį gegužės penktadienį važiuojantys iš Vilniaus į Palangą? „Visos stotelės turi komunikavimo prietaisus ir mūsų tikslas su savo aplikacija sujungti visas įkrovimo stoteles – tiek tas, kurias vystome patys, tiek ir trečiųjų pusių stoteles. Lenktynių metu, deja, ši aplikacija dar neveiks, nes turime didelių iššūkių dėl Asmens duomenų teisinės apsaugos įstatymo ir tenka perkurti aplikaciją. Bet tikimės, kad birželio viduryje ar pabaigoje jau turėsime visiškai funkcionuojančią aplikaciją“, – apie netolimos ateities planus pasakoja M. Kairys.