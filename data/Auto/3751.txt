Kaip rašoma pranešime žiniasklaidai, lenktynėms sukurtas „Audi RS 5 DTM“ pradeda naują sezoną autosporte su daugiau nei 500 arklio galių. Debiutuoja ir daugiau „sportininkų“: „Audi RS3 Sportback“, „Audi SQ5 TFSI“. O kartu su „A5 Sportback G-tron“ „Audi“ taip pat pristato tvaraus judėjimo koncepciją. Natūraliomis suskystintomis dujomis varomas automobilis sujungia dinamišką galią, kasdienį vairavimą ir elegantišką dizainą.  „Audi Q8 Sport Concept“ Empatiškai sportiškas, ekstremaliai dinamiškas ir prabangus – tai yra šio modelio bruožai, užtikrinsiantys „Audi Q8 Sport Concept“ ryškų įspūdį didžiųjų automobilių lygoje, pažymi gamintojai. „Q8 Sport Concept“ – tai sinonimas prestižui, pabrėžtinam sportiškumui ir technologijų lyderystei. Gamintojas didžiuojasi ir modelio širdimi – 3,0 TFSI šešių cilindrų variklis su švelnia hibridine sistema ir elektriniu kompresoriumi. Tai šis tas naujo variklių pasaulyje, o įspūdingi rodikliai tai tik patvirtina: „Q8 Sport Concept“ – 350 kW (476 AG) ir 700 Nm sukimo momentas leidžia automobiliui įsibėgėti iki 100 km/val. per vos 4,7 sekundes ir pasiekti maksimalų 275 km/val. greitį. Važiuojant švelniai automobilis vienu kuro bako užpildymu gali įveikti net 1200 kilometrų. Kalbant apie išvaizdą, „Audi Q8 Sport Concept“ turi savo ryškų charakterį: išraiškingos oro paėmimo angos, dominuojančios aštuonių kampų grotelės ir dizaino harmonija. „Q8 Sport Concept“ skiriasi ir nuo anksčiau Detroite pristatyto Q8: 12 milimetrų platesnės ratų arkos, stogo krašto aptakas, aukščiausios kokybės medžiagos interjere ir nauja valdymo sistema liečiamajame ekrane. „Audi RS 5 Coupé“ Naujasis „Audi RS 5 Coupé“ – tai „Gran Turismo“ serija RS modelių gamoje. Visiškai naujai perdarytas 2,9 TFSI V6 biturbo variklis dabar generuoja 331kW (450AG) galią ir patiekia 600 Nm sukimo momentą – 170 Nm didesnį nei pirmtako. Pagrindinis naujojo kupė priekinės dalies akcentas – išskirtinai apipavidalintos, korinėmis grotelėmis uždengtos visai RS šeimynai būdingos masyvios oro įsiurbimo kiaurymės. Prie jų priderintos naujoviškos formos „Singleframe“ stiliaus radiatoriaus grotelės, taip pat „paslėptos“ po korinės struktūros tinkleliu. Šonuose į groteles remiasi tamsinti žibintų blokų stiklai, dengiantys pagal užsakymą montuojamus „Matrix LED“ žibintus. Pagrindinis automobilio šoninės dalies akcentas – „quattro“ emblemomis papuoštos 15 mm platintos ratų arkos. Galinę automobilio dalį puošia veržlios išvaizdos aerodinaminis sparnas, RS stilistikos difuzorius ir ovalo formos išmetimo sistemos atvamzdžiai. „Audi RS 5 Coupé“ komplektuojamas su 19 colių ratlankiais. Papildomai galima užsisakyti ir 20 colių ratlankius. Siūloma keletas spalvinių paketų – juodas matinis, anglies juodumo ir matinio aliuminio. Tai tik kelios iš daugelio papildomų išvaizdos suasmeninimo galimybių. Naujojo „Audi RS 5 Coupé“ ilgis – 4723 mm, t.y., 74 mm daugiau nei pirmtako. Po variklio gaubtu montuojamas naujausios konstrukcijos 331 kW (450 AG) pajėgumo 2,9 TFSI V6 biturbo variklis, 1900 – 5000 aps/min sūkių diapazone išvystantis iki 600 Nm sukimo momentą. Su šiuo varikliu galingiausias A5 šeimynos narys 100 km/val. greitį pasiekia per 3,9 sek. ir su papildomu dinaminiu paketu išvysto maksimalų 280 km/val. greitį. Abi 2,9 TFSI variklio turbinos sumontuotos tarp dviejų cilindrų grupių. Vertinant pagal NEDC metodiką, V6 biturbo variklis 100 km kelio vidutiniškai sunaudoja 8,7 l benzino ir į aplinką išmeta 197 g/ km CO2. Šios reikšmės yra maždaug 17 proc. mažesnės nei pirmtako ir liudija pastebimai išaugusį naujojo variklio energinį efektyvumą. Masinio lengvų lydinių naudojimo dėka 1655 kg sveriantis „RS 5 Coupé“ net 90 kg lengvesnis už pirmtaką. Sumažinta automobilio masė taip pat pastebimai padidina automobilio energinį efektyvumą. 2,9 TFSI V6 biturbo jėgos agregato judesį efektyviai paskirsto sportiškai suderinta 8 laipsnių automatinė „tiptronic“ pavarų dėžė, o ratams jį perduoda „quattro“ nuolatinė ratų pavara. Variklio judesys varančiosioms ašims paskirstomas asimetriškai (santykiu 40:60). Taip užtikrinamas geriausias traukos jėgos ir važiavimo saugumo derinys. Pageidaujantys aštresnių vairavimo pojūčių gali užsisakyti sportinį galinės ašies diferencialą. Papildomai galima užsakyti RS sportinę pakabą su DRC (dinaminės riedėjimo kontrolės) sistema, keramikiniais stabdžiais ir sportiškai suderintu RS vairo stiprintuvu. Standartinėje komplektacijoje esanti „Audi drive select“ sistema suteikia galimybę priderinti esminius automobilio parametrus prie vairavimo stiliaus. Numatyta galimybė rinktis dinaminį, ekonomišką arba komfortišką vairavimo stilių. „Audi RS 5 Coupé“ salone karaliauja juoda spalva. Oda aptrauktos RS sportinės sėdynės ir daugiafunkcinio sportinio vairaračio apvadas papuošti dekoratyvinėmis siūlėmis. Vietoj įprasto analoginio rodmenų skydelio įrengtas „Audi virtual cockpit“ elektroninis rodmenų ekranas. Jame šalia standartinių rodmenų atvaizduojami ir specializuoti, t.y., „lenktyniniai“ parametrai: padangų oro slėgis, variklio sukimo momentas, perkrovos jėga. Pasirinkus mechaninį pavarų perjungimo režimą apie būtinybę perjungti pavaras įspėja specialus indikatorius. Yra keletas šiam modeliui priderintų kėbulo spalvų bei jų derinių. Išskirtinai vien tik „RS 5 Coupé“ modeliui siūloma žalia „Sonoma green metallic“ spalva. Aukštų technologijų galimybės, tokios, kaip, pavyzdžiui, prie lubų tvirtinamas papildomas ekranėlis arba daugiau nei 30 išmanių vairavimo pagalbininkų pastebimai padidina važiavimo saugumą, komfortą ir energinį efektyvumą. Nuo 2010 m. pasaulyje parduota daugiau nei 13000 vnt. pirmosios kartos „Audi RS 5 Coupé“. Naujasis modelis Europos šalių įgaliotąsias atstovybes pasieks 2017 m. birželį. Mūsų šalies rinkoje jis kainuos maždaug 81 tūkst. 500 eurų. „Audi RS 5 DTM“ Kartu su žemiškuoju „RS 5 Coupé“ modeliu, „Audi Sport“ padalinys pristato ir DTM lenktynėms pritaikytą „Audi RS5 Coupé“ versiją. Čia vadovaujantis lenktynių nuostatais ir reikalavimais atlikta daug pakeitimų, pritaikyta daugiau akcentų iš naujosios RS dizainos linijos ir gautas rezultatas – trečiosios kartos „Audi A5 DTM“, visiškai pranokęs pirmtakus. Keturių litrų V8 variklis dabar turi daugiau nei 500 arklio galių, o 2017-tųjų sezoną važiuos su „Hankook“ minkštesnėmis padangomis, leidžiančioms pasiekti geresnių rezultatų. Automobilis sezoną pradės gegužės 5-7 dienomis lenktynėse Hokenhaime. „Audi RS 3 Sportback“ „Audi“ pristato dar vieną RS karūnos brangakmenį Ženevoje – „RS 3 Sportback“. Naujas 2,5 TFSI penkių cilindrų variklis su 294kW (400 AG) galios užtaisu, pasiekiantis 480 Nm sukimo momentą. Šis modelis pasižymi ir puikiomis valdymo savybėmis, ypač kai procesą palengvina elektroninė stabilumo kontrolės sistema (ESC) ir sportinis jos režimas, specialiai subalansuotas RS modeliui. Sportiškasis kompaktinis modelis užtruks tik 4,1 sekundes pasiekti 100 km/val. „Audi SQ5 TFSI“ Vos tik pristatytas Detroito parodoje, „Audi SQ5“ modelis jau pasiruošęs savo premjerai Ženevoje. Galingiausias Q5 modelis jėgų semsis iš trijų litrų V6 variklio, generuojančio 260 kW (354AG) galią. 100km/val. greitis bus pasiektas per 5,4 sekundes, o aštuonių pavarų „Tiptronic“ paskirstys galią į visus keturis varančiuosius ratus. „Audi SQ5“ pasižymės S modelių linijos akcentais: sportinėmis sėdynėmis, LED priekiniais žibintais, 20 colių dydžio dvigubų penkių stipinų žvaigždės formos lengvo lydinio ratlankiais. „Audi A5 Sportback g-tron“ Remiantis „A3 Sportback g-tron“ ir „A4 Avant g-tron“ sėkme, „Audi A5 Sportback g-tron“ yra trečiasis modelis, galintis važiuoti naudodamas natūralias suslėgtas dujas. 2,0 darbinio tūrio TFSI variklis siūlo 125kw (170 AG) galią. Dujų talpykla išsiskiria savo labai mažu svoriu (19 kilogramų). Vienu užpildymu galima nuvažiuoti iki 500 kilometrų važiuojant tik suslėgtomis dujomis, o į pagalbą pasitelkus 25 litrų benzino baką, įveikiami ir 950 kilometrų. „G-tron“ gamos modeliai yra ne tik pigesnio kuro alternatyvos, bet ir švarūs modeliai. „New European Driving Cycle“ (NEDC) testavimų metu nustatyta, kad „A5 Sportback g-tron“ su „S tronic“ transmisija vartoja tik 3.8 kilogramo suslėgtų dujų šimtui kilometrų. CO2 emisijos atitikmuo būtų 100 gramų kilometrui. Tai suteikė „Audi“ galimybę tapti pirmuoju „premium“ automobilių gamintoju B segmente, siūlančiu benzininius variklius su žemesne CO2 emisija nei dyzelinių variklių atitikmens. Lyginant su standartiniais benzininiais varikliais, „g-tron“ yra ekonomiškesnis ir planetai draugiškesnis pasirinkimas.