1 mitas. Universali alyva kokybe nusileidžia sezoniniams produktams Daugelis vairuotojų yra girdėję, kad žiemą geriau rinktis skystesnę alyvą, kuri palengvina variklio darbą esant žemai temperatūrai. Tuo tarpu vasarą rekomenduojama pilti kiek klampesnę alyvą, kad aukštoje temperatūroje ji netaptų pernelyg skysta. Visgi E. Šimoniūtis teigia, kad specialios vasarinės ar žieminės alyvos pirkti nereikia, nes universalios unisezoninės alyvos yra tokios pat kokybiškos. Populiariausios yra 10W40 5W40 ir 5W30 klampos klasės alyvos, kurios pritaikytos tiek žemai, tiek itin aukštai vasaros temperatūrai, sako specialistas. Be abejo, 10W40 alyva bus tirštesnė nei 5W40, tačiau nereiktų baimintis, kad tirštesnė alyva apsunkins variklio darbą žiemą – kokybiški tepalai nesudarys didesnių rūpesčių. Pavyzdžiui, „Kuttenkeuler Galaxis Extra 10W40“ alyvos dinaminis klampumas esant -25 laipsnių yra 6700 MPas, o to pilnai pakanka lietuviško klimato sąlygoms. 2 mitas. Geriau rinktis mažesnio klampumo alyvą Gausu informacijos, kad mažesnio klampumo alyva sumažina trintį tarp variklio detalių, lengviau patenka pro įvairius plyšius ir sutepa visas mechanizmo detales, taip palengvindama variklio darbą. Mitas, jog geriau rinktis skystesnę alyvą, nes pernelyg taki alyva gali nesudaryti reikiamo spaudimo. „Dažnu atveju, jei variklis nuvažiavęs didesnį kiekį kilometrų (400 tūkst. km) rekomenduojama pasirinkti truputį tirštesnę alyvą (pavyzdžiui, vietoje 0W40, naudoti 5w40). „Renkantis alyvą parduotuvėje, neužtenka pažvelgti į alyvos etiketę. Jau praeityje laikai, kai buvo tik kelios klasės. Šiandien yra kur kas daugiau niuansų. Reikėtų atkreipti dėmesį ne vien į aprobacijas, API (Amerikos naftos instituto), bet ir ACEA (Europos automobilių gamintojų asociacijos) žymėjimą lengviesiems automobiliams su benzininiais ir dyzeliniais varikliais (A ir B ženklinimas). Automobiliams, turintiems specifines dujų šalinimo sistemas (DPF ir TWC), skirtos alyvos sudėtyje yra ribojamas sieros, pelenų ir fosforo kiekis (C ženklinimas su skirtingomis savybėmis). Todėl visada rekomenduoju pasikonsultuoti su specialistu, kokia alyva tinkamiausia konkretaus automobilio varikliui“, – sako E. Šimoniūtis. 3 mitas. Neverta pirkti brangių produktų, nes visos alyvos yra vienodos Tas pačias tarptautines specifikacijas turinčios alyvos savo savybėmis gali būti labai skirtingos: pasižymėti itin aukšta kokybe, ar vos atitikti standartus. Kainai dažniausiai įtakos turi gamintojo kokybės kontrolės sistema bei modernių technologijų pritaikymas. Visgi brangesnė alyva neapdraudžia, kad su ta pačia alyva pravažiuosite ilgesnį kelią ar kad jūsų automobilio variklis bus apsaugotas šimtu procentų. Pasak specialisto E. Šimoniūčio, aukštos klasės alyvos kūrėjai neatskleidžia gamybos technologijų, tad gamyklos, naudojančios senesnės kartos priedus, į rinką išleidžia pigesnius produktus. Rinkoje pasirodo ir falsifikatų. Perkant alyvą, reiktų pasidomėti gamintojo istorija, ar tai nėra kelių metų kompanija, sukurta tik siekianti momentinio pelno. Tai galima nesunkiai pasitikrinti interneto pagalba. 4 mitas. Negalima maišyti skirtingų gamintojų alyvos Maišyti skirtingų gamintojų alyvą galima, tačiau labai svarbu, kad maišomų alyvų specifikacijos būtų suderintos. Įpylus prastesnės kokybės ar kitokios klasifikacijos alyvos, stipriai rizikuojama netekti tinkamos variklio apsaugos, nors didelių momentinių pokyčių ir nepajusite. 5 mitas. Papildomi priedai užtikrina didesnę apsaugą Jei susižavėjote specialių alyvos priedų charakteristikomis ir manote, kad „sviestu košės nepagadinsi“, klystate. Daugelis tokių priemaišų, gali netgi pabloginti esančios alyvos darbą. „Siekdami užtikrinti kokybišką apsaugą, daugelis kitų gamintojų, naudoja specialius priedus. Šios alyvos, iki išleidžiant jas į gamybą, daug laiko testuojamos, kad būtų idealiai subalansuota bazinės alyvos bei visų priedų kompozicija. Niekas negali užtikrinti, kaip sureaguos įvairios cheminės medžiagos tarpusavyje, tad supiltos alyvos kokybę galima ir sugadinti, – sako specialistas. – „Be abejo, jeigu variklis „arti mirties“, priedai, tokie kaip „medus“, laikinai padėtų, bet tai kraštutinumas ir jis iš esmės problemos neišsprendžia.“ 6 mitas. Visuose automobiliuose alyvos keitimo intervalas yra vienodas Alyvos keitimo intervalus nustato gamintojai, tad labai svarbu jų laikytis. Visgi jei važinėjate mieste, variklio alyvą rekomenduojama keisti dažniau, nei važiuojant užmiesčio keliais. Štai lenktyniniams automobiliams alyva keičiama prieš kiekvienas varžybas. „Varžybų metu dėl didelių variklio apkrovų bei temperatūros skirtumų alyva dirba trigubai didesnį darbą, todėl alyvą keičiame prieš kiekvienas varžybas, kad palengvintume varikliui darbą ir užtikrintume tinkamą tepimą“, – sako lenktynininkas G. Firantas. Kai kurie gamintojai siūlo įsigyti brangią sintetinę alyvą „long-life“, teigdami, kad su ja važiuosite kur kas ilgiau. Visgi specialistai tokią alyvą pilti į automobilį pataria tik tuo atveju, jei rekomenduoja gamintojas.