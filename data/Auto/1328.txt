Visai prieš pat „Semi“ ir „Roadster“ pristatymą, Elonas Muskas visus patikino, kad blogiausia jau yra praeityje ir kad „Model 3“ gamyba netrukus turėtų įsibėgėti. Jis teigė, kad yra 100 proc, įsitikinęs, jog iki kitų metų pabaigos kiekvieną savaitę pro „Tesla“ fabriko vartus išriedės po 10 tūkst. automobilių „Model 3“. Kad sustiprintų savo pažadą, E. Muskas greitai parodė pasauliui, ką pastaraisiais metais kepė jo bendrovė. Mažesnysis svečias „Roadster“ kaustė visų dėmesį, bet tai nereiškia, kad „Semi“ irgi negalėjo pasimėgauti dėmesio centru, juo labiau, kad jo specifikacijų lapas buvo daugeliu mylių geresnis, negu visi tikėjosi, rašo autoevolution.com. Dabar mes sužinojome, kodėl „Tesla“ darė viską, kad nuvažiuojamą „Semi“ atstumą padidintų iki 500 mylių (maždaug 800 km). Pristatymo metu E. Muskas kalbėjo apie šio sunkvežimio sugebėjimus pristatyti krovinį į vietą už 250 mylių ir grįžti atgal, naudojant vieno įkrovimo energiją. Tai, jo teigimu, atspindi 80 proc. Atvejų realiame pasaulyje. Tačiau realiai tai atspindi 100 proc. pačios „Tesla“ dabartinių poreikių, nes jos gamyklą Frimonte ir fabriką „Gigafactory“ kaip tik skiria 258 mylios (maždaug 415 km). „Tesla“ sunkvežimių programos viceprezidentas Jerome`as Guillenas patvirtino, kad jų bendrovė bus nuosavų „Semi“ klientė ir šiais elektriniais sunkvežimiais sujungs savo gamyklas vakarinėje JAV dalyje. „Tesla“ bus pati pirmoji šių sunkvežimių klientė, – teigė jis per kasmetinę Transporto ir logistikos konferenciją Olandijoje. – Savo pačių sunkvežimiais mes vežiosime krovinius JAV tarp atskirų gamyklų. Kalifornijoje turime surinkimo gamyklą, o Nevadoje – „Gigafactory“, taigi šie sunkvežimiai vežios krovinius tarp jų.“ Tai ne tik sumažins „Tesla“ išlaidas logistikai, bet ir padės bendrovei įgyvendinti savo pažadą visoje gamybos grandinėje išvengti iškastinio kuro pėdsakų. Kol kas ji negali tuo pasigirti, nes net milžiniškos saulės baterijos, sumontuotos ant „Gigafactory“ stogo, negali parūpinti viso reikalingo elektros kiekio, taigi fabrikui vis dar tenka naudotis elektros tinklais. Tačiau elektriniai sunkvežimiai padės žengti vieną žingsnį šio tikslo link.