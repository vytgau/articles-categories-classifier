„Ford“ yra pirmasis pasaulyje gamintojas automobilių surinkimo linijoje dirbantiems specialistams suteikiantis galimybę naudoti tokius kostiumus. „Darbas surinkimo linijoje reikalauja specifinių žinių, sugebėjimų ir fizinės ištvermės. Tik iš pirmo žvilgsnio egzoskeleto kostiumai gali atrodyti kaip kažkas fantastiško. Praktikoje jau spėjome įsitikinti, kad jie yra itin naudingi – mažina darbuotojų stresą bei palengvina fizinės jėgos reikalaujančių užduočių atlikimą“, – sako „Ford of Europe“ gamybos padalinio viceprezidentas Dale'as Wishnousky'is. „Geležinį žmogų“ primenantys kostiumai yra gaminami iš lengvo ir itin tvirto titano lydinio bei anglies pluošto. „Ford“ surinkimo linijos darbuotojams jie padeda pakelti didelius svorius: įtaisų konstrukcija suteikia papildomą atramą dėvinčiojo pečiams ir nugarai bei perkelia krovinio svorį į klubų sritį. Kostiumai ne tik apsaugo nuo traumų, bet ir gerokai sumažina psichologinį ir fizinį stresą, patiriamą atliekant daug pasikartojančių judesių.  „Ford“ duomenimis, Europoje 61 proc. nelaimingų atsitikimų darbe yra susiję su raumenų ir kaulų traumomis. Vien Vokietijoje tokio tipo traumos kasmet lemia maždaug 16 milijardų eurų mažesnį bendrąjį vidaus produktą. Tikimasi, kad kostiumai leis sumažinti traumų riziką bei padės pagerinti traumas patyrusių žmonių gyvenimo kokybę. Panašius specialius kostiumus jau yra išbandžiusios ir kitos „Ford“ automobilių gamyklos, tačiau Valensijoje (Ispanija) esanti „Ford“ automobilių surinkimo linija, kurioje surenkami „Kuga“, „S-Max“ bei „Transit Connect“ modeliai, yra pirmoji, kurioje egzoskeletų technologijos yra visiškai integruotos į gamybos procesą. Kostiumus šioje „Ford“ gamykloje jau naudoja 100 darbuotojų. 