Drauge su kitąmet debiutuojančiu „Audi e-tron“ elektromobiliu po metų pasirodys ir naujasis „Audi e-tron Sportback“, kuris dar labiau sustiprins gamintojo pozicijas šiame perspektyviame ateities automobilių segmente. „Nusprendę pradėti „Audi e-tron Sportback“ gamybą, mes patvirtinome, kad „Audi“ itin rimtai vertina elektromobilumą. Be to, antrasis vien tik elektra varomas modelis optimizuos mūsų gamybos pajėgumus Briuselio gamykloje Belgijoje“, – pabrėžė profesorius dr. Hubertas Waltlas, „Audi AG“ Gamybos ir logistikos padalinio valdybos narys. Platforma naujam elektromobiliui taps koncepcinė „Audi e-tron Sportback“ versija, šiemet pristatyta Šanchajaus automobilių parodoje. Šis praktiškas koncepcinis modelis yra keturių durelių „Gran Turismo“ klasės automobilis su 320 kilovatų elektros pavara. Šiame kupė išvaizdos automobilyje tradiciniai „Audi“ apdailos elementai papildyti efektingais akcentais, o elektros pavara yra pritaikyta automobilio platformai.