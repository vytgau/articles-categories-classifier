Greičiausi sekmadienį Dakaro ralio automobilių įskaitoje buvo Stephane‘as Peterhanselis su Jeanu-Paulu Cottret, 498 km įveikę per 5 val. 15 min. 18 sek., V. Žala su S. Jurgelėnu nuo jų atsiliko 41 min. 36 sek. Bendroje įskaitoje „Agrorodeo“ ekipažas užima 13-ą vietą. Viso sekmadienį automobilių ekipažams reikėjo įveikti 585 kilometrų kelią iš Ujūnio į Tupisą (498 km greičio ruožas ir 87 km pervažiavimas), kur jų permirkusiame bivuake laukė mechanikai ir kiti komandų nariai. Šį greičio ruožą pradėjo 56 automobilių ekipažai – kiek daugiau nei pusė visų, startavusių 2018-ųjų Dakaro ralyje Peru. Didžiąją dalį aštuntojo greičio ruožo sudarė klasikinio ralio tipo keliai, tačiau lenktynininkams teko prisiminti ir važiavimą visiška bekele bei kopomis. „Labai ilgas greičio ruožas. Pradžioje viskas ėjosi kaip iš pypkės, smarkiai nerizikavom. Bet vėliau nejučiomis įsivėliau į lenktynes su kitu ekipažu ir prapyliau ratą. Teko stoti ir keisti. Nusimontavęs ratas buvo stipriai įkaitęs, teko išpilti nemažai vandens, kol atvėso – tą daryti būtina, nes kitu atveju jis gali užsidegti. Tačiau geriausia naujiena šiandien – atšauktas rytojaus greičio ruožas, tad turėsime papildomą poilsio dieną! Judame į Argentiną!“, – po finišo sužinojęs naujieną apie atšauktą greičio ruožą, džiaugėsi V. Žala. Dėl oro sąlygų devintasis greičio ruožas, turėjęs vykti pirmadienį iš Tupisos Bolivijoje į Saltą Argentinoje, yra atšauktas – kai kurios jo vietos yra patvinusios ir nepravažiuojamos. Automobilių įskaitoje besivaržantys lietuviškų komandų ekipažai finišavo „Top 20“. Benediktas Vanagas su Sebastianu Rozwadowskiu užėmė 14-ą vietą (bendroje įskaitoje, preliminariais duomenimis, yra 33-i), Antanas Juknevičius su Dariumi Vaičiuliu – 18-ą (bendroje įskaitoje – 16-i). Motociklininkas Balys Bardauskas aštunto greičio ruožo finišą pasiekė 93-ioje vietoje, o bendroje įskaitoje užima 91-ą poziciją.  Antradienį Dakaro dalyvių laukia dešimtas etapas iš Saltos į Beleną: jame numatytas 373 km greičio ruožas ir 424 km pervažiavimas. Čia lenktynininkams teks prisiminti važiavimą per kopas, nes 75 proc. visos greičio ruožo dangos sudarys smėlis.