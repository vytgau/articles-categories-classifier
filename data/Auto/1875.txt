Tai paaiškėjo po penktadienio pavakarę pasibaigusių kvalifikacinių varžybų ir jas vainikavusių TOP 5 lenktynių. Atrankos varžybų laimėtoja greičiausiąjį 3170 metrų ilgio „auto24ring“ trasos ratą nuvažiavo per 1 min.15, 293 sek. (Marius Slaboševičius, jo vidutinis greitis 151,568 km/val.) ir 2,431 sek. pranoko nugalėtojams bandžiusius pasipriešinti „Rotoma Racing“ sportininkus. „Atrankos varžybų negalėčiau pavadinti netikėtomis, - lenktynių spaudos centrui, viešųjų ryšių agentūrai „Visus Bonus“ sakė antrąjį rezultatą TOP 5 pasiekęs „Rotoma Racing“ lenktynininkas Dainius Matijošaitis. – Varžovų kovinis ginklas, su kuriuo teko susipažinti iš arčiau – gerokai pranašesnis, todėl savo pasiektą rezultatą laikau nedarančiu gėdos ir juo esu visai patenkintas.“  Iš trečiosios pozicijos, kurią ekipai užtikrino Dainius Kablys, „1000 km Pärnu powered by Hankook“ lenktynes pradės „Igorio lankai“, iš ketvirtosios – „Juta-Bauer Rally Team“, o iš penktosios – „Sparti reklama- PF Kekava Racing Team“ komanda. „Mūsų BMW M3 vairą atrankos lenktynėse patikėjome labiausiai patyrusiam Ramūnui Čapkauskui, - sakė „Juta-Bauer Rally Team“ komandos vadovas Haris Aleksandravičius. – Jo pasiektu rezultatu esame patenkinti. Ypač turėdami omenyje, kad pagrindinė kova, kur jau nebeliks ko taupyti, laukia šeštadienį.“ TOP 5 laimėtojus iškart po jų vykusioje spaudos konferencijoje pasveikino ir įteikė jiems lenktynių trofėjų varžybų pagrindinis organizatorius Darius Jonušis. Kvalifikacinių varžybų nugalėtojai laimėjo ir prieš atrankos varžybas nuo pat ryto vykusias visas tris treniruotes. „Skuba Racing Team“ komandos garbę ginantys Karolis Šikšnelis, Džiugas Tovilavičius ir M. Slaboševičius vieno rato įveikimo kartelę palaipsniui kėlė nuo 1 min. 26,874 sek. (D. Tovilavičius) iki 1 min. 19,986 sek. (M. Slaboševičius) bei iki rekordinių per visas treniruotes 1 min. 16,392 sek. (vėl D. Tovilavičius). Jis su ekipos „BMW M3 V8 BigDaddy“ vieną trasos ratą apsuko vidutiniu 149,387 km/val. greičiu, o TOP 5 komanda važiavo dar greičiau. Kol vieni lenktynininkai „auto24ring“ trasoje ieškojo geriausiųjų trajektorijų, nesnaudė komandų mechanikai ir laisvi sportininkai, dalyvavę jungtiniame mechanikų ir lenktynininkų 1000 metrų bėgime. Itin atkakli kova virė tarp vairuotojų, o nugalėtojui išaiškinti prireikė net foto finišo. Pripažinta, kad pirmas visgi buvo „Gera dovana – CargoWin.eu“ lenktynininkas Martynas Čiuželis, akimirka pranokęs kolegą iš „Juta-Bauer Rally Team“ R. Čapkauską. Mechanikų grupėje pergalę šventė „Skuba Racing Team“ atstovas Justas Chadasevičius, trečiąją vietą analogiškose lenktynėse Palangoje iškeitęs į pirmąją Parnu.