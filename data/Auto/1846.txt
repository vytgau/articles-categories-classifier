70-metis verslininkas pranešė, kad jau pustrečių metų dirbama prie projekto, kuris, kaip jis tikisi, padės kovoti su oro tarša. „Bendrovė „Dyson“ jau pradėjo kurti elektromobilį, kurį ketinama rinkai pristatyti iki 2020 metų, – darbuotojams skirtame elektroniniame laiške sakė jis. – Prie šio projekto jau dirba daugiau nei 400 žmonių ir mes nuolat įdarbiname naujų žmonių. Esu pasirengęs investuoti į šį projektą 2 mlrd. svarų sterlingų.“ Projekto detalės yra įslaptintos. Tačiau J. Dysonas atskleidė, kad kiekviena dalis bus suprojektuota pačios kompanijos. Be to, kaip jis sakė, pusė investicijų skirta baterijos, o kita pusė – pačio elektromobilio kūrimui. „Dyson“ daugiausia garsėja savo ciklininiais dulkių siurbliais, tačiau šiuo metu bendrovė turi daugiau nei 10 tūkst. patentų ir taip pat gamina plaukų džiovintuvus, įvairius šildytuvus ir apšvietimo prekes.