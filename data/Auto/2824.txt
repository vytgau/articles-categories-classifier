Vidurio Lietuvos šio rajono žmonėms, kartu ir miesto svečiams, Joninių šventę praturtins nekasdienis reginys, nes tiek antikvarinės, nagingų meistrų antrajai jaunystei prikeltos autotechnikos, kiek Joninių šeštadienį jos riedės Jonų respublikos miestelių gatvėmis ir rajono keliais, dar nėra regėję nei jonaviškiai, nei ta proga juos lankysiantys svečiai. „Džiaugiuosi, kad šiemetinį istorinių automobilių ir motociklų sezoną lemta pradėti būtent Jonų respublikoje ir tikiuosi, jog šis mūsų akordas tik papildys bei paįvairins čia išmoningai švenčiamas Jonines, - sako žygį rengiančios VšĮ „Saugus ratas“ vadovas Valdas Juozas Vilūnas. – Tikiu, kad senovinę techniką mylintys, ja besižavintys jonaviškiai svetingai sutiks automobilizmo klasikos puoselėtojus ir deramai įvertins jų triūsą garažuose suteikiant tai technikai antrąjį kvėpavimą.“ Kaip jau įprasta šio rengėjo organizuojamuose žygiuose, tai nebus greitų sekundžių vaikymasis su išpuoselėta antikvarine technika. Veikiau atvirkščiai, daug užduočių siūlo detalesnę pažintį su istorinėmis bei gražiausiomis rajono vietovėmis. Kaip pastebėjo anksčiausiai užsiregistravę ralio dalyviai, iš kurio dar žygio sugrįžęs galėtum nemeluodamas pasigirti draugams ar namiškiams, jog vienu ypu aplankei ir Londoną, ir Paryžių, pabuvojai ir Venecijoje, ir Šveicarijoje?  Tuo Jonų respublika išties unikali, nes jokiame kitame Lietuvos kampelyje nerasi tokių skambių, daugeliui nostalgiją keliančių kaimų ir gyvenviečių vardų. Kodėl jie čia atsirado, kuo didžiuojasi ne tik taip prabangiai pavadintų vietovių gyventojai – ieškant atsakymų į šiuos ir panašius klausimus teks pasukti galvą ir žygio dalyviams, privalantiems turėti fotografuojantį įrenginį, padėsiantį ne tik įspūdžius įamžinti, bet ir užduotis atlikti. Startas istorinės technikos raliui bus duotas birželio 24 d., 10.30 val. Jonavos centre, Santarvės aikštėje, priešais savivaldybę. Tačiau kurlink iš čia pasuks senutėlių automobilių karavanas, organizatoriai neišduoda, tačiau neslepia, jog žygeivių tądien laukia 133,4 km (pagal GPS Magelan eXplorist 510“) maršrutas. Kaip ir dera pagarbos nusipelnančiai technikai, jos vairuotojai 131 km įveiks asfalto keliais ir tik 2,4 km – žvyro. Ralio dalyviai detalų maršrutą ras kelio knygose, kurias gaus tik prieš pat startą. Tačiau renginio organizatoriai neslepia, jog bene ilgiausia stotelė visų dalyvių laukia Rukloje, kurioje dabar dislokuota NATO priešakinių pajėgų bataliono kovinė grupė Baltijos šalių gynybai ir kuriai vadovauja didžiausią karių skaičių skyrusi Vokietija. Misijoje dalyvaujantys Vokietijos ir kitų šalių kariai Rukloje apžiūrės žygio dalyvių techniką, pabendraus su jos mylėtojais ir restauratoriais, o žygeiviai susipažins su NATO technika, išbandys specialiąsias rungtis, kurias padėjo parengti pats pulkininkas leitenantas Eugenijus Lastauskas, o draugiškas karių ir civilių bendravimas baigsis bendra kareiviškos košės degustacija. Jei košės iš vieno katilo ragavimas žygio dalyvių įskaitiniais taškais nepraturtins, tai slalomo varžybos Jonavos mero Eugenijaus Sabučio taurei laimėti – tikrai. Tai bus svarbi, viena iš nedaugelio grynai sportinių rungčių, neskaitant tikslaus pravažiavimo, tikslaus atvykimo į laiko kontrolės punktus ir kitų, kokių gausu šeimų slalomuose ir panašiose varžybose. „Labai apsidžiaugiau išgirdusi apie susibūrimą Jonavoje, - sako viena aktyviausių tokių žygių dalyvių vilnietė Regina Čebatorienė. – Gerbiu šių ralių organizatorius, kurių renginiai – vieni iš nedaugelio, padedančių giliau susipažinti su mūsų Lietuva, jos miestais ir kaimais, kurių pravažiuodamas nė nepastebėtum, juolab nesužinotum tiek daug įdomaus. Jie paperka ir dėl vyraujančios išskirtinės atmosferos, puikios organizacijos ir prieinamumo kiekvienam.“ Petras ir Regina Čebatoriai – vieni vyriausių žygeivių, kurių amžiaus suma jau perkopė 140. „Tačiau, kaip toje dainoje, mūsų metai – mūsų turtas“, - sako Regina, džiaugdamasi kartu vyru vėl galėsiantys keliauti ir stebinti praeivius įspūdingai ilgu ir žvilgančiu, lyginant su kitais automobiliais, tikru jaunuoliu, 1993 m gamybos „Cadillac Fleetwood“. Ralyje Jonavos keliais debiutuos dar vienas įspūdingas „kelių laivas“, 1985 m. gamybos „Masserati Biturbo 420“, kurį vairuos vilnietis Andrius Želvys, o kelmiškiai Egidijus Butkevičius su Justinu Andrijausku demostruos bemaž tokio pat amžiaus, kultiniu automobiliu laikytą „Audi Coupe“. Šįkart kauniečiai Jurgis ir Rita Jarašiūnai iš „Porsche“ persėdo į irgi nemažiau patrauklų „Volkswagen Kaefer“, o trakiškiai Arvydas ir Antas Keršuliai Jonų respublikoje parodys 1976 m. laidos „Ford Mustang“. Vilniečiai tėvas ir sūnus Jurijai Gerasimovičiai atriedės su įspūdingu „Mercedes Benz Cabrio 500 SL“. Daugelis vyresniojo amžiaus žmonių neslepia nostalgijos jaunystės technikai, kuri pirmoji pasirodė jų garaže, su kuria patirta daug malonių atradimų, su kuria galbūt neišvengta ir pirmųjų nesėkmių... Nuo kai kurių tokių eksponatų ir dabar nelengva atplėšti akis. Pirmiausia, ko gero, nuo kol kas seniausio iš jau užsiregistravusių, 1968 metų laidos Andrejaus ir Viačeslavo Trusovų „ZAZ 966“, restauruoto nepakeičiant nė vieno originalaus varžtelio... Arba aštuoneriais metais jaunesnio, Biržų senovinės technikos klubo „Ekipažas“ prezidento Voldemaro Aišporo „VAZ 2101“, o gal jauniausio tarp senolių, 1985 m. pagaminto vilniečių Edvino ir Gyčio Šepšinskų „VAZ 2107“. Kadangi ralio dalyviai ne tik grožėsis rajono įžymybėmis, bet ir varžysis, nugalėtojų ir prizininkų laukia solidūs prizai. Ralio laimėtojas džiaugsis naujausių „Bridgestone“ padangų komplektu, o prizininkai be taurių ir diplomų išsiveš ir specialiai istorinei technikai pritaikytos „Liqui-Moly“ alyvos. O renginio organizatoriai specialią dovaną paruošė varduvininkams - Jonams, Jonėms bei Janinoms, kuruos atleidžia nuo starto mokesčio.