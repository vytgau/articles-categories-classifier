Jūs žinote šią labai svarbią detale. Tepalų lygio matuoklis yra ilgas, lankstus metalinis strypelis, padedantis greitai patikrinti tepalų lygį ir kokybę. Patys kruopščiausi vairuotojai tepalų lygį tikrina bent kartą per mėnesį, o senesnių automobilių savininkams tai tenka daryti ir kur kas dažniau. „Tesla Model 3“ neturi vidaus degimo variklio, kurį reikėtų tepti. Tai viena iš priežasčių, kodėl elektromobilius yra lengviau prižiūrėti. Visgi, internete pasklido „Tesla Model 3“ priežiūros įrankių sąrašas, kuriame yra ir tepalų lygio matavimo strypelis. Nors „Tesla Model 3“ neturi tokios aušinimo ir tepimo sistemos kaip automobiliai su vidaus degimo varikliais, jis alyvą vis tiek naudoja. Reikia sutepti krumpliaračius, esančius automobilio varymo mechanizme. Kuomet metalas trinasi į metalą, jis kaista ir dyla. Tinkamas tepimas gali gerokai prailginti krumpliaračių ir guolių gyvavimo laiką. Visgi, kad ir kokia gera sistema būtų, tepalų lygis su laiku mažėja. Ypač, jei sistema praranda sandarumą. Taigi, kartas nuo karto „Model 3“ prižiūrintys mechanikai turės pasinaudoti tepalų lygio matuokliu, kad įsitikintų tepalų švarumu ir lygiu. Įdomu tai, kad šis įrankis paminėtas tik „Tesla Model 3“ priežiūros sąraše. Gali būti, kad brangesni „Model S“ ir „Model X“ naudoja elektroninę tepalų lygio nustatymo įrangą. Iš tikrųjų, žmonės stebisi ir tuo, kad „Model 3“ reikalingas toks įrankis. „Tesla“ garsėja pakankamai netradiciniais sprendimais, robotizuotomis durimis, išmaniosiomis elektronikos sistemomis, tačiau šiuo atveju buvo pasirinktas labai paprastas sprendimas. Mechaninius tepalų lygio matuoklius turi net ne visi nauji automobiliai su vidaus degimo varikliais. Visgi, toks paprastas komponentas tiesiog niekada nesuges, priešingai nei elektroninės priemonės. Todėl galbūt tokį „Tesla“ pasirinkimą reikėtų sveikinti. Kita vertus, automobilio savininkai šio įrankio tikriausiai taip niekada ir nepanaudos, nes jis bus prieinamas tik automobilių servisams. Tai, kad daugelio priežiūros ir remonto darbų negalima atlikti patiems yra didelis elektromobilių minusas, tačiau dauguma vairuotojų tuo ir taip nesidomi.