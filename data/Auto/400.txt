Verdiktą paskelbė komisija, susidedanti iš 18 narių, tarp kurių šiemet buvo ir pasaulinio garso nepriklausomi automobilių dizaineriai. „Šis laimėjimas – tai dvigubas džiaugsmas ir dvigubas mūsų komandos įvertinimas. „Vision“ kupė išreiškia giliausią Japonijos estetikos esmę. Šio prototipo nešamą dizaino kalbą naujuose „Mazda“ automobiliuose įkūnysime jau 2019 metais“, – žadėjo Ikuo Maeda, „Mazda“ vykdantysis direktorius, atsakingas už dizainą ir prekės ženklą. „Mazda“ ateities dizaino viziją įkūnijantis „Vision Coupe“ pristatytas praėjusių metų rudenį Tokijo parodoje. „Mazda“ KODO – Soul of Motion“ dizaino kalbai atstovaujantis prototipas pasižymi japonišku minimalizmu ir vizualiai įgimtu greičio pojūčiu. Derindamas aptakias ketverių durų automobilio proporcijas su kupė automobiliui būdinga nuožulnia salono galine dalimi, „Vision Coupe“ atspindi dinamiškumą ir galingo sportinio automobilio jėgą. Japoniška filosofija ir stilistinė harmonija aiškiai matoma tiek automobilio išorėje, tiek viduje. „Vision Coupe“ interjeras sukurtas pagal japonišką „ma“ (liet. k. „erdvės“) filosofiją, būdingą tradicinei „tekančios saulės šalies“ architektūrai, kuriančiai trijų dimensijų teikiamo gylio įspūdį. „Vision Coupe“ pavadinimas yra skirtas pagerbti „Mazda“ kupė dizaino tradiciją, kuriai pradžią davė tokie modeliai kaip pirmasis koncerno keleivinis automobilis „Mazda R360“ bei „Mazda Luce Rotary“, dar žinomas kaip „Mazda R130“. 