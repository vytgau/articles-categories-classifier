Praėjusiais metais šalyje surengtos varžybos į Vilkyčius sutraukė stipriausius Europos autokroso čempionato dalyvius, tad susirinkusiems žiūrovams tikrai nebuvo kada nuobodžiauti. Trasoje buvo galima išvysti ne tik kėbulinius automobilius, bet ir bagių lenktynes. Į Vilkyčių trasą gausiai susirinkę autokroso aistruoliai stebėjo bekompromisę kovą, šaltų nervų iš pilotų reikalaujančius lenkimus, nemažai kontaktų bei keletą virtimų. Šiemet Europos autokroso čempionato etapas taip pat žada būti intriguojantis, kadangi čia vėl susirinks pajėgiausi Europos autokroso lenktynininkai. Sezono pradžia, kuomet visiems svarbūs įskaitiniai taškai, nepriekaištinga trasa ir pavyzdinė organizacija – tai sudėtinės dalys, kurios būtinos geram renginiui. „Jau pasirašėme sutartį su Tarptautine automobilių sporto federacija. Įsipareigojome įgyvendinti visus reikalavimus, kuriuos jie kelia. Tai apibrėžia ir FIA komisarų darbo aplinką, ir pačių dalyvių sąlygas varžybų metu. Visas sąlygas įvykdysime, nes turime tam patirties ir žinome, ko reikia visapusiškai kokybiškoms varžyboms“, – sakė ASK „Vilkyčiai“ klubo prezidentas Kazimieras Gudžiūnas.  Automobilių krosui neabejingi ir birželio 2-4 dienomis planuojantys Vilkyčiuose apsilankyti žiūrovai jau netrukus galės įsigyti išankstinius bilietus. Prekyba jais internetu prasidės jau balandžio 3-ią dieną. Tie, kurie bilietų pirkti neskubės, juos galės įsigyti ir prie trasos. „Pirmą dieną bilietai bus pigesni – nuo 10 iki 15 eurų. Sekmadienį, kai vyks finalai, jie kainuos nuo 15 iki 20 eurų. Perkant bilietus iškart abiem dienoms, bus taikoma nuolaida. Juos pardavinėsime „Bilietai.lt“ platformoje, o taip pat ir renginio dienomis prie trasos. Daug dėmesio skiriame atvyksiančių aistruolių patogumui. Žiūrovų lauks dar viena papildoma, apie 150 žmonių talpinanti tribūna, taip pat užtikrinsime maitinimą. Beje, sekmadienį, per ilgąją petrauką žiūrovai turės galimybę valandą laiko praleisti dalyvių parke ir iš arti pasižiūrėti į greičiausius Europos autokroso automobilius, stebėti mechanikų darbą ar užkalbinti mėgstamą lenktynininką“, – teigė K. Gudžiūnas.