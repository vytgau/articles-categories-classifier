„Jei transporto priemonė stovi garaže ar nuo vėjo, sniego ir šalčio saugančioje pastogėje, ji gali tapti jaukiais namais graužikams. Peles ir žiurkes vilioja šilta, nuo plėšrūnų ir šalčio sauganti vieta po variklio dangčiu. Apsigyvenusios automobilyje jos randa arba prasigraužia kelius į saloną, kur gali rasti maisto: ant sėdynių pribarstytų sausainių ar bandelių trupinių, vaisių graužtukų ir kt. Jei automobilis eksploatuojamas kasdien, tai taps laikina graužikų slėptuve, tačiau net ir per trumpą laiką aštriadančiai gali pridaryti žalos – tris procentus savo laiko pelė skiria graužimui“, – pasakoja biologas Liutauras Grigaliūnas. Kyla gaisro pavojus Statistika rodo, kad 2016 metais Lietuvoje kilo virš 10 tūkst. gaisrų, 11,5 proc. iš jų – transporto priemonėse. Skaičiuojama, kad per 7 minutes ugnis automobilį sugadina nepataisomai, nepraėjus nei 5 minutėms užsidega kiti, šalia automobilio esantys objektai. Ne kartą dėl garažuose apsigyvenusių pelių ar žiurkių degė ten paliktos ir senos, ir naujos transporto priemonės: pelės pragraužė automobilio elektros instaliacijos laidus, įvyko trumpas sujungimas, kilo gaisras. Graužikai į automobilius patenka per tarpus, esančius prie pedalų, vairo kolonėlių, per paliktas praviras duris, langus, oro kondicionavimo sistemas ir kt. „Šį mėnesį vykome ne į vieną sodybą, kurių gyventojai skundėsi dėl graužikų sukeltos žalos transporto priemonėms: apgraužtų laidų, skylių salone, apkramtytų kilimėlių. Vienam klientui teko keisti automobilio saloną, kai grįžęs po atostogų išvydo sugraužtas pavėsinėje stovėjusio automobilio galines sėdynes. Didžiausią žalą patiria ūkininkai, kadangi jų transporto priemonės: traktoriai, kombainai, sėjamosios ir kt., nuo rudens iki pavasario neeksploatuojamos, todėl graužikai jose gali nuolat lankytis, pridarydamos žalos. Esame susidūrę su atveju, kai dėl graužikų sukelto gaisro transporto priemonėje, sudegė daržinė, garažas, malkinė, apdegė gyvenamasis namas“, – pasakoja „Dezinfos“ vadovė Margarita Kutkaitė. Kaip apsaugoti automobilį? Kenkėjų kontrolės ekspertas L. Grigaliūnas, atsakydamas į klausimą, kaip apsaugoti automobilius nuo graužikų, pataria sandarinti patalpas. „Nesvarbu, ar automobilis stovi lauke, ar uždaroje patalpoje, vertėtų stebėti graužikų buvimo požymius ir imtis prevencijos. Patariama palaikyti tvarką automobilyje: nepalikti maisto, šiukšlių, išsiurbti trupinius. Svarbu pasirūpinti patalpos sandarumu – plyšius užglaistyti betonu, metalinėmis detalėmis ar kitomis panašiomis priemonėmis, kurių graužikai negali įveikti. Aplink garažą, pavėsinę galima išdėlioti vyliaus dėžutes su jauku“, – pataria ekspertas. Graužikai platina žmogaus gyvybei pavojingas ligas: jersiniozę, salmoneliozę, trichineliozę, leptospirozę ir kt.