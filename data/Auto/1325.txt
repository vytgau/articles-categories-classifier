Sutartį LTOK pasirašė su „Toyota Motor Corporation“ koncernu, valdančiu „Toyota“ ir „Lexus“ prekės ženklus. Bendradarbiavimo trukmė - ketveri metai, t. y. iki 2020 metų Tokijo olimpinių žaidynių. „Kai „Toyota Motor Corporation“ oficialiai tapo Tarptautinio olimpinio komiteto (IOC) rėmėju, susisiekėme dėl bendradarbiavimo Lietuvoje. Esame didelės tarptautinės organizacijos dalis, todėl Tarptautinio olimpinio komiteto partneriai, jei veikia mūsų regione, gali tapti ir mūsų partneriais. Naujoje partnerystėje įžvelgiu tik teigiamus aspektus. Pirmiausia, važinėsime hibridiniais, aplinkai draugiškais automobiliais. Antra, turėdami bendrus partnerius, sklandžiai įgyvendiname IOC marketingo programas ir uždavinius, vienas jų - darnus vystymasis. Žengiame koja kojon su Tarptautiniu olimpiniu komitetu ir su naujausiomis technologijomis“, - pasirašydama bendradarbiavimo sutartį sakė LTOK prezidentė Daina Gudzinevičiūtė. Pirmieji „Toyota Motor Corporation“ koncerno dovanoti „Lexus“ automobiliai Lietuvos tautinį olimpinį komitetą jau pasiekė. Likę automobiliai į Lietuvos olimpiečių būstinę atvyks artimiausiu metu. Visi jie - naujojo olimpinio partnerio parama. „Toyota“ koncerno automobiliais važinės ne tik LTOK atstovai. Su naujuoju rėmėju kalbama ir apie paramą geriausiems Lietuvos olimpiečiams. Tikėtina, kad „Lexus“ automobiliais, kurie yra „Toyota“ koncerno dalis, bus apdovanoti Tokijo olimpinių žaidynių prizininkai. Geriausiai pasirodę olimpiečiai automobiliais tradiciškai apdovanojami nuo 2000 metų Sidnėjaus olimpinių žaidynių. „Toyota“ siekia keisti žmonių keliavimo įpročius visame pasaulyje. Bendradarbiaudami su olimpiniu judėjimu per sportą ir tvaraus mobilumo sprendimus siekiame kurti visuomenę, kuri skatintų žmones tobulėti, siekti aukštumų ir plėsti savo galimybių ribas“, - apie bendradarbiavimo su LTOK pradžią sakė „Toyota Baltic“ vykdomasis direktorius Osvaldas Valentinis.