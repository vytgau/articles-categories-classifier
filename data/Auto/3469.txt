Padidinto pravažumo automobilis – idealus pasirinkimas gyvenantiems aktyviai ar daug laiko leidžiantiems gamtoje ir, žinoma, vertinantiems individualumą, rašoma pranešime. Naujas „Opel Insignia Country Tourer“, kaip ir kitos naujos kartos „Insignia“ versijos, dėl naujos kėbulo architektūros lengvesnis nei pirmtakas. Jame įdiegtos moderniausios technologijos ir išskiriančios detalės: juodos kėbulo apačios apsaugos ir sidabro spalvos apsauginės plokštės priekyje. Už papildomą mokestį galima naudotis „Opel Exclusive“ programa ir rinktis iš neriboto spalvų asortimento. Papildomai naujoką bus galima rinktis su 8 laipsnių automatine transmisija ir novatoriška visų varomųjų ratų sistema. 20 mm aukštesnė prošvaisa, moderni visų varomųjų ratų sistema su sukimo momento paskirstymo funkcija ir nauja penkių svirčių galinė pakaba – gamintojo teigimu, šie sprendimai leis „Insignia Country Tourer“ iš asfaltuoto kelio pasukti į bekelę. Tradicinį visų varomųjų ratų sistemos galinį diferencialą pakeitė elektromagnetinė daugiadiskė sankaba, kuri užtikrina tikslesnį galios perdavimą kiekvienam ratui atskirai, nesvarbu, kokios oro ar kelio sąlygos. Siekiant išvengti slydimo dideliu greičiu įveikiant staigų posūkį, sistema priklausomai nuo akceleracijos ir vairo pasukimo daugiau galios suteikia išoriniam galiniam ratui. Tai įvyksta šimtųjų sekundžių dalių tikslumu ir be jokio papildomo vairuotojo įsikišimo, todėl automobilis tampa stabilesnis.  Atnaujinta „FlexRide“ važiuoklė, kaip žadama, užtikrina optimalų ir suderintą važiavimą. Ji pritaiko amortizatorių, vairo sistemos darbą, pavarų perjungimo momentą (automatinė transmisija) prie vairuotojo pasirinkto važiavimo režimo: „Standard“, „Sport“ ar „Tour“. Nauja važiavimo režimo valdymo programinė įranga – tai adaptyvios važiuoklės pagrindas. Ji nuolat analizuoja gaunamą informaciją ir atpažįsta individualų važiavimo stilių. Maksimalus bagažo skyrius – 1665 l, o į standartinę įrangą įeina stogo skersiniai, leidžiantys vežti papildomą 100 kg svorį. Kaip ir „Grand Sport“ bei „Sports Tourer“, „Insignia Country Tourer“ turi daug moderniausių technologijų ir vairuotojo pagalbinių sistemų. Viena reikšmingiausių „Opel“ sukurtų technologijų neabejotinai tapo antros kartos novatoriška ir apdovanojimų pelniusi prisitaikanti „IntelliLux“ LED matricos žibintų sistema. Inžinierių patobulinta sistema turi 16 LED segmentų, integruotų kiekviename siauros formos priekiniame žibinte. Žibintuose taip pat suprojektuota aktyvios šviesos funkcija, kuri pagerina matomumą posūkiuose, o galingi LED moduliai užtikrina iki 400 m tolimesnį ilgųjų šviesų apšvietimą. „Head-up“ projekcinis ekranas ant priekinio stiklo, 360° kampu vaizdą rodanti kamera, pastovaus greičio palaikymo sistema (ACC) su avarinio stabdymo funkcija, išvažiavimo iš eismo juostos įspėjimo sistema su vairo pasukimo funkcija, sistema, įspėjanti apie kliūtį važiuojant atbuline eiga, – tai dar keletas saugumą ir komfortą teikiančių funkcijų. Naujausios kartos „IntelliLink“ sistema, suderinama su „Apple CarPlay“ ir „Android Auto“ programomis, leis naudotis pramogomis ir interneto prieiga. Išmanųjį telefoną galima ne tik susieti su automobilio informacine ir pramogine sistema, bet ir įkrauti be jokių laidų. Modernus asmeninis asistentas „Opel OnStar“ taip pat bus prieinamas. Ši sistema leis naudoti dar daugiau paslaugų – nuo automatinio pranešimo apie eismo įvykį iki pagalbos pavogus automobilį. Taip pat bus galima naudotis kitomis naujomis paslaugomis, tarkime, užsisakyti viešbutį1 ar surasti vietą automobiliui pastatyti. Visas paslaugas suteiks realūs „OnStar“ konsultantai, rašoma pranešime.