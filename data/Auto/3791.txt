Londono Dizaino muziejuje iki kovo 5 d. vyks „Range Rover Velar“ paroda. Automobilis bus demonstruojamas skaitmeniniame ekrane. Instaliacijos, pavadintos „Redukcionizmas“, tikslas – atkreipti dėmesį į kokybę masinių išpardavimų kontekste. Redukcionizmas – filosofinė pažiūra, skelbianti, kad sudėtingi procesai paaiškinami, juos supaprastinant. Vidutinės klasės miesto visureigis „Range Rover Velar“ užėmė savo vietą tarp „Range Rover Evoque“ ir „Range Rover Sport“ modelių. Ypatingai daug detalių gamintojas dar neatskleidė, mat pasaulinė premjera įvyks kovo 9-19 dienomis tarptautinėje Ženevos parodoje. Žinoma tai, kad šis modelis buvo kuriamas naujosios koncerno „Jaguar Land Rover“ aliuminio architektūros pagrindu. „Range Rover Velar“ gyvybei įkvėpti bus siūlomi penki varikliai, pradedant nuo 2 l darbinio tūrio 180 AG „Ingenium“ dyzelinio iki 3 litrų darbinio tūrio V6 380 AG benzininio. 300 AG „Ingenium“ benzininis variklis prie jėgainių asortimento prisijungs šiemet, kiek vėliau.  Nuotraukose matomame prabangiame interjere sumontuoti du 10 colių didelės raiškos jutiminiai ekranai ir pažangi informacijos bei pramogų sistema „Touch Pro Duo“. Teigiama jog vienintelis segmente „Velar“ siūlo alternatyvą odinėms sėdynėms – tvarias, aukščiausios kokybės tekstilės medžiagas. Dėmėtai pilkos (angl. Dapple Grey) spalvos medžiaga su verstos odos intarpais buvo sukurta bendradarbiaujant su „Kvadrat“, Europje pirmaujančia aukštos kokybės bei dizaino tekstilės gamintoja. „Velar“ dizainą taip pat papildo ypatingai ploni lazeriniai (angl. Matrix-Lazer) LED žibintai, įleistos durų rankenos, juodinto vario spalvos priekinio bamperio bei galinio sparno angų elementai. Be to, automobilis turi sudėtingą keturių kampų (ang. four-corner) pakabos sistemą, užtikrinančią didesnį komfortą ir kontrolę. Prekyba naujuoju „Range Rover“ šeimos nariu prasidės šių metų vasarą, o užsisakyti jį galima jau dabar. Kol kas paskelbta kaina tik Jungtinėje Karalystėje – nuo 52 tūkst. 400 eurų. „Velar“ pavadinimas (iš lot. k. reiškia „šydas“, tariama vel-ar,) kilo iš septyniasdešimtųjų metų pirmojo „Range Rover“ prototipo – prabangios SUV šeimos išvaizdos pirmtako.