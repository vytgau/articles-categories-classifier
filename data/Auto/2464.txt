Bene labiausiai benzino kvapu persmelkto šios vasaros savaitgalio metu teoriškai buvo galima pamatyti du iš minėtų renginių – šeštadienį pasiklausius tolimo variklių riaumojimo Palangos prieigose, „Vilkyčių“ automobilių sporto komplekse rinktis patogią vietą tribūnose įmanoma po gero pusvalandžio kelionės. Visi, būtent taip susiplanavę pastaruosius laisvadienius, turėjo progos tapti keleto svarbių įvykių liudininkais. Pirmasis itin malonus atradimas – jaunojo kartingo talento Roko Baciuškos debiutas ralio kroso trasoje. Septyniolikmetis tauragiškis po šiųmetinio Europos kartingo čempionato (čia Rokas itin sėkmingai važiuoja galingiausioje KZ2 klasėje; po dviejų etapų vaikinukas užima 2 vietą) ketina pratęsti lenktynininko karjerą prie kėbulinių automobilių vairo. Ralio kroso disciplina buvo tik vienas iš keleto galimų pasirinkimų, tačiau jau pirmaisiais startais Vokietijoje ir Latvijoje vykusiose tarptautinio kalibro varžybose vaikinukas finišavo ant prizininkų pakylos. Šiaurės Europos zonos šalių (NEZ), Lietuvos ir Lenkijos ralio kroso čempionato II etapo kovos – viso labo trečios oficialios Roko lenktynės. Nepaisant to ir „Vilkyčiuose“ jis nepaliko jokių vilčių „Super 1600“ klasės varžovams (mūsiškis pilotas aplenkė latvius Edijį Ošą ir Robertą Vitolą). Tačiau kur kas svarbiau nei šis trofėjus yra R. Baciuškos komandos darbas: pagrindinio rėmėjo, bendrovės „Rimo“ spalvomis nudažytą „Škoda Fabia S2000“ prižiūri Vokietijos mechanikų ir inžinierių delegacija iš garsios „Volland Racing“ kompanijos. T. y. Rokas gauna itin profesionaliai paruoštą techniką ir geriausias įmanomas rekomendacijas, kaip kokias problemas spręsti ir ką rinktis, pradedant automobilio reguliavimu ir baigiant varžybų-treniruočių grafiku. Tai leidžia išvengti ilgo, brangaus ir, kai kuriais atvejais, neefektyvaus klaidžiojimo po automobilių sporto džiungles, bei sudaro prielaidas iš karto siekti maksimalių rezultatų. Kadangi Rokas be to dar turi ir neabejotiną lenktynininko talentą, labai gali būti, kad po poros-trejeto metų jo vardas bus žinomas „WorldRX“ gerbėjams taip pat gerai, kaip ir P. Solbergo, S. Loebo ar M. Ekstromo.  Kita gera žinia – klaipėdiečio Pauliaus Pleskovo dominavimas „Super Cars“ klasėje. Šiais metais nusprendęs iš automobilių kroso pereiti į ralį krosą ir startuoti jame su naujai sukonstruotu „Ford Fiesta“ bolidu, Paulius kurį laiką strigo ieškodamas optimalaus važiuoklės ir transmisijos reguliavimo. Be šių „smulkmenų“ kautis su solidų inžinerinių žinių bagažą sukaupusių komandų pilotais nėra net teorinių galimybių: bandydamas palaikyti lyderių tempą Paulius lig šiol daugiau kovojo su automobiliu, tarsi su neprajodytu eržilu, o ne su varžovais. Į „Vilkyčiuose“ surengtą NEZ ralio kroso čempionato etapą P. Pleskovas atvažiavo su modifikuotu senuoju „Ford Focus“ bolidu ir, nepaisant šiokių tokių rūpesčių derinant naują turbiną su variklio valdymo programa, taip pat dominavo trasoje visų kvalifikacinių važiavimų, pusfinalio bei finalo metu. Turint galvoje, kad pagrindiniai varžovai šįkart buvo Lenkijos ralio kroso elitas (greičiausias pilotas iš kaimyninės šalies Tomaszas Kucharas į varžybas atskrido nuosavu sraigtasparniu), pergalė tapo puikia moraline kompensacija po ilgokos nesėkmių atkarpos. Trečias geras dalykas, nutikęs vieno svarbiausių šį sezono tarptautinių automobilių sporto renginių metu – užsienio svečių patirtys Lietuvoje. NEZ komisarai iš Suomijos ir Norvegijos – Jukka Westerbackas, Trodnas Bakkonas, Lenkijos ralio kroso komisaras Miroslawas Urbaczewskis, tiek vertindami „Vilkyčių“ automobilių sporto kompleksą ir šių varžybų organizaciją, net prašomi pasufleruoti, kokius dalykus čia reiktų tobulinti, nerado prie ko prikibti. Vienintelis jiems kilęs klausimas – kaip kistų lenktynių sąlygos ir vaizdas laikinoje sportininkų stovykloje, jei varžybų metu prapliuptų smarki liūtis? Tačiau „Vilkyčių“ trasos šeimininkas Kazimieras Gudžiūnas bet kokius nuogąstavimus išsklaido dėstydamas faktus iš ilgametės savo patirties: čia esantis gruntas ir reljefo ypatumai neleidžia formuotis baloms, todėl vienintelis pokytis – rato įveikimo tempas šiek tiek krinta. Dar šiek tiek apie greitį. Skirtingai nuo automobilių kroso ar žiedinių lenktynių, absoliučiai visi ralio kroso dalyviai kiekviename važiavime (pradedant treniruotėmis ir baigiant kvalifikacija) lekia maksimaliu tempu, nes būtent trasoje sugaištas laikas lemia, kokią poziciją užimsi. T. y. gali būti taip, kad viename važiavime finišą kirtęs tarkim, ketvirtas, pusfinalyje gaus geresnę starto poziciją nei lėtesnį kvalifikacinį važiavimą laimėjęs varžovas. Užimta vieta svarbi tampa tik artėjant varžybų kulminacijai. Kitose NEZ, Lietuvos ir Lenkijos ralio kroso čempionato II etapo grupėse, mūsiškiai sportininkai liko greta nugalėtojų garbės pakylos. „NEZ 2000“ klasėje triumfavo suomiai Tero Parkkinenas ir Cracy Mike'as, aplenkę trečioje vietoje likusį latvį Marį Druvą. Pusfinalio važiavimą laimėjęs Mindaugas Sidabras šįkart liko ketvirtas. „NEZ Open“ klasės podiumas taip pat buvo 100 proc. skandinaviškas: visus varžovus aplenkė suomis Mikko Ikonenas, antras finišavo švedas Mikaelis Perssonas, o trečias – dar vienas suomis Raimo Kauttio. Pačioje gausiausioje Lenkijos ralio kroso čempionato įskaitoje nugalėjo Pawelas Hankiewiczas, aplenkęs Lukaszą Zollą ir Robertą Mazurkiewiczą.