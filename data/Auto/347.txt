„Mes turime sukurti augimo potencialą šalia mūsų pagrindinio automobilių verslo. Vidutiniu laikotarpiu tikimės iš skaitmeninių paslaugų verslo generuoti virš 10 proc. siekiantį metinį augimą“, - kompanijos būstinėje Štutgarte kalbėjo L. Meschke. „Porsche“ pernai fiksavo finansiškai sėkmingiausius metus per savo 87 metus trunkančią istoriją - gamintojo pardavimai, lyginant su 2016 m., išaugo 5 proc., iki 23,5 mlrd. eurų, penktadienį paskelbė kompanija. Veiklos pelnas paaugo iki 4,1 mlrd. eurų, o grynasis pelnas per metus išaugo puse milijardo, iki 3,1 mlrd. eurų. „Porsche“ nustatė tikslą 2018-aisiais pasiekti tokius pat pardavimus, kaip ir pernai. L. Meschke sakė, kad įmonės pelnas vėl pradės augti 2019-aisiais, kai gamintojas pristatys naują elektra varomą automobilį „Mission E“.