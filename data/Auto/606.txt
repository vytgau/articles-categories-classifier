Žiemiškos sąlygos koregavo ir lenktynių taktiką – vieni sportininkai rinkosi vizualiai lėtesnį, tačiau „švarų“ važiavimą, stengdamiesi įveikti trasą daug nenukrypdami nuo idealios trajektorijos, o kiti džiugino žiūrovus skriedami su giliais šoniniais slydimais ir ramstydamiesi posūkiuose į kibesnio, neišvažinėto sniego zonas. Beje, kintamos visų LKF „Žiemos taurės“ etapų gamtinės sąlygos, o iš dalies ir kelių sportininkų dalyvavimas varžybose Europoje, lėmė dar vieną detalę – nors Anykščių etapas buvo jau priešpaskutinis iš žiemos ciklo varžybų, ketvirtas iš penkių, tačiau prognozuoti LKF „Žiemos taurės“ sezono nugalėtojų daugumoje klasių dar neišeina, nes taškų skirtumai tarp sportininkų minimalūs, tad lieka dar daug intrigos ir įtampos. LKF „Žiemos taurės“ 4-ojo etapo lenktynėse „Micro“ klasėje triumfavo Dovydas Gudelevičius, antras buvo Markas Usevičius, o trečias – Dominykas Vinogrodskis. „Mini“ klasėje nepralenkiamas buvo stabilų važiavimą demonstravęs Laurynas Žadeika, antroji vieta atiteko Jokūbui Bagdonavičiui, o trečią vietą iškovojo Ainis Klimavičius. „Raket 120“ klasėje, kurios sportininkai lenktynėse važiavo drauge „Open“ klase, pirmoji vieta atiteko Povilui Reisui, antrą vietą iškovojo Darius Maciulevičius, o trečia liko Milena Ždanovičiūtė. „Open Junior“ pogrupyje Anykščiuose triumfavo Lukas Sherbinskas, antra liko Andrėja Vibrianytė, o trečioji vieta atiteko Simonui Šimkui. Tarp „Open“ sportininkų po įtemptos kovos nugalėtoju tapo Denas Marcinkevičius, antroji vieta atiteko Dajui Dabašinskui, o trečia – Lukui Stanevičiui. „Open P“ pogrupyje pirmą vietą užėmė Audrius Vibriantis.  Komandų įskaitoje po keturių LKF „Žiemos taurės“ lenktynių etapų pirmauja „Lenktynių linija“ su 623 taškų bagažu, antrąją vietą užima 431 tašką surinkusi „JC United“ komanda, o 340 taškų turinti „RAZAS Motorsport“ komanda – trečia. Kitas, jau paskutinis šio sezono LKF „Žiemos taurės“ etapas vyks dar šį mėnesį, vasario 25 dieną Aukštadvario kartodrome. Tad greičiausi šios žiemos kartingo lenktynininkai paaiškės jau labai greitai.