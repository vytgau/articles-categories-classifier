Tikimasi, jog šios šviesos atkreips pėsčiųjų, negalinčių atitraukti akių nuo telefono ekrano, dėmesį. Priklausomai nuo šviesoforo signalų, šviesos diodai skleis žalią arba raudoną šviesą. „Labiausiai dėmesį kelyje blaško socialiniai tinklai, žaidimai, programėlė „WhatsApp“ bei muzikos klausymasis, – pasakojo tarybos narys Keesas Oskamas. – Galbūt jau nebegalime pakeisti šios tendencijos, tačiau galime numatyti dėl jos kilsiančias problemas.“ Sistema „+Šviesos linija“ (+Lightline) buvo išvystyta vietinėje įmonėje „HIG Traffic Systems“ ir jau susilaukė kritikos iš Olandijos kelių eismo saugumo asociacijos. „Žmonių skatinimas spoksoti į mobiliuosius telefonus – nevykusi idėja. Nenorime, kad žmonės, dalyvaujantys eisme, naudotųsi mobiliais telefonais. Nepatariame to daryti ir tiesiog išėjus pasivaikščioti. Prieš einant per gatvę svarbu apsižvalgyti ir įsitikinti, jog automobiliai sustoja užsidegus raudonam šviesoforo signalui“, – piktinosi asociacijos atstovė Jose de Jong. „DutchNews“ duomenimis, Olandijos kelių eismo saugumo asociacijos atstovas apkaltino sistemą „netinkamo elgesio skatinimu“. „HIG“ savo planuose numato naująją „Šviesos linijos“ sistemą taikyti plačiau, jei bandomojo laikotarpio metu ji pasiteisins.