„Mūsų klientai labai aiškiai žino, ko jie nori iš kiekvieno naujo „Range Rover“. Jie sako, „Nekeiskite jo, tiesiog padarykite dar geresniu“, todėl kiekvieno patobulinimo tikslas parastas – didinti vertę. Ketvirtosios kartos „Range Rover“ kol kas yra geriausias kada nors mūsų sukurtas „Range Rover“, – įmonės pranešime žiniasklaidai cituojamas „Land Rover“ vyriausiasis dizaineris Gerry McGovernas. Naujam hibridiniam „Range Rover P400e“ 404 arklio galias pasiekti leidžia benzininis 2.0 litrų darbinio tūrio keturių cilindrų 296 AG „Ingenium“ variklis, veikiantis kartu su elektrine 114 AG jėgaine. Šis automobilis 100 km/val. greitį iš vietos pasiekia per 6,8 sekundės. Įkraunama elektros ir benzino jėgainė, važiuojant įprastu režimu užtikrina vos 2,8 l/100 km siekiančias sąnaudas ir iki 640 Nm sukimo momento. Naudodamas tik elektrinę pavarą, šis keturiais ratais varomas automobilis vienu įkrovimu gali įveikti iki 51 kilometro atstumą. Prabangiausios ir dinamiškiausios modifikacijos norintiems klientams „Range Rover“ pristatė patobulintą ir galingiausią „SVAutobiography Dynamic“ versiją. Šis 565 AG V8 variklį turintis britų lordas išsiskiria unikaliu eksterjeru, padabintu chromo bei grafito detalėmis ir atnaujintu galiniu buferiu.  Kaip tikina gamintojai, didžiausi „Range Rover“ atnaujinimai slypi automobilio viduje, o juos ryškiai pajaus tiek vairuotojai, tiek keleiviai. Visureigio priekyje tarp komfortą gerinančių sprendimų dabar galima rasti net 24 kryptimis reguliuojamas, platesnes bei gilesnes sėdynes su šildomomis atramomis. Tuo tarpu gale keleiviai gali mėgautis visiškai atnaujintu interjeru bei kitokiu sėdynių išdėstymu. Keleiviams naujasis „Range Rover“ gali tapti tikru biuru ant ratų – jame yra net 17 skirtingų energijos tiekimo taškų, tarp kurių ir namuose įprastos elektros jungtys, USB, HDMI bei 12 voltų lizdai. Ryšį automobilyje užtikrina 4G Wi-Fi zona, o atpalaidavimą teikia masažinės sėdynės, siūlančios net 25 specialias masažo programas. Naujieji „Range Rover“ į Lietuvą atvyks 2018 m. sausį, o įkraunami hibridiniai – kovą.