„Tautos automobilio 2016“ vardą DELFI skaitytojų išrinktas šiemet pelnė „Audi A5 Coupe“ modelis. O ant „Volvo S90“ variklio gaubto vos tilpo visos jo laimėtos nominacijos – švedų gamintojo flagmanas susižėrė pergales kitose penkiose apklausose, kur jam daugiausiai simpatijų skyrė žurnalistai, verslininkai ir vadovai, reklamos ir komunikacijos specialistai, teisininkai, sporto bei pramogų pasaulio atstovai. Šių auditorijų profesionalius tyrimus atliko projekto partneriai: žurnalas „Reitingai“ apklausė dvi interesų grupes – žurnalistus ir pramogų pasaulio atstovus su sportininkais. Žiniasklaidos atstovų buvo apklausta 221, o pramogų pasaulio žmonių ir sportininkų – 207.  Tyrimų bendrovės „Spinter tyrimai“ atliktų tyrimų metu buvo apklausta 201 teisininkas, 199 reklamos ir komunikacijos specialistai bei 200 įmonių vadovų ir verslo savininkų. Visų tyrimų respondentų buvo prašoma iš pateikto 23 naujų automobilių (mūsų šalyje pasirodžiusių iki spalio mėnesio) sąrašo išskirti po vieną, kuris, jų vertinimu, nusipelnė tapti šių metų Tautos automobiliu. Abu projekto partneriai pastebėjo, kad projektas ateityje turi galimybių plėstis, apimdamas dar didesnę visuomenės dalį. „Pirmą kartą atlikome apklausas tokia tematika, tačiau matome šio konkurso perspektyvą ateityje išplečiant projektą ir papildant tyrimo dalyvių ratą kitomis profesijomis“, – pastebėjo bedrovės „Spinter tyrimai“ vadovas Ignas Zokas. „Iki šiol neteko kolegoms pagelbėti tokiu originaliu formatu ir tokia tematika, tačiau buvo akivaizdu, kad klausimas pasirodė įdomus apklausų dalyviams. Todėl nenustebsime, jeigu kolegos kitais metais sugalvos projektą dar labiau išplėsti ar patobulinti, mat tam perspektyva – akivaizdi“, – teigė žurnalo „Reitingai“ vyriausiasis redaktorius Gintaras Sarafinas. Šis projektas unikalus mūsų šalyje ne tik savo formatu, bet ir tuo, kad apklausose nebuvo pateikiami jokie ekspertiniai vertinimai ir išankstiniai komentarai, respondentams paliekant galimybę apsispręsti absoliučiai savarankiškai, vadovaujantis asmeniškai jiems priimtinais kriterijais ir automobilių platintojų pateikta standartizuota informacija apie konkretų automobilį. Tyrimų metų įvertinti ir vyrų bei moterų pasirinkimai atskirose apklausoje dalyvavusiose auditorijose. „Tautos automobilio 2016“ nominacijos nugalėtoją sprendė visi DELFI skaitytojai – jie dvi savaites dalyvavo balsavime. Projektas susilaukė nemenko dėmesio ir virš 130 tūkst. peržiūrų, todėl ateityje sieks tapti tradiciniu bei pirmaujančiu savo srityje.