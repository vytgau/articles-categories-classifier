Be piniginės baudos nuo 170 iki 230 eurų, vairuotojams privaloma skirti teisės vairuoti atėmimą nuo 3 iki 6 mėnesių. Per šių metų sausio mėnesį policijos pareigūnai šalies keliuose jau nustatė 143 vairuotojus, kurie išdrįso įvažiuoti į priešpriešinio eismo juostą, pažeisdami kelio ženklinimo reikalavimus, kertant ištisines linijas, taip lenkusius kitas transporto priemones tokiose vietose, kur tai daryti draudžiama. Didžioji dauguma šiuos pavojingus pažeidimus padariusių vairuotojų buvo vyrai, tarp 143 pažeidėjų pasitaikė tik 16 moterų. Pažeidėjų amžiaus vidurkis – 25 metai. Jauniausiam, 19-mečiui apsaugininkui, buvo paskirta 85 eurų piniginė bauda ir atimta teisė vairuoti 3 mėnesiams. Tokios pačios nuobaudos sulaukė ir vyriausias vairuotojas, 74 m. gimnazijos darbuotojas, pažeidęs kelio ženklo „Lenkti draudžiama“ reikalavimą ir kirtęs ištisinę kelio ženklinimo liniją. Pažeidėjams, kurie dar nebuvo bausti už tokius pažeidimus, suteikta galimybė per 15 dienų sumokėti pusę minimalios baudos, t. y. 85 eurus. Tačiau visiems privalomai buvo atimta teisė vairuoti. Tokį sprendimą turi teisę priimti pažeidėją sustabdę policijos pareigūnai, o teisės vairuoti atėmimo terminas pradedamas skaičiuoti nuo dienos, kai pažeidėjai patys pristato vairuotojo pažymėjimą į policijos įstaigą. Vėl vairuoti galima tik po to, kai atėmimo terminas pasibaigs, o vairuotojai dalyvaus papildomuose mokymuose ir valstybės įmonėje „Regitra“ susigrąžins atimtą teisę. Lietuvos kelių policijos tarnyba primena, kad lenkti draudžiama: – sankryžose šalutiniame kelyje ir pagrindiniame kelyje, pažymėtame kelio ženklais „Sankryža su šalutiniu keliu“, „Šalutinis kelias iš dešinės“, „Šalutinis kelias iš kairės“ arba „Pagrindinis kelias“, reguliuojamose ir lygiareikšmių kelių sankryžose; – geležinkelio pervažose ir likus 100 m atstumui iki jų; – kelių ruožuose, kur blogai matomas kelias; – pėsčiųjų perėjose; – vietose, kur važiavimo kryptimi yra daugiau kaip viena eismo juosta. Policijos duomenimis, 2016 metais priešpriešinių susidūrimų metu šalies keliuose žuvo 29 žmonės, 38 žmonės buvo sužeisti. Praėjusių metų vasarą, liepos 11 d., skaudaus eismo įvykio kelyje „Via Baltica“ metu, automobiliui „Audi A4“ įvažiavus į priešpriešinio eismo juostą ir susidūrus su automobiliu „Honda CR-V“, žuvo du jauni, 39 ir 42 m. vyrai. Šiais metais, sausio 24 d., kelyje Pagėgiai–Klaipėda, kaktomuša susidūrus policijos patruliniam automobiliui „Škoda Yeti“ ir mažajam autobusui „Mercedes Benz Sprinter“, tarnybos metu žuvo 24 metų Pagėgių r. policijos komisariato vyriausiasis patrulis Tomas Srūgys.