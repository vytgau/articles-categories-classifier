Lietuvos automobilių kelių direkcija prie susisiekimo ministerijos, šeštadienį susiruošusiems į Dusetose vyksiančią šventę „Sartai 2017“, siūlo rinktis tik jos rekomenduojamus maršrutus. „Ne visada tiesiausias kelias būna greičiausias ar rūpestingiausiai prižiūrimas, ypač žiemą, – sako Lietuvos automobilių kelių direkcijos prie susiekimo ministerijos kelių priežiūros skyriaus vedėjas Raimundas Indrulėnas. – Kelininkai, o kartu ir atitinkamos tarnybos bei pareigūnai pirmiausia rekomenduojamuose keliuose pasistengs užtikrinti reikiamą tvarką, laiku juos nuvalyti ir pabarstyti, kad žiūrovams, skubantiems į „Sartų 2017“ šventę, neiškiltų bereikalingų keblumų“. Tačiau net ir padedant kelininkams ar pulkams pareigūnų kamščiai keliuose, o ypač lenktynių prieigose, neišnyks savaime, jei dešimtys tūkstančių žiūrovų į šventę plūstelėtų vienu metu. Todėl lenktynių „Sartai 2017“ organizatoriai geriausias vietas varžybų stebėjimui kviečia užsiimti iš anksto. Juolab, kad tradicinė šventė Dusetose pradės šurmuliuoti jau nuo pat ankstaus ryto. Tad anksčiau į ją atvykę turės ir daugiau laiko bei galimybių ne tik lauktuvėms išsirinkti, bet ir patiems pamaloninti gomurį nacionalinio paveldo patiekalais bei gėrimais, kurių čia tikrai nestigs, pasiklausyti smagių vietos muzikantų, kurie linksmins visus atvykusius, melodijų. Pagrindiniai maršrutai vykstantiems į Sartų lenktynes: Vykstantiems iš Kauno ar Vilniaus – važiuoti iki Utenos. Iš Utenos rekomenduojamas maršrutas: nuo Utenos važiuojame A6 keliu iki Daugailių. Daugailiuose sukame į kelią Nr. 178 ir važiuojame iki Antalieptės. Nuo Antalieptės važiuojame tuo pačiu keliu Nr. 178 tiesiai iki Dusetų. Alternatyvus maršrutas rajoninės reikšmės keliais. Antalieptėje pasukus į Zabičiūnus ir važiuojant toliau pro Vasaknas pasiekti Dusetas. Iš Zarasų rekomenduojamas maršrutas: nuo Zarasų važiuojame A6 keliu iki Degučių. Degučiuose sukame į kelią Nr. 179 ir važiuojame juo tiesiai iki pat Dusetų. Alternatyvus maršrutas rajoninės reikšmės keliais. Nuo Zarasų važiuoti keliu Nr. 117 iki Antazavės. Antazavėje pasirinkti rajoninį kelią Antazavė–Dusetos, kuriuo ir nuvažiuosite iki Dusetų. Vykstantiems iš Šiaulių ar Panevėžio važiuoti iki Rokiškio. Iš Rokiškio rekomenduojamas maršrutas: nuo Rokiškio važiuojame keliu 122 iki Obelių. Obeliuose pasirenkame Zarasų kryptį ir važiuojame iki Bradesių. Nuo Bradesių keliu Nr. 178 pasieksime Dusetas. Alternatyvus maršrutas rajoninės reikšmės keliais. Nuo Rokiškio važiuojame pro Laibgalius link Jūžintų. Neprivažiavus Jūžintų, ties Lukšiais sukame į kelią Lukšiai–Kalbutiškės–Dusetos. Atvykę iki Dusetų atidžiai sekite nuorodas, kurios ir nuves Jus iki renginio automobilių stovėjimo aikštelių, įrengtų šalia hipodromo.