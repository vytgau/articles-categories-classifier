Ketvirtadienį „Hyundai“ gamintojas Vokietijos Diuseldorfo mieste pasauliui pristatė du naujus modelius – pirmąjį kompaktiniame C segmente GT klasės automobilį „Hyundai i30 Fastback“ ir pirmąjį savo gamoje „karštą“ hečbeką „Hyundai i30 N“. Pradėkime nuo „tautos Gran Turismo“. Teisūs tie, kurie jo siluete įžvelgia kad ir „BMW 3 GT“ modelio bruožus – jis išties tam tikrais rakursais primena bavariškos prestižinės markės automobilį. Tiek tik, kad mažesnio mastelio, o ir kainuoja bene triskart pigiau. Bet šiame kompaktiniame segmente daugiau niekas tokios klasės modelio nesiūlo (remiuosi gamintojo duomenimis, o ir pats nelabai tokių atsimenu). Nieko stebėtino – čia kur kas svarbiau kaina, tad apsiribojama įprastais hečbekais ir praktiškais universalais.  Na, o šis „Hyundai“ įvaizdinis modelis, žinia, bus brangesnis už įprastą hečbeką, taip pat praktiškumu nusileidžia universalui. Bet akivaizdu, kad kompanijai tai nelabai svarbu. Pagrindinis šio modelio tikslas – pareikšti „taip, mes galime“ – štai jums dabar madingas, kupė primenantis, kompaktinis hečbekas už prieinamą kainą. Tiesa, kokia ji bus, kol kas neskelbiama – daugiau informacijos sužinosime tik prieš rudenį prasidėsiančią Frankfurto automobilių parodą. Kaip ir nepavyko jo išbandyti kelyje – bandymai taip pat laukia rudenį. Bet akivaizdu, kad jis bus sportiškesnis nei jo brolis „i30“ – už jį „Fastaback“ žemesnis, turi kitaip suderintą ir standesnę pakabą, taip pat yra šiek tiek ilgesnis. Sukurtas Europoje europiečiams, gaminamas Čekijoje, pakankamai išvaizdus (nors ir neišsiskiriantis kažkokiais ypatingais bruožais, o tiksliau – pasižymintis daugybe citatų iš populiariausių Europos modelių), pinigus skrupulingai skaičiuojantiems europiečiams tikrai bus patrauklus masalas, kaip visada siūlydamas gerą įrangą už konkurencingą kainą ir dargi išsiskirdamas dabar vis labiau populiarėjančia, kelis kėbulo tipus apjungiančia forma. O kitas modelis – taip pat pareiškimas, tik šįkart – kur kas garsesnis. Nes „Hyundai Motorsport“ padalinys ne pirmus metus itin aktyviai investuoja į automobilių sportą, pasiekė puikių rezultatų ir šiais metais jau kaunasi dėl aukščiausios vietos WRC pasaulio ralio čempionate. Tad buvo tik laiko klausimas, kada pasirodys „karšta“ „Hyundai i30“ hečbeko versija N (pastaroji raidė simbolizuoja greičio gesinimo zonas trasoje). Prašome – 275 AG ir 353 Nm nors ir neprilygsta smarkiausiems „Volkswagen Golf R“ ir „Ford Focus RS“, pasiekiantiems daugiau kaip 300 AG ir turintiems visų ratų pavarą, bet priekiniais ratais varomas smarkuolis su dvilitriu turbobenzininiu varikliu yra pristatomas, kaip kasdien važinėti tinkamas sportiškas automobilis. Žinoma, pasakoti apie sportišką automobilį neišbandžius jo kelyje ar (dar geriau) trasoje, tas pats kas aprašinėti restorano sriubą, jos neparagavus, bet „Hyundai i30 N“ žada tikrai nemažai. Čia sportiškai mažo diametro, bet storo apvado vairas, sėdima žemai, įsispraudus į specialiai šiam automobiliui sukurtas sėdynes su efektyviu šoniniu prilaikymu (tiesa sakant, jos mane šiek tiek suglumino, kadangi nepanašu, kad kasdien į jas sėsti ir išlipti bus labai patogu), įspūdingai riaumojanti išmetimo sistema, elektronikos valdomas riboto slydimo diferencialas, reguliuojama pakaba, penki važiavimo režimų pasirinkimai ir... Ir pergalės trasose! Akivaizdu, kad „Hyundai“, investuodamas milžiniškas sumas į automobilių sportą, vadovaujasi senu posakiu – sekmadieni laimi, pirmadieni parduodi. Ir nors to neverta tiesiogiai susieti su konkrečiai šiais dviem pristatytais modeliais (kurie gamoje tikrai nebus populiariausi), bet markės įvaizdis, žinomumas, pareiškimas „mes galime“ ir tą patvirtinantis įspūdingas pardavimų augimas – būtent tai ir yra „Hyundai“ tikslas. Naujas tautos automobilis?