Istorinių automobilių važiavimuose – graži lietuvio Adomo Petrovo pergalė Rytas prasidėjo treniruotėmis, o jau 10:55 į trasą kvalifikacijai riedėjo tikrieji lenktynių „vilkai“ – „Volga“ automobiliai. Tarp šių „Dzintara Aplis“ lenktynių serijoje besivarančių dalyvių greičiausiasis buvo Ainaras Šenfeldas. Kaip sakė pats sportininkas, kvalifikacija – nėra taip svarbu, kaip galėtų pasirodyti. Šioje lenktynių serijoje, kaip ir visose šią varžybų dieną vykusiuose čempionatuose, lenktynės susideda iš dviejų dalių: pirmojo važiavimo ir antrojo. Pirmosiose lenktynėse dalyviai rikiuojasi pagal kvalifikacijos rezultatus, antroje – pagal geriausią parodytą laiką pirmųjų lenktynių metu. Galiausiai, šioje lenktynių serijoje, susumavus abiejų važiavimų rezultatus, pergale „Moskvich“ įskaitoje pergale džiaugėsi Alvis Staskevičas, pagrindinėje „Volga“ klasėje pirmoji vieta teko latviui Normundui Dobumui, antroji vieta – Janiui Tomsonui, o trečioji – Ervinui Kreicbergui. Gausioje lietuviais „VAZ“ įskaitos kvalifikacijoje geriausią rezultatą parodė svečias iš Rusijos Andrejus Kozlovas. Su techniniais nesklandumais po kvalifikacijos susidūręs sportininkas nepuolė menkinti konkurentų – pastaruosius jis laikė ganėtinai stipriais. Ir ne veltui: pirmųjų lenktynių metu, geriausią laiką pademonstravo Lietuvos lenktynininkas Adomas Petrovas, kirtęs finišo liniją antroje pozicijoje. Geriausias parodytas laikas šiam sportininkui garantavo „pole“ poziciją antrojo važiavimo metu. Visą sezoną gedimais kamavusi technika šį kartą lenktynininko nenuvylė ir antrojo važiavimo metu pasiekta pergalė garantavo pirmąją vietą ir „VAZ1600“ įskaitoje absoliučiai. Antroje vietoje liko A. Kozlovas, o trečioje – Matisas Mežakas. „VAZ1300“ įskaitą laimėjo Harijis Ulpe, antrasis podiumo laiptelis teko Iljai Kašinui, o trečiasis – Aivarui Laipniekui. Tuo tarpu, „VAZ+“ klasėje pirmoji vieta teko Arūnui Kudrauskui, o antroji – Viliui Stanulioniui.  Dar vienoje, prie istorinių automobilių priskiriamoje „Formula Mondial“ ir „Formula Easter“ įskaitoje geriausią rezultatą kvalifikacijoje parodė sportininkas iš Latvijos Andris Grikis. Pirmose lenktynėse starto rikiuotėje pasirodė net 11 istorinių formulių, o pergalę po abiejų važiavimų šventė geriausio laiko kvalifikacijoje savininkas A. Grikis. Būtent šiems automobiliams teko sunkiausios oro sąlygos: antrojo važiavimo metu sustiprėjęs lietus teisėjus privertė varžybas stabdyti likus dviems ratams iki finišo. Daugiausiai avarijų – legendų lenktynėse Legendų („Legend cars“) lenktynėse situacija nuolat keitėsi. Tiesa, šių automobiliukų važiavimai yra trys, o ne du, kaip kitose lenktynių serijose: taip yra dėl itin mažo kuro bako. Visose lenktynių serijose sportininkai turi įveikti du važiavimus po 10 ratų. Tuo tarpu, šiose varžybose lenktynininkų laukė trys važiavimai po 8 ratus. Pirmosios šios serijos lenktynės vyko jau šeštadienį, pastarąsias laimėjo Johanas Ahokas iš Suomijos. Tuo tarpu, antrose lenktynėse geriausiai pasirodė Uldis Timakas. Trečiojo važiavimo metu patirta avarija nulėmė dviejų dalyvių pasitraukimą ir lenktynių pakartotinį startą. Galiausiai, pergalę tiek po jo, tiek absoliučiai šventė U. Timakas, tapęs ir Latvijos čempionato lyderiu. Antrasis liko Janis Horelikas, o trečiasis – Valteris Aigaras Zviedris. „Kumho Challenge“ lenktynėse šeštadienį pergale džiaugėsi estas Stevenas Puustas, lenktyniaujantis „Toyota Yaris“ automobiliu. Nors jam techniniai gedimai ir pakišo koją, bendroje įskaitoje, po abiejų važiavimų, jis išsaugojo savo lyderio poziciją. „National Class“ lyderiu, kaip ir visada, tapo Janis Vankas. BaTCC varžybose – lietuvių triumfas Itin įdomiai dėliojosi BaTCC (Baltic Touring Car Championship) lenktynės. Tiek kvalifikacijoje, tiek pirmosiose lenktynėse lyderio pozicija priklausė čempionato naujokui Arūnui Gečiauskui, Lietuvos „Wolf Race“ čempionate jau spėjusiam pademonstruoti itin gerus laikus. Tiesa, tiek šis etapas, tiek apskritai važiavimas jam šioje Bikerniekų trasoje – pats pirmas kartas, tad savo puikiu pasirodymu sportininkas stebino ne tik kitus dalyvius, bet ir žiūrovus. Kaip teigė pats sportininkas, automobilis neseniai surinktas, tad dalyvavimas lenktynėse – savotiška treniruotė. Antroji starto vieta lenktynėse teko Ernestai Globytei. Jos vairuojamas „VW Golf GTI TCR“ automobilis, po pasitraukimo iš „BEC 4H“, naktį iškeliavo į Panevėžį būtiniems taisymo darbams ir atgal į trasą grįžo tik ryte. Tačiau sportininkė pademonstravo puikų laiką. Tiesa, pirmosios lenktynės parodė, kad A. Gečiauskas, lenktyniaujantis išskirtiniu „Mitsubishi“ automobiliu, sekmadienio lenktynėse nusileisti nebuvo nenusiteikęs. Pirmojo važiavimo metu techniniai nesklandumai kišo koją „BMW M3“ automobiliu lenktyniaujančiam Sauliui Beržiui, bet jo geras pademonstruotas rezultatas užtikrino jam 6 vietą antrojo važiavimo metu. Visus 10 ratų tarpusavyje lenktyniavę Arturas Bartrakas iš Latvijos, važiuojantis dyzeliniu kuru varomu BMW, kartu su suomiu Jyrki Jonkkari kovą baigė lenktyniniu incidentu už trasos ribų. Antrąjį važiavimą dalis dalyvių pradėjo iš „Pitlane“: išvažiavę į trasą, jie iškart pasuko serviso zonos link keisti padangų, nes prasidėjęs lietus nepaliko kito varianto siekiantiems važiuoti konkurencingu tempu. Antrasis važiavimas nebuvo sėkmingas Vyteniui Gulbinui – dėl greičių dėžės gedimo jis buvo priverstas iš lenktynių pasitraukti. Galiausiai, „BTC1“ įskaitoje pirmąja vieta džiaugėsi šį sezoną čempionate pradėjęs važiuoti Andrejus Juškinas iš Rusijos, antrasis liko Aurimas Mištautas su BMW, o trečiasis – čempionato senbuvis Marius Miškūnas ir „Honda Civic“. „BTC2“ klasėje pergalę šventė niekam šansų nepalikęs A. Gečiauskas ir jo „Mitsubishi Evolution“, antroji liko E. Globytė su „VW Golf GTI TCR“, o trečioji vieta teko dar vienai lenktynininkei iš Lietuvos Indrei Senkutei ir dar vienam „VW Golf“. Tuo tarpu, „BO“ („Baltic Open“) klasėje šį kartą tebuvo vienintelis dalyvis iš Danijos Frederikas Holmas, lenktyniaujantis išskirtiniu „Renault Megane Trophy“ automobiliu. „BGT“ įskaitoje – ir vėl lietuvių triumfas: pirmąją vietą visiems iš panosės nušvilpė užtikrintai lenktyniavęs Marius Dijokas su BMW, antroji vieta teko Pavelui Ščapovui, o trečioji – V. Gulbinui. Baltijos šalių čempionatų dalyviai visų mėgiamoje „Auto24 Ring“ trasoje turėtų susitikti rugsėjo pabaigoje Estijoje.