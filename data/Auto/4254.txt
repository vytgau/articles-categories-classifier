Anot JAV generalinės prokurorės Lorettos Lynch, VW neigė kaltinimus, o vėliau melavo, mėgindama nuslėpti savo veiksmus. Koncernui skirtos baudos bus viena didžiausių kada pritaikytų sankcijų dėl oro taršos, pridūrė pareigūnė. Šeši VW aukšto rango pareigūnai taip pat buvo apkaltinti dėl jų vaidmens emisijų skandale. „Volkswagen Group“ generalinis direktorius Mathiasas Mulleris pareiškė, kad Vokietijos automobilių gamintoja „nepaprastai apgailestauja“ dėl savo veiksmų. „Mes jau nebesame ta pati bendrovė, kokia buvome prieš šešiolika mėnesių“, – sakė VW stebėtojų tarybos pirmininkas Hansas Dieteris Potschas. JAV teisingumo departamento teigimu, VW buvo sukūrusi ilgalaikę schemą parduoti apie 590 tūkst. dyzelinių variklių JAV su juose įrengta teršalus mažinanti įranga. VW koncernui bus skirtas trejų metų bandomasis laikotarpis, per kurį jis bus stebimas nepriklausomo stebėtojo. Koncernas sutiko bendradarbiauti su Teisingumo departamento tyrėjais. 4,3 mlrd. dolerių baudos reiškia, kad bendros bendrovės išlaidos, susijusios su skandalu, viršys 19,2 mlrd. dolerių. Iki tol „Volkswagen“ buvo susitaręs su aplinkosaugos institucijomis ir JAV automobilių savininkais sumokėti beveik 15 mlrd. dolerių konfliktui sureguliuoti. „Dyzelinis skandalas“ Vokietijos automobilių gamintoją sudrebino 2015 m. rugsėjį. JAV aplinkos apsaugos agentūra (EPA) apkaltino bendrovę tuo, kad dyzeliniais varikliais varomuose automobiliuose įdiegta programinė įranga, leidžianti testavimo metu nuslėpti realius duomenis apie teršalų emisijas. Daugelyje pasaulio šalių atliekamas VW veiklos tyrimas.