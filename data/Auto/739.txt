„Gyvenvietėse bei gyvenamosiose zonose, kur daugiau pėsčiųjų, didėja rizika, kad įvykio metu bus padaryta didesnė žala. Tuo metu užmiestyje viršijus greitį tiek pat kilometrų, kiek ir gyvenvietėje, yra tikimybė, kad patirta žala bus mažesnė. Todėl šiuo įstatymo projektu yra siūloma diferencijuoti baudas už greičio viršijimą atsižvelgiant į vietą, kurioje viršijamas greitis“, – pataisą argumentuoja M. Puidokas. Pagal siūlymą, nustatyto greičio ne gyvenvietėse viršijimas iki dešimties kilometrų per valandą užtrauktų įspėjimą vairuotojams, kaip ir šiuo metu visose vietovėse. Tačiau toks greičio viršijimas gyvenvietėse grėstų 5–15 eurų bauda, gyvenamojoje zonoje – 15–45 eurų bauda. Greitį viršijus nuo 10 iki 20 km/val. ne gyvenvietėse bauda šiek tiek sumažėtų – iki 5–15 eurų, už greičio viršijimą gyvenvietėse grėstų analogiška dabartinei 12–30 eurų bauda, o viršijus greitį gyvenamojoje zonoje bauda kiltų iki 45–120 eurų. Pakeitimus, kai mažinama bauda greitį viršijus ne gyvenvietėse, o maksimaliai didinama pažeidimams gyvenamosiose zonose, parlamentaras siūlo ir kitiems greičio viršijimo intervalams iki 50 km/val. Daugiau kaip 40 km/val., bet ne daugiau kaip 50 km/val. viršijus greitį šiuo metu gresia 170–230 eurų bauda. Pagal siūlymą, ne gyvenvietėse viršijus greitį bauda būtų 120–170 eurų, gyvenvietėse liktų dabartinė 170–230 eurų, o gyvenamojoje zonoje siūloma nustatyti 450–550 eurų baudą, neturintiesiems teisės vairuoti asmenims – iki 700 eurų. Šiuo metu didžiausia bauda gresia viršijusiesiems greitį daugiau kaip 50 km/val. Tokiems vairuotojams tenka ne tik sumokėti 450–550 eurų baudą, bet ir nuo vieno iki šešių mėnesių atsisveikinti su teisėmis. M. Puidokas siūlo, kad už tokį pažeidimą ne gyvenvietėse grėstų 170–230 eurų bauda, gyvenvietėse – analogiška dabartinei bauda. Išliktų ir nuo vieno iki šešių mėnesių teisės vairuoti atėmimas. Greičio viršijimas daugiau kaip 60 km/val., pagal pataisas, užtrauktų 450–550 eurų baudą, neturintiesiems teisės vairuoti – 450–700 eurų baudą.