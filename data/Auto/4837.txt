Pastaraisiais metais D. Trumpas grasino įvesiąs iš Meksikos gabenamų automobilių importo tarifus ir taip užtikrinsiąs darbo vietas JAV gamyklose. Taigi, Vokietijos automobilių gamintojai yra priversti permąstyti sprendimus dėl investicijų, susijusių su gamyklų Meksikoje plėtra. Vokietijos automobilių pramonės asociacija, atstovaujanti tokiems gamintojams ir tiekėjams kaip BMW, „Volkswagen“ ir jam pavaldžioms „Porsche“ bei „Audi“ įmonėms, taip pat „Mercedes-Benz“ markę valdančiai bendrovei „Daimler“, sunerimo dėl perdėto būsimo JAV prezidento protekcionizmo. „Verta sunerimti, kad vadovaujant naujajam prezidentui didžiausias dėmesys JAV, kaip ir Kinijoje, bus skiriamas gimtosios šalies įmonėms, o tarptautinė prekyba ir tarptautiniai santykiai neišvengiamai nukentės“, – teigiama trečiadienį išplatintame Vokietijos automobilių pramonės asociacijos pranešime. 11:56 val. Vidurio Europos laiku buvo užfiksuotas 2,6 proc. Europos automobilių pramonės sektoriaus akcijų indekso kritimas. Reikia pasakyti, kad apskritai Europos akcijų indeksas nukrito 0,5 proc. Pastaraisiais metais Vokietijos automobilių gamintojai dėjo nemažai pastangų siekdami padidinti JAV veikiančių gamyklų produktyvumą, kadangi ši šalis ir toliau išlieka didžiausia brangių ir prestižinių transporto priemonių rinka. Vokietijos automobilių tiekėjai nemažai investavo ir į gamyklų statybą Meksikoje, kuriai šiuo metu netaikomi automobilių eksporto į JAV tarifai. Remiantis rinkos tyrimų įmonės IHS pateikta prognoze, iki 2020-ųjų metų Meksikoje bus pagaminamas kas ketvirtas Šiaurės Amerikoje parduodamas automobilis (o ne kas šeštas kaip 2012-aisais metais). Kai „Ford“ paskelbė apie visų nedidelių automobilių gamybos perkėlimą iš JAV į Meksiką, D. Trumpas prisiekė, kad tapęs prezidentu privers šią automobilių gamybos įmonę atšaukti priimtą sprendimą. „Negalima leisti, kad taip atsitiktų“, – sakė D. Trumpas. Birželio mėnesį BMW inicijavo naujos gamyklos statybą Meksikos San Luis Potosi valstijoje. Iki 2019-ųjų metų šiame regione buvo numatyta investuoti apie porą milijardų eurų. Planuotoje statyti gamykloje turėjo būti pagaminama po 150 tūkst. automobilių per metus. Rugsėjo mėnesį netoli Pueblos miesto duris atvėrė nauja „Audi“ gamykla, kurios statyba atsiėjo daugiau nei 1,1 mlrd. eurų. Joje per metus turėtų būti pagaminama iki 150 tūkst. transporto priemonių. Meksikoje „Audi“ planuoja gaminti elektrinius ir benzinu varomus Q5 modelius. Pernai „Daimler“ pranešė apie ketinimą nuo 2018-ųjų metų pradėti Meksikoje „Mercedes-Benz“ markės automobilių gamybą. Gamyba turėtų būti pradėta bendradarbiaujant su „Renault-Nissan“ statomoje kone milijardo eurų vertės gamykloje.