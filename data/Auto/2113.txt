Pirmosios savaitės aktyviausios Pasak savivaldybės įmonės „Susisiekimo paslaugos“ atstovų, per pirmąsias dvi – tris rugsėjo savaites eismas Vilniuje tampa kur kas aktyvesnis – į gatves išvažiuoja 30–60 proc. daugiau automobilių. Šiuo laikotarpiu yra pastebimos didesnės spūstys – dirbantieji, studentai ir kiti vairuotojai ieško patogiausių kelionių maršrutų, todėl prireikia laiko, kol eismo srautai gatvėse stabilizuojasi. Kelių policijos valdybos Administracinės veiklos skyriaus vyr. specialistė Aistė Dijokaitė sako, nors artėjant mokslo metams eismo intensyvumas padidėja, lyginant su kitais mėnesiais nėra jaučiamas ypatingas eismo įvykių padidėjimas. Transporto srautų stebėjimai atskleidžia, kad patys didžiausi eismo srautai, vis dėlto, susiformuoja spalio pradžioje. Lyjant lietui bei esant kur kas blogesnėms oro sąlygoms eismo dalyviai renkasi komfortabiliausią keliavimo būdą – automobiliu. Tokiu atveju gatvių tinklo pralaidumas pasidaro mažesnis ir pradeda formuotis spūstys. Ypatingas dėmesys vairuojančiam jaunimui Pasak policijos atstovės, rugsėjo mėnesį Vilniaus gatvėse pastebima, kad automobilius vairuoja daugiau jaunų vairuotojų, todėl didelis dėmesys bus skiriamas būtent jų pačių ir aplinkinių saugumui užtikrinti. „Rugsėjo mėnesį prie mokyklų prieš pamokas ir po jų bus organizuojami reidai ir tikrinamos transporto priemonės, kurias vairuoja mokiniai. Bus tikrinami privalomi dokumentai, saugos diržų naudojimas“, – sako A. Dijokaitė. „Taip pat policijos pareigūnai organizuos atsitiktinius mokyklinių ir maršrutinių autobusų, vežančių vaikus į mokyklas ir iš jų, vairuotojų blaivumo patikrinimus“, – pasakoja vyriausioji specialistė. Nauji sprendimai situacijai gerinti Pasak, savivaldybės atstovų, šią vasarą dvidešimtyje sankryžų, kuriuose dažniausiai susiformuoja spūstys buvo paruoštos specialios eismo reguliavimo ir šviesoforų valdymo programos, skirtos didesniam transporto laidumui užtikrinti. Šiose sankryžose esančių šviesoforų reguliavimo programų tikslas – mažinti prastovų trukmę iš labiausiai apkrautų krypčių sankryžoje. Atidarius Vakarinį aplinkkelį sumažėjo transporto srautai pagrindinėse miesto gatvėse. „Susisiekimo paslaugos“ atstovai sako, kad šį aplinkkelį geriausia yra rinktis važiuojant ryte, o taip tranzitinio transporto vairuotojams. Tokiu atveju miesto centre susidarantys „kamščiai“ tik mažės. Pasak A. Dijokaitės, kaip ir kiekvienais metais miesto kelių policija skirs ypatingą dėmesį eismo saugumui užtikrinti. „Policijos pareigūnai budės prie bendrojo lavinimo ir ikimokyklinio ugdymo įstaigų. Į pagalbą bus pasitelkti policijos rėmėjai, jaunieji policijos rėmėjai, Šaulių sąjungos bei pilietiški bendruomenės atstovai“, – sako policijos atstovė. Pataria rinktis „kombinuotą“ kelionę Pasak savivaldybės atstovų, eismo įvykių ir spūsčių galima išvengti keliaujant viešuoju transportu arba pagal kombinuotosios kelionių jungties principą, naudojantis „Statyk ir važiuok“ aikštelėmis. Šios sistemos tikslas – mažinti transporto priemonių skaičių centrinėje Vilniaus dalyje. Vairuotojai skatinami palikti savo automobilius centro prieigose ir kelionę tęsti viešuoju transportu. Apskaičiuota, kad jei 15 automobilių vairuotojų persėda į autobusą, gatvėje atlaisvinama apie 100 m. atkarpa, o pats vairuotojas per mėnesį sutaupo apie 30 eurų. Visos dienos „Statyk ir važiuok“ bilietas kainuoja vos 2 eurus – turint jį galima neribotai visą dieną naudotis sostinės viešuoju transportu, o centre nebereikia ieškoti laisvos stovėjimo vietos. Gatvės, kuriose galima tikėtis spūsčių Vis dėlto visiškai išvengti eismo trikdžių yra neįmanoma. Susisiekimo specialistai įspėja, kad rudenį, suintensyvėjus eismui pagrindinėse Vilniaus miesto gatvėse, spūsčių galima tikėtis Antakalnio g., Geležinio Vilko g., Kalvarijų g., Kareivių g., Konstitucijos pr., Liepkalnio g., Olandų g., Ozo g., Pilaitės pr., Savanorių pr., T. Narbuto g., Ukmergės g. ir kitose gatvėse. Šiose vietose taip pat yra padidinta eismo įvykių rizika.