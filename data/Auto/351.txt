Bendrovė „Vilniaus viešasis transportas“ sutartį su viešųjų pirkimų konkursą pateikti miestui naujus autobusus laimėjusiu „Solaris Bus&Coach S.A.“ pasirašė praėjusių metų rudenį. Iš viso bus nupirkta 150 autobusų – 100 standartinio dvylikos metrų dviašių ir 50 aštuoniolikos metrų ilgio triašių. Sandorio vertė – 40,5 mln. eurų. Pirmieji dvylikos metrų lenkiški autobusai sostinėje pasirodys balandžio viduryje. Į miesto gatves jie turėtų išvažiuoti balandžio pabaigoje ar gegužės pradžioje. Likusieji autobusai Lietuvą pasieks etapais, iki rugpjūčio mėnesio vidurio. Iš viso bus atnaujinta beveik pusė UAB „Vilniaus viešasis transportas“ autobusų parko. Pasak bendrovės generalinio direktoriaus Rimanto Markausko, įsigijus naujų autobusų, bus atsisakyta seniausiųjų įmonėje eksploatuojamų autobusų: „Karosa“, taip pat naudojančių suspaustas gamtines dujas, kurių dujų balionams pasibaigusi garantija. „Transporto priemonių parką būtinai reikėjo atnaujinti. Rudenį sulauksime dar ir keturiasdešimties naujų troleibusų, konkursą pateikti juos miestiečiams taip pat laimėjo Lenkijos „Solaris“ gamintojai“, – sako R. Markauskas.  Savivaldybės įmonės „Susisiekimo paslaugos“ Bendrųjų reikalų departamento vadovas, vykdantis direktoriaus funkcijas, Vaidotas Meškauskas primena, kad neseniai sostinės viešąjį transportą atnaujino privačių vežėjų įsigyti „Isuzu“ ir „Scania“ autobusai. „Puiku, kad šiais metais į Vilniaus gatves kas mėnesį išvažiuoja vis daugiau naujų autobusų. Naujos bendrovės „Vilniaus viešasis transportas“ įsigytos transporto priemonės veš keleivius visais miesto maršrutais, kad visi vilniečiai pajustų geresnę viešojo transporto kokybę“, – sako V. Meškauskas. Naujuosiuose autobusuose keleiviai ras nemažai patogumų. Važiuodami jie turės galimybę įkrauti savo išmaniuosius įrenginius, autobusuose sumontuotos vaizdo kameros, kurios padės užtikrinti saugumą. Salone taip pat sumontuoti LCD ekranai, visas apšvietimas – LED lemputėmis. Transporto priemonėse veiks kondicionieriai, moderni šildymo sistema. „Solaris Bus and Coach“ prezidentė Solange Olszewska, įteikdama bendrovės „Vilniaus viešasis transportas“ generaliniam direktoriui simbolinį raktą, pasidžiaugė, kad sostinės vežėjų užsakymas – vienas iš didžiausių bendrovės istorijoje. Pats didžiausias – 390 autobusų Italijos sostinei Romai. „Džiaugiamės, kad mūsų autobusai važinės Lietuvos sostinėje, Kiekvienas užsakymas mums – svarbus ir garbingas“, – sako S. Olszewska. Vilniaus miestui skirti autobusai nudažyti raudona tradicine sostinės autobusų spalva, papuošti miesto simbolika. Jie pritaikyti ir žmonėms, turintiems įvairias negalias.