Išskirtinis dizainas Manoma, kad pirmasis „Road Rover“ pagal savo prabangą ir vidaus meistriškumą bus laikomas „Mercedes-Benz“ S klasės konkurentu, bet turės kai kurių važiavimo bekele galimybių. Šis automobilis taip pat pasižymės įspūdingomis dinamikos kelyje savybėmis ir išnaudos elektrinių variklių potencialą. Planuojama, kad naujasis „Road Rover“ bus pristatytas per Los Andželo automobilių parodą 2019 metų pabaigoje. Netrukus po jos šie automobiliai turėtų pasirodyti ir prekyboje. Manoma, kad jų kaina už aukščiausios komplektacijos versijas sieks maždaug 102 tūkst. eurų. Su laiku „Road Rover“ liniją turėtų papildyti ir į lengvuosius automobilius panašesni, keliams pritaikyti modeliai. Tačiau jie vis tiek turėtų likti masyvūs. „Road Rover“, kaip ir „Velar“, yra eksperimentinio modelio iš šios bendrovės praeities pavadinimas. Pirmą kartą jis buvo pasiūlytas 6-ojo dešimtmečio pradžioje, kaip sąsaja tarp „Rover“ automobilių ir originaliųjų „Land Rover“. Šis konceptas buvo atgaivintas 7-ajame dešimtmetyje kaip trijų durų universalas ir suteikė intelektinį pagrindą konceptui, kuris virto originaliaisiais „Range Rover“. Detalės laikomos paslaptyje Detalės apie JLR planus, susijusius su naujo modelio linija, yra labai ribotos, o dėl itin didelio slaptumo šis projektas sugebėjo būti kuriamas dvejus metus, kol iškilo aikštėn. „Land Rover“ dizaino direktorius Gerry McGovernas garsėja savo sugebėjimais pastebėti naujų modelių potencialą, kurį jis pats vadina „balta erdve“ aplink egzistuojančius modelius – tai patvirtino „Range Rover Evoque“ ir neseniai pasirodžiusio „Range Rover Velar“ sėkmė. 2014 metais šios grupės inžinerijos direktorius Wolfgangas Ziebartas užsiminė apie JLR elektrifikacijos planus. Jis prognozavo, kad elektrinių automobilių rinka pasidalys į miestui skirtus automobilius ir į „antro ar trečio automobilio, skirto turtingai šeimai“, grupę. W. Ziebartas užsiminė, kad pastarasis segmentas domina JLR ir kad bet koks jų pagamintas elektrinis automobilis bus „Jaguar XJ“ dydžio ir „skirtas JAV bei Kinijai“. Svetainė „Autocar“ mano, kad pirmasis „Road Rover“ modelis bus kuriamas lygiagrečiai su naujos kartos XJ modeliu. Pamatinę abiejų šių automobilių struktūrą sudarys naujos kartos aliuminio konstrukcija, kuri yra tinkama tiek baterijų paketams, tiek stūmokliniams varikliams. Bus visiškai elektriniai Manoma, kad naujieji XJ ir „Road Rover“ bus visiškai elektriniai automobiliai su dvigubais elektriniais varikliais ir keturiais varomaisiais ratais, kurie įsijungs pagal pageidavimą. „Road Rover“ pabrėš išskirtinę prabangą: milžiniška dabartinės S klasės sėkmė įrodė, kad lengvieji visureigiai neišstūmė iš rinkos automobilių su itin prabangiais salonais. Be to, jis veikiausiai turės reguliuojamo aukščio pakabą, kuri leis važiuoti bekele. Prognozuojama, kad naujasis automobilis galės nuvažiuoti bent 300 mylių (480 km) ir 100 km/h greitį pasieks per 5 sekundes. JLR teks kaktomuša varžytis su tokiais automobilių gamintojais kaip „Porsche“ ir „Audi“, kurie per artimiausius dvejus metus taip pat planuoja pristatyti prabangius elektrinius automobilius. Tačiau bene artimiausias naujojo „Road Rover“ konkurentas bus „Audi“ modelis „E-tron Sportback“, turintis pasirodyti 2019 metais. Jis taip pat bus varomas keturiais ratais ir idealiomis sąlygomis galės nuvažiuoti 300 mylių.