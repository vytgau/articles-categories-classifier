Kaip pasakoja „Fast Lap“ lenktynių serijos vienas iš organizatorių Giedrius Čenkus, komanda visuomet siekia sukurti geriausias lenktynes regione. Kartu su šiuo siekiu profesionalumo prasme auga ir lenktynininkai. Natūralu, kad didelio populiarumo sulaukiančios „Wolf Race“ lenktynės turėjo tapti nacionalinės svarbos sporto įvykiu. „Paskutinis šio sezono etapas pasižymėjo tuo, kad čia važiavo tokie patyrę lenktynininkai kaip Robertas Kupčikas, Ramūnas Čapkauskas ir Mindaugas Varža. Jų konkurencija įrodė, kad kukliai vertinti „Wolf Race“ dalyviai geba ne tik lipti aukščiausio lygio sportininkams ant kulnų, bet ir juos nugalėti. Tokių azartiškų lenktynių dar neteko matyti“, – paskutiniuosius „Wolf Race“ važiavimus prisimena jis. G. Čenkus džiaugiasi, kad Lietuvos automobilių sporto federacija įsitikino „Fast Lap“ siekiu kurti geriausias žiedines lenktynes Lietuvos istorijoje. Savaime suprantama, kad federacijos vadovo Romo Austinsko ir jo komandos siekiai lygiai tokie patys, todėl nuo 2017 metų prasideda Lietuvos automobilių žiedinių „Wolf Race“ lenktynių čempionatas.  „Jau seniai kalbėjome su G. Čenkumi ir Kristijonu Vaičiu, nes norom nenorom Lietuvos automobilių žiedinių lenktynių čempionatas nublankdavo prieš „Wolf Race“ tiek dalyvių, tiek žiūrovų skaičiumi. Žinoma, visus lenktynininkus vienija benzinas venose, tačiau metų gale kiekvienas nori titulo ir sporto meistro vardo. Dabar tokia galimybė atsiras visiems ir, manau, kad su „Fast Lap“ bendradarbiausime dar ilgai“, – pasakoja R. Austinskas. Profesionalumas laisvės nevaržys Kartu su nauju titulu dalyviai sulauks pakeitimų. Nuo kito sezono „Wolf Race“ senbuviai turės kilstelti savo lenktynininkų licencijas iki D kategorijos. Taip pat, kaip pasakoja G. Čenkus, didėjant automobilių greičiui, reikia užtikrinti maksimalų vairuotojų saugumą. Dėl šios priežasties turės griežtėti ir saugumo reikalavimai pilotams. „Nuo ateinančių metų kelsime vairuotojo lenktyninės aprangos standartus. Estijoje per rekordinį Dainiaus Matijošaičio važiavimą aiškiai matėme kaip greitai gali užsiliepsnoti automobilis. Taip pat šiais metais stebėjome keletą itin didelių avarijų: Tado Petronio, Edvino Mardoso, Juliaus Skirmanto nesėkmės. Dalyviams rekomenduosime naudoti „Hans“ tipo kaklo apsaugas, o nuo 2018 metų planuojame, kad jos „Wolf Race“ dalyviams bus privalomos“, – apie pokyčius kalba vienas iš organizatorių. Jis pabrėžia, kad šie pakeitimai buvo įvesti ne dėl naujo lenktynių statuso, o buvo seniai apgalvota populiarėjančių važiavimų strategijos dalis. Taip pat su LASF buvo susitarta, kad techninę lenktynių dalį, formatą ir taisykles „Fast Lap“ organizatoriai rengs savo nuožiūra. Pasak G. Čenkaus, tokiu būdu galima išnaudoti visą lenktynių potencialą, o tai tik į naudą pačiam čempionatui. Dar daugiau naujokų ir garsių vardų Su kiekvienais metais azartiškieji „Wolf Race“ važiavimai populiarėjo ne tik tarp žiūrovų, bet ir lenktynininkų tarpe. Atrodo, kad pastarųjų noro nė kiek nesustabdė leidimas naudoti brangesnes „slick“ tipo padangas. 2015 metų sezone čia važiavo 76 lenktynininkai. G. Čenkus prisimena, kad organizatoriai rizikavo įvesdami naują padangų tipą, tačiau dalyvių skaičius išaugo iki 82. „Stebint tokią tendenciją ir „Wolf Race“ lenktynių statuso stiprėjimą, drąsiai galiu pasakyti, kad kitais metais trasoje išvysime ne tik naujų ir daug žadančių veidų, tačiau ir garsių profesionalų“, – įsitikinęs vienas iš varžybų organizatorių. Galingiausios „Wolf Race“ klasės R3000+ nugalėtojas Tomas Sveikauskas kaip visada primena Virgilijų Alekną – kuklus čempionas. Jis džiaugiasi, kad lenktynės įgaus oficialaus svorio, tačiau teigia, kad kitais metais titulą apginti bus sunku. „Tikrai negalvoju, koks būtų jausmas tapus Lietuvos čempionu, nes kitais metais neabejotinai bus sunkiau. Padidėjusi konkurencija ir patyrę pilotai tikrai neleis lengvai laimėti. Kitiems metams nesu numatęs didesnių techninių pakeitimų, bet jau dabar pradedu taupyti geresnėms padangoms“, – ramiai pasakoja savo paskutines lenktynes „stogu“ užbaigęs, bet sezoną laimėjęs lenktynininkas. Tuo tarpu paskutiniajame „Fast Lap“ etape važiavęs Mindaugas Varža dar dabar kupinas emocijų, nes dalyvavo tiek „Wolf Race“, tiek „Rally Fast“ lenktynėse. Jis tikrai važiuos ir naujajame sezone, todėl džiaugiasi, kad lenktynės tampa čempionatu. „Pirmąkart važiuodamas „Fast Lap“ buvau apstulbęs, kokia čia atmosfera. Jaučiausi lyg būčiau visų įvykių sūkury. Tuo tarpu Latvijoje sirgaliai būna tik tavo paties mechanikai“, – juokiasi M. Varža. Naujajame čempionate jis važiuos su tuo pačiu „BMW M3“, skirtu ilgų distancijų lenktynėms, tačiau „Time Attack“ važiavimams ruošia intrigą. „Labai džiaugiuosi, kad lenktynės tampa oficialiu šalies čempionatu. Tai reiškia, kad bus daugiau lenktynininkų, o tada norisi važiuoti dar greičiau. Vis dėlto „Wolf Race“ neapsiribosiu ir važiuosiu „Time Attack“ rungtyje. Paruošiu tikrai žiūrovams patiksiantį automobilį, bet kol kas noriu palikti intrigą“, – pasakoja ralio meistras.