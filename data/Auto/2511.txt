„Šis ralis yra unikalus. Trečdalis greičio ruožų bus ant asfalto, kita dalis – ant žvyro. Tai bus rimtas išbandymas ir ekipažams, ir technikams. Konkurencija taip pat bus arši“, – sakė „General Financing team Pitlane“ pilotas B. Vanagas, važiuojantis drauge su šturmane Agne Vičkačkaite-Lauciuviene. „Rally Latvija“ dalyvaus beveik 60 ekipažų iš penkių valstybių. Tarp jų – ralio vunderkindu vadinamas suomis Kalle Rovanpera, garsiojo WRC lenktynininko Harri Rovanpera sūnus.  B. Vanagas ir A. Vičkačkaitė-Lauciuvienė startuos 4-uoju numeriu. Be jų Lietuvai Latvijos ralyje atstovaus dar trys ekipažai: Linas Vaškys su Laurynu Paškevičiumi, Jonas Pipiras su Aisvydu Paliukėnu ir Vitalijus bei Vytenis Plastininai. „Rally Latvija“ B. Vanagas kovos dėl taškų Tarptautinės automobilių sporto federacijos (FIA) „Baltic Rally Trophy“ (BRT) įskaitoje. Bendroje BRT įskaitoje po trijų etapų „General Financing team Pitlane“ ekipažas šiuo metu yra šeštoje vietoje. Pirmajame BRT etape Suomijoje B. Vanagas nedalyvavo. Rygoje ir jos apylinkėse, prie Jūrmalos lenktynininkams teks įveikti 12 greičio ruožų asfaltu ir žvyru. Greičio ruožai driekiasi 107 kilometrus, kurių 35 kilometrus sudarys lenktynės Bikerniekų žiedu. Iš viso ralio dalyviams reikės įveikti 450 kilometrų Latvijos keliais.  Artimiausi B. Vanago startai 2017 m. klasikinio ralio sezone: 07.22 – 23 Rally Latvia, Riga/Jūrmala (LV/BRT) 08.04 – 05 Samsonas Rally Rokiškis (LT/BRT) 09.08 – 09 DHL Rally Elektrėnai (LT/BRT) 09.29 – 30 Rally Classic Druskininkai (LT)