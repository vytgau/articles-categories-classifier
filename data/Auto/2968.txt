Lig šiol pasivažinėjimus profesionaliai žiedinėms lenktynėms paruoštais automobiliai organizavę vyrai išdėstė trumpą, tačiau itin solidžia patirtimi grįstą pasirengimo varžyboms teorijos programą. Joje narstyti esminiai dalykai, pradedant nuo kovos su priešstartiniu jauduliu, fizinio pasirengimo, mitybos ir baigiant slėgio padangose reguliavimo principais. Po beveik dvi valandas trukusių pranešimų bei klausimų-atsakymų sesijos, daugiau nei 30 pirmųjų „Extreme Driving School“ klausytojų buvo pasiūlyta praktinio vairavimo užsiėmimai „Nemuno žiede“. Čia jų laukė „koviniai“ BMW, „Porsche Cayman“, „Subaru Impreza“, „Suzuki Swift“ ir techniniais parametrais superautomobiliams prilygstantis „Audi TT RS“, kuriais buvo ieškoma teisingų atsakymų į daugybę Kačerginės trasoje neišvengiamai kylančių hamletiškų klausimų. „Tiesą sakant, mes nesame labai originalūs – panašios sportinio vairavimo mokyklos, kuriose patirtimi dalijasi patyrę pilotai, veikia ko gero prie visų garsesnių Vakarų Europos trasų. Jose siūlomos įvairaus lygio programos, nuo skirtų visiškai „žaliems“ naujokams iki lenktynių pradžiamokslį jau perpratusiems, tačiau įveikti ratą keliomis sekundėmis ar jų dešimtosiomis mėginantiems sportininkams. Mes orientuojamės į naujokus ir tikimės būtent jiems padėti išvengti brangiai atsieinančių klaidų, būti greitesniais ir saugesniais: svarbiausius teorinius dalykus susieti su praktika, suformuoti teisingus įgūdžius“, – dėsto Andrius Gelžinis, vadovaujantis VšĮ „Benzingalviai“. Kad tokio pobūdžio mokymų reikia, tapo pakankamai akivaizdu mėgėjams skirto „Nemunring Winter Games“ lenktynių serialo metu: į atskirus etapus susirinkdavo po 150 dalyvių, dalis kurių iš tiesų labai miglotai supranta, kas lemia gerą rezultatą. A. Gelžinio teigimu, būtent šiai auditorijos daliai – adekvačiai savo sugebėjimus vertinantiems ir norintiems išmokti geriau valdyti savo techniką – „Extreme Driving School“ mokymai gali duoti daugiausia naudos.  Kaip taisyklė tokie žmonės būna motyvuoti, klauso ir girdi ką sako instruktoriai, todėl beveik visuomet progresuoja labai sparčiai. „Noras būti greitesniais trasoje dažnai duoda priešingus rezultatus – pernelyg greitai įvažiuojant į posūkius komplikuojamos galimybės iš tų posūkių greičiau išvažiuoti ir turėti geresnes pozicijas prieš būsimas atkarpas. Sekundės barstomos ir neteisingai stabdant ar nelaiku perjungiant pavaras. Kai kuriuos įpročius ar elgesio prie vairo algoritmus pakeisti sąlyginai paprasta. Juo labiau, kad nemažai dalykų aktualūs važiuojant ne tik trasoje sportiniu režimu, bet ir kasdieniu automobiliu. Juo labiau, kad gatvėje neretai būna kur kas daugiau dirgiklių nei žiedinėse lenktynėse“, – akcentavo vienas „Extreme Driving School“ projekto vadovų. Kitų EDS etapų programa – tiek teorinės, tiek praktinės dalies – bus gerokai sudėtingesnė. Tačiau A. Gelžinio manymu, jau įžanginio kurso žmonėms turėtų pakakti norint išsiaiškinti, ar tikrai norėtų tęsti mokymus, ar didelis greitis nekelia pernelyg daug streso ir pan. „Artimiausia galimybė pačiam sau atsakyti į panašius klausimus ir pažiūrėti, kaip sekasi panaudoti teorines žinias bus jau po keleto savaičių startuosiančios vasarinės lenktynių serijos „Nemunring Summer Games“ pirmuose etapuose. EDS programos dalyviai važiuos vienu „Tėvas Racing“ automobiliu, todėl palyginti kaip kam sekasi bus sąlyginai paprasta. Iš viso „Nemuno žiedą“ esam rezervavę šešioms treniruočių sesijoms dar šią vasarą, – teigė A. Gelžinis. – Be to, prie mūsų komandos prisijungęs K. Navickas padės „prisijaukinti“ greitį važiuojant minkšto grunto trasose. Žiemą jis jau sėkmingai padirbėjo trenerio amplua.“ Pirmosios „Extreme Driving School“ mokymų sesijos rezultatais iš esmės liko patenkinti tiek dalyviai, tiek organizatoriai. Nors dėl užtrukusių debatų teko šiek tiek koreguoti pratybų trasoje grafiką, bendro gero įspūdžio tai nesugadino.