Jungtinės Karalystės autonomiškų automobilių verslo plėtrai koją gali pakišti aukštos kvalifikacijos inžinierių stygius. Tai gali tapti rimtu kliuviniu įgyvendinant vyriausybės užsibrėžtus planus paversti šalį viena iš tokių automobilių technologijų kūrimo lyderių, rašo autocar.co.uk. Kaip tikina autonomiškų automobilių verslo atstovai, vienas tokių automobilių technologijų srityje besispecializuojantis inžinierius užtikrina daugiau nei 11,8 mln. eurų didesnį įmonės pelną. Taip yra dėl didžiulio minėtos srities specialistų poreikio ir itin svarbaus jiems tenkančio vaidmens. Autonomiškų automobilių inžinierių pasiūla tokia menka, kad imta baimintis, jog 2025 metais šį pramonės sektorių pasauliniu mastu papildys tik 417 tūkst. kvalifikuotų darbuotojų, nors numatant paklausą nurodomas net 1 mln. 159 tūkst. specialistų poreikis. Apie šį trūkumą informuojama pernai technologijų ir inovacijų centro „Catapult Transport Systems“ paskelbtoje ataskaitoje, kurioje apžvelgtos efektyvios gebėjimų ir darbo jėgos judrumo strategijos. Ataskaitoje taip pat siūloma keletas problemos sprendimų, kaip antai, tradicinių mokslo, technologijos, inžinerijos ir matematikos sričių specialistų, kuriuos nuolat pasiglemžia transporto pramonė, poreikio mažinimas ir didesnis dėmesys skaitmenines technologijas išmanančių aukštos kvalifikacijos darbuotojų rengimui bei atitinkamų programų įgyvendinimui. Būtent tokiomis priemonėmis siūloma pamėginti sumažinti, kaip nurodoma, neišvengiamai atsirasiantį deficitą. Apie talentingų specialistų stygių kalba ir plačiajai visuomenei skirtos autonomiškų automobilių technologijų projektų svetainės „Self Driving Track Days“ įkūrėjas Alexas Lawrence-Berkeley. Jungtinės Karalystės vyriausybė yra numačiusi siekti, kad šalis taptų pasauliniu autonomiškų automobilių technologijų plėtros centru, todėl yra skyrusi konkrečias sumas, kurios turėtų būti panaudotos įgyvendinant su įvairiais savivaldžių automobilių kūrimo aspektais, įskaitant kibernetinį saugumą, testavimą ir autonomiško viešojo transporto sprendimus, susijusias užduotis.