„Oskarą“ pelnęs amerikiečių aktorius Tomas Hanksas ketvirtadienį, lapkričio 30 dieną, atsiėmė gerbėjų iš Lenkijos jam paruoštą dovaną – išskirtinį senovinį automobilį „Fiat“ 126. Lenkijos pietuose esančio miesto gyventojai nupirko ir restauravo sovietų laikų mažylį ant ratų po to, kai praeitais metais socialinėje žiniasklaidoje pamatė, kad aktorius paskelbė savo nuotrauką šalia būtent tokio mažyčio „Fiat“. Įspūdingą dovaną atsiėmęs ir išbandęs aktorius neslėpė gerų emocijų. Savo paskyroje socialiniame tinkle „Twitter“ jis pasigyrė: „Turiu naują automobilį!“. Nors iš pradžių tokios dovanos aktoriui sumanymas ir priminė pokštą, Lenkijos Bielsko Bialos miesto gyventoja Monika Jaskolska netrukus įrodė, kad yra nusiteikusi labai rimtai: ji surado dar XX amžiaus 8-ąjį dešimtmetį pagamintą automobilį, pasirūpino jo restauracija ir surinko lėšų, už kurias mažylis ir pasiekė T. Hanksą. Renovuoti senovinį automobilį Holivudo aktoriui pasisiūlė lenktynininkas iš Lenkijos Rafalis Sonikas. Šiandien Lenkijos keliuose „Fiat“ 126 modelis tikra retenybė. Nors ši transporto priemonė ir vadinama mažyliu, yra teigiančių, kad joje gali sutilpti net 14 žmonių.