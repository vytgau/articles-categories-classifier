Planuojamas investicijas automobilių milžinė sumažins nuo anksčiau prognozuotų 1 mlrd. JAV dolerių iki 700 mln. JAV dolerių. Gamybos pajėgumas bus sumažintas perpus iki 100 tūkst. automobilių per metus. „Toyota“ planai Meksikoje pastatyti naują gamyklą sausį papiktino išrinktąjį JAV prezidentą D. Trumpą, kuris užsienio įmones ragina išlaikyti daugiau darbo vietų JAV gamybos sektoriuje. Jis pagrasino nustatyti „Toyota“ didelius importo muitus, jeigu gamykla visgi bus pastatyta. Tuo tarpu „Toyota“ pareiškė, kad planuojamos investicijos ir numatomos gamybos apimtys būsimoje gamykloje, gamyba kurioje turėtų būti pradėta 2019 metais, buvo sumažintos dėl asortimento pokyčių. „Mūsų įsipareigojimai Meksikoje niekur neišnyko, – pareiškė „Toyota“ atstovas spaudai Jeanas Yves'as Jault'as. – Mes taip pat norime, kad mūsų verslas JAV augtų ir būtų sėkmingas.“ „Tai nėra tiesioginis atsakymas į D. Trumpo pastabas. Tai neapsiriboja tik viena gamykla“, – pridūrė jis. Iš pradžių „Toyota“ būsimoje Meksikos gamykloje planavo gaminti po 200 tūkst. sedanų „Corolla“ per metus. Tačiau dėl didelės dviejose gamyklose Šiaurės Amerikoje gaminamų pikapų „Tacoma“ paklausos įmonė nusprendė Meksikoje gaminti „Tacoma“, o ne „Corolla“ modelius. Dėl to sumažėjo suma, kurią reikia investuoti į Meksikos gamyklą, o įmonė nusprendė „Corolla“ automobilius gaminti Jungtinėse Valstijose, pažymėjo J. Y. Jault'as.