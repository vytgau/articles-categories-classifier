Automobilis išties nelabai ir beprimena „civilinį“ modelį: pūsta galinė dalis, šonai, plačios arkos, kuriose telpa milžiniški palyginus su mašina 20 colių ratai, ir it šuniukas ant letenų prigulusi priekinė dalis – puikus dinamikos pavertimas kūnu. Gi „Opel Adam Rocks S“ mėgina sužavėti sportiškomis detalėmis – veržlaus dizaino 18 colių ratlankiai (už papildomus 353 Eur) ar oro aptakas ant bagažinės dangčio, tačiau lazda neperlenkta, o svarbiausias akcentas šiame automobiliuke – jo simpatiškumas jaunesnei auditorijai, kuriai galbūt pakanka saikingos dinamikos, tačiau būtinai reikia efektingos išvaizdos. O ją „Adam Rocks S“ dovanoja: dvispalvis dažymas tiek išorėje, tiek viduje, įspūdingi ratai, sportiškas stotas, bandytame modelyje elektra valdomas stoglangis per beveik visą stogo plotą – elementai, padedantys pavergti ne vieną jauną sielą. „Astra GTC OPC“ viduje pasitinka ryškūs sportiško važiavimo atributai: minkšta perforuota oda aptrauktas, prie rankų limpantis vairas ir specialaus profilio odinės sėdynės su elektriniu šoninio prilaikymo reguliavimu – kiekvienas ras tinkamiausią nustatymą, mat galima keisti tiek liemens, tiek kojų suspaudimą. „Adam Rocks S“ vidus – žaismingas (pažiūrėjus į prietaisų skydelio rodykles galima net pagalvoti, kad taiko į vairuotojo pažymėjimo dar negalinčią turėti auditoriją), ryškiaspalvis, medžiagos, suprantama, žemesnės kokybės (visgi A segmentas), bet reikalą smarkiai taiso puikios „Recaro“ sėdynės (tiesa, už jas teks papildomai susimokėti 2118 Eur), moderni multimedijos sistema su 7 colių įstrižainės centriniu ekranu, bevielis mobiliųjų įrenginių įkrovimas – išties, nemenkas komfortas tokiam modeliui. Bet interjerą dar minėsime vėliau, o dabar nekantru greičiau imtis reikalo. Brutalusis močiutei Pasukame tradicinį „Astros GTC OPC“ raktelį ir sodriau krenkštelėjęs ima žemai dudenti variklis. Apie garsą reikia iškart pastebėti, kad jis nėra ypatingai išreikštas, tačiau maloniai žemą motoro tembrą girdi visą laiką, o pasiekus aukštus sūkius stipriai nuspaustu akceleratoriumi jis virsta specifiniu giliu kaukimu, iš tolo pranešančiu kiekvienam artėjančiam asfalto metrui, kad tuoj jį palies 20 colių skersmens sportinėmis „Michelin“ padangomis apauti nagučiai. Būtent nagučiai – greituose posūkiuose „Astra GTC OPC“ tvirtai suleidžia juos į kiekvieną kelio dangos porą, neleisdama suabejoti sukibimu, belieka tik dirbti sportiškai sunkiu ir preciziškai komandas ratams perduodančiu vairu ir išlekiant iš apekso negailėti akceleratoriaus rimbo 280 arklių kaimenei, kuri priklauso automobilyje sumontuotam 2 litrų turbovarikliui ir visa govėda pasileidžia pasiekus 5300 apsukų per minutę. Motoro didžiausias generuojamas 400 Nm sukimo momentas pasiekiamas plačiame 2400-4800 apsukų per minutę diapazone leidžia mėgautis dinamiškomis automobilio reakcijomis važiuojant iš esmės bet kokiu greičiu, o 6 pavarų mechaninė greičių dėžė darbą palengvina vokišku tikslumu. Ar kalbame apie brutalų sportinį bolidą? Tiesą sakant, gal net didesnį įspūdį palieka jo ramus elgesys, jeigu prie vairo užklupo melancholijos priepuolis. Šią „Astrą“ nebaisu paskolinti močiutei į sodą: sportiškai sureguliuota ir tvirta pakaba su žemo profilio padangomis įvairaus plauko kelio nelygumus „suvalgo“ netikėtai galantiškai, nemušdama dantų, o akceleratoriaus reakcijos nepasižymi isteriškumu ir leidžia tvarkingai judėti miesto spūstyse. Pridėkime tai, kad interjero medžiagos atitinka tradicinių šios klasės modelių pasiūlą, bagažinėje telpa 380 litrų krovinio, ir turime netikėtai įvairiapusišką automobilį. Tik senstelėjusios kartos multimedijos sistema su galybe mygtukų jau kelia šypseną, bet juk šis automobilis ne apie tai, o ir hipotetinė močiutė jo nesiskolins kasdien. Neras ji savarankiškai ir galimybės fiksuoti rato įveikimo laiką – ši parinktis, kaip ir keletas kitų sportinio automobilio atributų, palikti tiems vairuotojams, kurie tiksliai žino, ką vairuoja.  Žaismingasis kietam sąkandžiui „Adam Rocks S“ sumontuotas 1.4 litro darbinio tūrio turbovariklis 150 AG pasiekia prie 4900-5500 apsukų, o 220 Nm sukimo momentas (prie 2750-4500 aps./min.) leidžia elgtis labai dinamiškai – neužmirškime, kad automobilis tesveria 1,1 tonos. Kaip ir „Astroje“, 6 laipsnių mechaninė pavarų dėžė džiugina tiksliomis svirties padėtimis. Pakaba – standi, jos eiga – labai trumpa, tad posūkiuose su išdaužytu asfaltu kepenys muša inkstus, tačiau adekvatus vairo mechanizmas ir trumpa 2311 mm ratų bazė suteikia galimybę džiaugtis tiksliu vairavimu. Didesnis galios rezervas išplečia ir galimybes: šiuo automobiliuku jau ir autostradoje nepražūsi pradėjęs lenkti, tik bagažinės 170 litrų tūris primena, kad tai mašina vienam ar dviem asmenims ir, suprantama, universalumo galimybėmis „Astra GTC OPC“ ji neprilygsta. Tiesa, šis irgi turi suprantamas ribas: ant galinės sėdynės užtenka vietos trimečio kėdutei, bet suaugusiam kelionę ten pavyktų ištverti tik dėl minėtos pakankamai geranoriškos sportiškosios „Astros“ pakabos. Ir pabaigai – kainos. „Opel Astra GTC OPC“ mūsų šalies atstovybėse kainuoja nuo 30 tūkst. 789 eurų, o bandytas modelis su papildoma įranga kainavo 38 tūkst. 225 eurus. Tikrai nepigiausias pasiūlymas „karštųjų“ hečbekų rinkoje, tad privers pasidairyti ir tarp kitų galimų variantų, bet ir ne pats brangiausias, siūlantis gerą sukomplektavimą. „Opel Adam Rocks S“ pradinė kaina – 19 tūkst. 733 eurai. Bandytas modelis su papildoma įranga kainavo 24 tūkst. 977 eurus, o beveik pusę priedų vertės sudarė odinės „Recaro“ sėdynės už 2118 eurų. Žaismingas, originalus ir pakankamai dinamiškas automobilis, turintiems tvirtą sąkandį. Papildomos pastabos: 1. „Start/stop“ sistema abiejuose automobiliuose veikia netiksliai ir greičiausiai taip yra dėl netinkamo derinimo su mechanine pavarų dėže – variklis gesinamas kiek per anksti. 2. Lietuviai yra neįtikėtinai empatiški žmonės – tik atsisėsk prie sportiškiau akcentuoto automobilio vairo ir pamatysi ko nematęs: bet kokioje situacijoje veržiasi tavęs niekur nepraleisti ir visada būtinai lenkti visi pasatai, avensiai, šaranai ir kitokie bendro srauto šamanai. 3. Abu automobiliai smarkokai pralaidūs triukšmui: „Astra GTC OPC“ ypatingai ūžauja ratų arkos, o „Adam Rocks S“ silpnoji akustinė vieta – plonytis audeklu dengtas elektros valdikliu sustumiamas stogas. 4. „Opel Astra GTC OPC“ vidutinės benzino sąnaudos per 222 kilometrus mišriomis sąlygomis (miestas/užmiestis – 60/40) siekė 11,5 litro šimtui kilometrų (gamintojo deklaracija mišriam režimui – 7,8 l), o „Adam Rocks S“ per 206 kilometrus degino 7,2 litrus (deklaracija – 5,9 l).