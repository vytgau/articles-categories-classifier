Šįmet debiutavęs Lietuvos kartingo čempionate su galingiausios KZ2 klasės kartu J.Jonušis iškovojo šalies vicečempiono titulą, o dar daugiau lenktynių patirties jis sukaupė CIK-FIA Europos kartingo čempionate, kur šįmet jau varžėsi su suaugusiais, rašoma pranešime žiniasklaidai. Intensyviai treniravosi Vasarą Parnu „Auto24ring“ trasoje J.Jonušis išbandė ir „Formulės-4“ bolidą bei ėmė treniruotis žiedinėms lenktynėms. Tiesa, jis nesitikėjo jose startuoti taip greitai ir galvojo apie kitus metus, bet galiausiai pasiryžo prisijungti prie vienos iš labiausiai patyrusių komandų Lietuvoje „Juta-Bauer“. „Per vasarą labai daug treniravausi, galvojau apie lenktynes kitais metais. Bet artėjant lenktynėms Estijoje atsirado visokių minčių ir nusprendžiau nebelaukti. Labai vertinu tai, kad Ramūnas pasitiki manimi ir gali pasidalinti savo patirtimi. Man didelė garbė mokytis iš jo“, – sakė J. Jonušis. Jaunas lenktynininkas per treniruotes Parnu „Auto24ring“ jau yra nuvažiavęs daugiau nei 450 ratų – tai gerokai daugiau nei visa 1000 km lenktynių distancija.  Taip pat J. Jonušis šįmet labai daug dėmesio skyrė fiziniam pasirengimui. Jis su šeima beveik kiekvieną savaitgalį vyksta į Zarasus, kur vandenlenčių parke „Z Spot“ ant vandens praleidžia keletą valandų per dieną. Šis sportas labai gerai padeda pasiruošti ištvermės lenktynėms, nes fizinis krūvis tenka visam kūnui ir kartu lavina koordinaciją. Vertina kaip pamoką „Juta-Bauer Rally Team“ komanda – R.Čapkauskas, J. Jonušis ir Audrius Stasiulevičius – startuos su trečios serijos BMW. Po intensyvaus lenktynių sezono „Parnu 1000 km lenktynės“ komandai bus lyg sezono užbaigtuvės, todėl R.Čapkauskas galvoja ne vien apie rezultatus, bet ir apie ateitį. Vienas iš tituluočiausių Lietuvos žiedo bei ralio lenktynininkų R. Čapkauskas įžvelgė didelį J. Jonušio potencialą. „Stebėjau Justo karjeros progresą nuo kartingo ir tolimesnį jo dalyvavimą lenktynėse, pasiekimus. Esu susidaręs nuomonę, kad šis jaunuolis jau yra pasiruošęs važiuoti kėbulinių automobilių varžybose. Jo dalyvavimas ne tik Lietuvos, bet ir užsienio varžybose atnešė didelės patirties ir šiuo metu jis yra vienas iš profesionaliausių kartingistų tarp mūsų Lietuvos lenktynininkų“, – tvirtino patyręs sportininkas. R. Čapkauskas teigė norintis Justui perduoti savo patirtį bei įvesti jį į kėbulinių lenktynių bei ilgų nuotolių maratonų pasaulį. „Gal ir norėtųsi laimėti, bet dabar didžiausias tikslas yra Justo tobulėjimas. Tai yra lyg didelė treniruotė jaunam lenktynininkui“, – apie tikslus „Parnu 1000 km“ lenktynėse kalbėjo R. Čapkauskas.