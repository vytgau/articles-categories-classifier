„Pastarosiomis dienomis ne visada galime gauti elektronines klientų sveikatos patikrinimo pažymas, kurios yra reikalingos laikant vairavimo egzaminus bei norint užsisakyti arba pasikeisti vairuotojo pažymėjimą. Siekiant išvengti nesusipratimų, kviečiame prieš atvykstant į „Regitrą“ su savimi turėti popierinį medicininės pažymos variantą“, – teigia VĮ „Regitra“ Veiklos departamento direktorius Darius Jurgutis. Svarbu pažymėti, jog jei medicininė pažyma jau buvo pateikta ir įvesta į „Regitros“ duomenų bazę, papildomai jos pateikti nereikia. Tai reiškia, jog, pavyzdžiui, pradedantysis vairuotojas, norintis pasikeisti vairuotojo pažymėjimą į ilgalaikį, gali tai padaryti be papildomų pastangų, nes vis dar galiojančią informaciją apie jo sveikatos būklę „Regitra“ turi. Primenama, kad vairuotojai privalo atitikti keliamus sveikatos reikalavimus ir laikant vairavimo egzaminus būtina pateikti medicininę pažymą. Pastebėtina, jog medicininė sveikatos pažyma reikalinga ne tik būsimiems vairuotojams, tačiau ir norintiems pasikeisti vairuotojo pažymėjimą arba tam tikrais atvejais susigrąžinant prarastas teises. Populiariausioms A, AM ir B kategorijos vairuotojams dažniausiai medicininė pažyma galioja 10 metų, o C ir D kategorijų profesionalams – 2 metus.