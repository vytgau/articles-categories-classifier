Pasirengti pokyčiams derėtų ir patiems vairuotojams. Pateikiame seriją patarimų, kurie padės pavasarį saugiai pasitikti tiek jums patiems, tiek ir jūsų automobiliams. Kaip parengti savo automobilį? Pasibaigus žiemai ekspertai pataria visų pirma patikrinti automobilio kėbulo būklę. Reikėtų kruopščiai išplauti žiemą užleistas ertmes ir plotus. Ypatingas dėmesys turėtų būti skiriamas automobilio dugnui, stabdžių bei pakabos elementams, ratlankiams. Kruopščiai nuplovus kėbulą reikėtų užtaisyti po žiemos atsiradusius smulkius dažų dangos defektus. Specialistai pataria palepinti automobilį sertifikuotomis apsauginėmis dangomis, tokiomis kaip nuo ultravioletinių spindulių saugantys vaškai, nanoplėvelės ir pan. Žiema paprastai būna negailestinga ir valytuvams, tad pavasarį derėtų pakeisti jų šluoteles arba bent gumeles. Atnaujinti reikėtų ir salono kilimėlius, guminius pakeičiant į medžiaginius, taip užtikrinant greitesnį grindų dangos džiūvimą. „Žinoma, reikėtų patikrinti ir bendrą transporto priemonės techninę būklę. Papildomą dėmesį patarčiau skirti vėdinimo sistemai. Pagal galimybes derėtų ją tinkamai dezinfekuoti, pakeisti salono filtrą“, – dėsto Lietuvos automobilininkų asociacijos (LAA) vadovas Rokas Knyva. Vienas iš svarbiausių pavasarinių darbų – padangų keitimas. Tai darant derėtų dėmesingai įvertinti vasarinių padangų būklę, jų nusidėvėjimo lygį. Rekomenduojama nebemontuoti padangų, kurių protektoriaus gylis mažesnis nei 2 mm, guma suskilinėjusi ar yra kitų defektų. „Daugelis esame per daug užimti, kad šiuos darbus atliktume patys. Galų gale, ne visi turi ir pakankamai techninių žinių bei įgūdžių, kad patys tinkamai paruoštų automobilį šiltajam sezonui. Šią užduotį siūlau patikėti servisui. Žinoma, tik tokiam, kuris jūsų keturračiui draugui gali suteikti kokybiškas paslaugas“, – sako R. Knyva. Kaip pasirengti vairuotojams? Pavasariu nereikėtų džiaugtis per anksti. Po žieminės kelininkų priežiūros kelio danga dar negreitai tampa švaria ir kibia, todėl vairuotojams derėtų atidžiai laikytis saugaus greičio ir atstumo iki priešais važiuojančių transporto priemonių. Atšilus orams pasikeičia ir eismo dalyvių struktūra. Į kelius išvažiuoja motociklininkai bei sezoniniai vairuotojai. Šį faktorių irgi derėtų įvertinti. „Sezonų kaita yra ir puiki proga keisti žalingus įpročius. Labai naudinga atsikratyti savybės vairuojant naudotis telefonu. Įlipus į automobilį jį reikėtų nukišti kuo giliau į rankinę, krepšį ar daiktadėžę, ir neišsitraukti iki nesustosite saugioje vietoje“, – dėsto R. Knyva. Anot LAA vadovo, pavasarį naudinga iš esmės permąstyti savo judėjimo įpročius. Šiltuoju metu laiku automobilį naudinga iškeisti į dviratį, viešąjį transportą ar vaikščiojimą pėsčiomis. Už tai jums padėkos tiek aplinka, tiek sveikata.