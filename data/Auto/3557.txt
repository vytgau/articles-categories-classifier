Kaip rašoma pranešime žiniasklaidai, bendrovė išanalizavo vieno mėnesio vilniečių judėjimo įpročius. Miestas buvo suskirstytas į daugiau nei 40 transporto zonų ir visą pasirinktą laiką – 2016 m. gruodį – buvo stebimas vartotojų judėjimas tarp jų. Stebėjimo metu vilniečiai, turintys „Tele2“ korteles, iš viso atliko daugiau nei 18,5 mln. kelionių. Buvo analizuojamas ir gyventojų judėjimas tarp transporto zonų – tokių kelionių įvyko per 91 mln. Kiekvieną dieną gyventojai nukeliaudavo 2,7 mln. kilometrų – tai septynis kartus didesnis atstumas nei tarp Žemės ir Mėnulio. Visi analizėje panaudoti duomenys yra anoniminiai – individualių vartotojų ar jų judėjimo įpročių iš duomenų išskirti neįmanoma. Juos „Tele2“ apdorojo drauge su partnere – Estijos IT įmone „Mooncascade“. „Atviri duomenys jau seniai tapo svarbia mūsų kasdienio gyvenimo dalimi, o Vilnius pagal šių duomenų panaudojimo efektyvumą – neabejotinai lyderis ne tik Lietuvoje, bet ir visame Šiaurės Europos regione. Projektas su telekomunikacijų bendrove „Tele2“ suteiks galimybę sklandžiau planuoti miesto viešojo transporto keliones, šio transporto skaičių, judriausių sankryžų eismo valdymą, o galiausiai prisidės prie sėkmingo darnaus judumo plano įgyvendinimo“, – sakė Vilniaus miesto meras Remigijus Šimašius. „Mūsų paslaugomis naudojasi kas antras Lietuvos gyventojas, todėl galime matyti ypač išsamią informaciją apie žmonių judėjimo kryptis. Suprantama, džiaugiamės, kad šiuos duomenis galime panaudoti miesto labui“, – komentavo Petras Masiulis, „Tele2“ generalinis direktorius. „Mūsų sprendimo privalumas – vartotojams nereikia įsidiegti jokių papildomų programėlių, nes informacija apie žmonių srautų judėjimą stebima pagal prisijungimą prie mobiliojo ryšio bazinių stočių. Be to, naudojami duomenys leidžia matyti ne tik vairuotojų srautus, bet ir dviračių bei kelionių viešuoju transportu įpročius“, – atkreipė dėmesį projektą kūręs Mindaugas Kežionis, „Tele2“ Produkto skyriaus vadovas. Naudodama „Tele2“ pateiktus duomenis, Vilniaus savivaldybė ir SĮ „Susisiekimo paslaugos“ galės nustatyti realius gyventojų susisiekimo ryšius tarp skirtingų Vilniaus miesto rajonų. Taip pat bus galima stebėti, kaip gyventojų keliavimo įpročiai keičiasi paros, savaitės ir mėnesio laikotarpiu, vertinti, kuriomis gatvėmis daugiausia keliauja gyventojai ir miesto svečiai bei priimti sprendimus dėl miesto susisiekimo sistemų organizavimo, infrastruktūros ir investicijų. Be to, surenkami duomenys gali būti pritaikomi ir kitose miesto srityse. Žinant tikslius svečių iš užsienio kelionių maršrutus galima daug lengviau planuoti miesto paslaugas turistams ir juos aptarnaujančiam verslui. Stebint tranzitinį keleivių srauto judėjimą galima numatyti investicijas į miesto įvažiavimus, žinant gyventojų judėjimą mieste galima daug tiksliau planuoti reklamos ir prekybos vietas, renginius, naujas statybas. Siekdama prisidėti prie miesto plėtros „Tele2“ artimiausiu metu parengs papildomą analizę. Remdamasi vartotojų duomenų srautais bendrovė įvertins, kaip naujasis Vilniaus aplinkkelis pakeitė gyventojų judėjimo įpročius. Šią informaciją Vilniaus savivaldybė galės naudoti rengdama tolesnius plėtros planus. Be to, bendrovė galės pasiūlyti duomenų analizės sprendimus tiek kitiems miestams, tiek verslui.