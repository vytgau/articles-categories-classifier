Mykolo Romerio universiteto profesorius Gediminas Navaitis sako, kad tokia situacija susiklostė dėl per didelės atjautos neblaiviems vairuotojams. – Kad neblaivūs vairuotojai bėda, sutinka visi, tačiau net ir su tuo sutinkantieji neretai sėda prie vairo neblaivūs. Kodėl? – Atsakymas paprastas – esame per daug atlaidūs tokiems kelių nusikaltėliams. Štai ir šią savaitę naujienų portaluose skaitome, kad išteisinamas neblaivus vairuotojas, užmušęs žmogų. Kokį ženklą mūsų teismai siunčia kitiems vairuotojams – gerkite ir važiuokite, padarysite avariją, paverkšlensite teismo suole, gausite lygtinę bausmę, o paskui ją visai panaikinsime. Juk žmogus, kuris užmuša kitą naudodamasis kitokia priemone, nėra taip lengvai išteisinamas kaip tas, kuris važiavo automobiliu. – Nuo šių metų sugriežtintos bausmės tiems, kurie neblaivūs sėda prie vairo, tačiau neblaivių vairuotojų beveik nesumažėjo. – Pirmiausia todėl, kad girtas žmogus nėra savikritiškas – jis viską gali, viską sugeba, jam dažnai nėra ribų, tad ir vairuoti jam irgi neatrodo sudėtinga, nesvarbu, kad visos žiniasklaidos priemonės trimitavo apie griežtėjančią atsakomybę ir visus kitus pavojus. Jis galvoja: o kas čia tokio? Čia ne apie mane, aš atsisėsiu ir nuvažiuosiu, mano jis. Tačiau tokia žmogaus reakcija sulėtėjusi, jis nebe taip greitai, kaip blaivus, reaguoja į eismo situacijos pokyčius. Vis dėlto aš vis tiek grįžčiau prie atsakomybės. Žmogus turėtų suprasti, kad vairavimas esant neblaiviam jam gali itin brangiai kainuoti. – Tačiau tokios priemonės jau yra. – Tai dar vienas klausimas mūsų teisėsaugos institucijoms. Jeigu mes turime įrankius, kaip tokius asmenis, kenkiančius visuomenei suvaldyti, kodėl to nedarome? Aš tikiu, kad yra atvejų, kai teisėsaugos institucijos išlaiko savo tvirtą nuomonę ir tokius asmenis nubaudžia, tačiau yra istorijų, kurios protu sunkiai suvokiamos, kai vairuotojas būdamas neblaivus atima kito žmogaus gyvybę ir už tai jis tik pabaramas. – Jeigu jau pats vairuotojas nesuvokia, kad jam negalima sėsti prie vairo, to padaryti jam neturėtų leisti aplinkoje esantieji. – Taip, toks variantas turėtų veikti, tačiau mes neturėtume pereiti prie kraštutinumų, kaip kad buvo siūlyta praėjusios kadencijos Seime – bausti asmenis, kurie važiuoja kartu su neblaiviu vairuotoju. Turime išugdyti supratimą, kad neblaivus asmuo prie vairo yra pavojus mums visiems ir kiekvienam atskirai. – Tai, matyt, ir bandoma padaryti šviečiant visuomenę – matomos įvairiausios reklamos rengiamos akcijos. – Šviečiamoji veikla matoma ir girdima. Ji, be abejo, reikalinga, tačiau šaukštas deguto sugadina visą statinę medaus. Viena vertus, mes girdime raginimus: nesėskite prie vairo neblaivūs, nevairuokite išgėrę, gerbkite vieni kitus kelyje, kita vertus, nusižengęs visoms šioms taisyklėms žmogus yra paleidžiamas vien dėl to, kad išliejo kelias graudžias ašaras. Kai suvienodinsime veiksmus, tikslą pasieksime daug lengviau. Daugiau miesto naujienų naujienos.lt