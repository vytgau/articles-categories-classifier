Antradienio popietę pajudėję iš Vilniaus, jie važiavo į Klaipėdą, rašoma pranešime žiniasklaidai. Ten kartu su kitais Dakaro dalyviais iš Lietuvos lipo į keltą, kuriuo trečiadienio rytą pasiekė Kylį. O iš ten per keliolika valandų įveikė dar tūkstantį kilometrų iki Havro. Čia lapkričio 23-24 dienomis bus galima išvysti visą Dakaro grietinėlę – greičiausius visureigius, didžiausias komandas ir profesionaliausius lenktynininkus. „Į Pietų Ameriką automobilį nuplukdyti nėra nei paprasta, nei pigu, tad Dakaro organizatoriai visiems dalyviams organizuoja bendrą kelionę. Į vieną keltą telpa visų dalyvių iš Europos technika, atsarginių dalių prigrūsti pagalbiniai sunkvežimiai bei fanų, tokių kaip mes, automobiliai. Juos atsiimsime sausio 2 dieną Peru uostamiestyje Kaljao, o per daugiau nei mėnesį jie plauks per du vandenynus“, – pasakojo M. Plukys.  Kelionė iš Vilniaus į Havrą – pirmasis „Odisėjo“ išbandymas prieš laukiančias šešias savaites viduryje vandenyno ir tūkstančius kilometrų bekelėje. Atrodytų, kas čia sudėtingo gali būti keliauti greitkeliais, tačiau nuotykių, pasak ekipažo narių, netrūko. Juk tai – „Nissan“ pikapas su 84 metų istorija, ant kurio ratlankių sumontuotos specialios bekelei skirtos „Cooper“ padangos. „Navara“ yra ir bekelei, ir greitkeliams pritaikytas automobilis, tad važiavimas dideliu greičiu juo taip pat komfortiškas. Vokietijoje autobanų greičiais ilgai nesidžiaugėme, nes pamatę remontuojamus kelio ruožus ar spūstis, drąsiai rinkomės aplinkkelius. Tiesa, Vokietijoje jie ne tokie įdomūs kaip Lietuvoje – visi asfaltuoti“, – kelionės įspūdžius prisiminė M. Plukys.  Jis pridūrė, kad „Cooper“ padangų privalumais įsitikins Pietų Amerikoje, kai reikės važiuoti per dykumas ar išdžiūvusių upių vagomis – čia jų stichija. Be to, automobilis su jomis atrodo dar geriau – kaip tikras bekelės pikapas. Padangų vertinimą ir atsiliepimus žadama paskelbti po Dakaro ralio. „Visas projektas yra išbandymas ne tik mums – vairavimo įgūdžiai, orientavimosi gebėjimai ir ištvermė čia reikalingi. Tai geras automobilio ir jo komponentų, kaip padangos, filtrai ar alyva, testas – jis įveiks apie 15 tūkstančių kilometrų, o sąlygos svyruos nuo neigiamos temperatūros ir lygumų Lietuvoje iki 40 laipsnių karščio ar 4 kilometrų aukščio Pietų Amerikoje“, – teigia #iGo2Dakar projekto dalyvis A. Laucius.