Todėl tie, kas ruošiasi pirkti nenaują mašiną, importuotą iš Vokietijos, turėtų atkreipti dėmesį į paskutiniuosius TUV – Vokietijos techninės priežiūros asociacijos – automobilių patikimumo reitingus, sudarytus remiantis antrajame 2015 metų ir pirmajame 2016 metų pusmetyje atliktų 8,9 mln. techninių apžiūrų (TA) rezultatais. Tad kokios naujausios tendencijos šioje srityje? Ogi tokios – iš pirmųjų patikimumo reitingų eilučių jose karaliavusius japoniškus automobilius vis dažniau išstumia vokiška produkcija, tiesa, ne pati pigiausia: „Mercedes-Benz“, „Porsche“ ir „Audi“ markių. O štai labiausiai techniškai netvarkingi būna „korėjiečiai“ ir „prancūzai“. Kita savaime suprantama tendencija tokia: kuo naujesnė mašina, tuo mažiau gedimų. Taigi, tarp automobilių iki 3 metų senumo pirmą vietą pagal patikimumą užėmė „Mercedes-Benz“ GLK klasės visureigis ir sportinis „Porsche 911 Carrera“ – tik po 2,1 proc. šių modelių turėjo gedimų. Po jų seka B klasės (2,2 proc.), A klasės (2,3 proc.) ir SLK klasės (2,4 proc.) mersedesai. 4-5 metų senumo kategorijoje kokybiškiausiu galima vadinti SLK klasės „Mercedes-Benz“ (gedimų turėjo 2,9 proc. patikrintų egzempliorių), toliau penketuke išsirikiavo „Audi A6/A7“ (4,2 proc.), „Audi TT“ (4,4 proc.), „Audi Q5“ ir „Porsche 911 Carrera“ (po 4,8 proc.). Tarp 6-7 metų senumo mašinų mažiausiai TA kontrolierių priekaištų turėjo „Mazda3“ (6,8 proc. patikrintų automobilių), „Porsche 911 Carrera“ (7,4 proc.), „Audi TT“ (7,7 proc.), BMW X1 (8 proc.) ir „Toyota Avensis“ (8,1 proc.). Ta pati „Porsche 911 Carrera“ geriausia yra 8-9 metų amžiaus kategorijoje – 9,9 proc. gedimų. Toliau – „Audi TT“ (11,5 proc.), „Mazda2“ (12,4 proc.), SLK klasės „Mercedes-Benz“ (12,8 proc.) ir „Toyota Auris“ (12,9 proc.). Tarp 10-11 metų senumo modelių techniškai tvarkingiausia vėlgi yra „Porsche 911 Carrera“ (gedimų turėjo 10,4 proc. patikrintų modelių), gana stipriai aplenkusi „Toyota Corolla Verso“ (15,8 proc.), „Mercedes-Benz SLK-Klasse“ (17,4 proc.), „Toyota RAV4“ (17,8 proc.) ir „Honda CR-V“ (18 proc.) modelius. Sužinojus geriausius, reikėtų nepamiršti ir blogiausių. Čia tendencija tokia pat – kuo mašina senesnė, tuo priekaištų jai daugiau. 2-3 metų senumo kategorijoje tuo labiausiai pasižymi „Kia Sportage“ (11,5 proc. automobilių su gedimais) ir „Kia Sorento“ (11,2 proc.) kompaktiniai visureigiai, tos pačios klasės „Chevrolet Captiva“ (11 proc.), mažyliai „Chevrolet Spark“ (10,6 proc.) bei „Fiat Punto“ (10,5 proc.). Tarp šiek tiek senesnių, 4-5 metų, automobilių Vokietijos TA stotyse nustatytų gedimų skaičiumi pirmavo „Dacia Logan“ (22,6 proc.), „Renault Kangoo“ (18,5 proc.), „Fiat Panda“ (18,4 proc.), „Dacia Sandero“ (18,1 proc.) bei „Chevrolet Cruze“ (17,8 proc.). 6-7 metų senumo kategorijoje daugiausiai problemų turi „Chevrolet Matiz“ (31,6 proc.), „Chevrolet Captiva“ (29,4 proc.), „Renault Kangoo“ (27,3 proc.), „Dacia Logan“ (25,1 proc.) bei „Volkswagen Fox“ ir „Renault Twingo“ (po 23,8 proc.) modeliai. Dar senesnių, 8-9 metų, automobilių tarpe daugiausiai trūkumų rasta „Renault Laguna“ (35,3 proc.) „Citroen C5“ (31,9 proc.), „Dacia Logan“ (31,5 proc.), „Volkswagen Sharan“ ir „Renault Megane“ (po 30,1 proc.) modeliuose. 10-11 metų amžiaus klasėje blogiausias yra M klasės „Mercedes-Benz“ visureigis (42 proc. su gedimais tarp patikrintų), „Kia Sorento“ (38,4 proc.), „Renault Laguna“ (38,1 proc.), „Alfa Romeo 147“ (37,8 proc.) bei „Chevrolet Matiz“ (36,5 proc.).