BTA Ekspertizių skyriaus vadovas Andrius Žiukelis teigia, kad kai kurie vairuotojai nesilaiko prievolės pasikeisti padangas ir žiemą toliau eksploatuoja vasarines arba senesnes nei 10 metų padangas: po keletą tokių atvejų tyrimo metu pastebėta Vilniuje, Kaune ir Klaipėdoje. „Tokių atvejų nedaug, maždaug 2 proc. arba po kelis atvejus didžiausiuose Lietuvos miestuose, tačiau net ir vienas toks į kelią išvažiavęs automobilis kelia ypač didelę riziką. Vasarinės padangos žiemą yra draudžiamos, jau nekalbant apie jų saugumą ir tinkamumą naudoti. Tokių transporto priemonių vairuotojai yra padidintos rizikos šaltinis, nes kelia pavojų tiek sau, tiek kitiems eismo dalyviams. Jie važinėja didmiesčiuose ir man net klausimas kyla, kaip jie apskritai iki prekybos centro, kur buvo atliktas tyrimas, sugebėjo atvažiuoti“, – sako A. Žiukelis. Tyrimo metu užfiksuota ir visiškai ekstremalių atvejų: Vilniuje prie prekybos centro aptiktas automobilis su 11 metų senumo vasarinėmis padangomis, o Kaune – automobilis su 13 metų senumo žieminėmis padangomis. „Tokius vairuotojus vadinčiau paprastai – kamikadzės. Vairavimo sąlygos žiemą išskirtinės, reikalaujančios ne tik mažesnio greičio, daugiau atidumo, bet ir techniškai visiškai tvarkingo automobilio. Liaudiškai tariant „plikomis“ padangomis važinėjantys vairuotojai vargu ar suvaldytų tokį automobilį net ir tuo atveju, jei jų vairavimo įgūdžiai puikūs“, – teigia draudimo bendrovės Ekspertizių skyriaus vadovas. Anot A. Žiukelio, kai žiemą oras tampa šiltesnis, nesninga, vairuotojai veikiausiai deramai neįvertina kelio dangos ir nesuvokia realių pavojų, todėl rizikuoja tikėdamiesi, kad nieko nenutiks. Be to, kad „plikomis“ padangomis drįstama išvažiuoti į miestą, papildoma rizikos zona formuojasi ir kiemuose. „Kiemuose, kuriuose transporto priemonės sustatytos itin tankiai, padidėja rizika padaryti žalos kaimynų automobiliams. Prisnigus ar pašalus iš kiemo ar kokio kito sunkiau pravažiuojamo ruožo išvažiuoti tampa beveik neįmanoma. Taip kiemuose formuojasi spūstys, kiti vairuotojai pyksta, kyla konfliktai. Tai, kad trenksiesi į kitą automobilį – tik viena iš galimų blogybių. Dažnai nepagalvojama, kad vairuotojai nesuvaldę automobilio gali trenktis į šaligatvio bortelį, nuvažiuoti nuo kelio ar apsiversti“, – vardija A. Žiukelis. Eksperto teigimu, dalis vasarinėmis padangomis net žiemą važinėjančiųjų – vadinamieji sezoniniai vairuotojai. „Tokie vairuotojai žiemą į kelius išrieda tik labai prireikus, pavyzdžiui, nuvažiuoti iki prekybos centro ir parsivežti kokį stambesnį pirkinį. Tačiau net ir itin trumpi bei gerai pažįstami maršrutai su netinkamomis padangomis žiemą gali būti lemtingi pačiam vairuotojui, jo keleiviams ar kitiems eismo dalyviams“, – teigia draudimo bendrovės atstovas. Rizikuojantys „plikomis“ padangomis važinėti vairuotojai turi žinoti, kad sukėlus eismo įvykį nukentėjusiam žala bus atlyginta, bet sumokėta išmoka bus išieškota iš kaltininko. Pasak A. Žiukelio, džiugina tai, kad supratimas, jog žiemą būtina važinėti tik su žieminėmis padangomis, tarp Lietuvos vairuotojų jau prigijo, tačiau padangų amžiaus veiksnių saugumui dalis vairuotojų vis dar nuvertina. „Amžius yra pakankamai svarbus kriterijus. Tačiau jei dėl 5-7 metų senumo padangų kokybės ir saugumo dar galima ginčytis, tai senesnės nei 10 metų padangos saugios gali būti tik teoriškai. Realiai važinėjant tokiomis padangomis stabdymo kelias tampa beveik nenuspėjamas, o automobilio manevravimas – itin pavojingas. Tokiems automobiliams net negalima taikyti saugaus atstumo kriterijaus“, – vardija A. Žiukelis. Anot BTA atstovo, laikai, kai vairuotojai juokėsi iš raginimo žiemą naudoti tik žiemines padangas, jau praėjo. „Jei prieš 5-6 metus dar turėdavome regresų ar nedraudžiamų įvykių dėl padangų sezoniškumo, tai paskutiniais metais jūsų skaičius tapo minimalus“, – teigia draudimo bendrovės ekspertas. BTA 600 automobilių padangų tyrimą 2016 metų gruodį atliko Vilniuje, Kaune ir Klaipėdoje.