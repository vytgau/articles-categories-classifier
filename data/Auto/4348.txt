„Vakar buvo pragariškai sunki diena. Tiek lietuviams, tiek visiems lenktynininkams. Nuo pat greičio ruožo starto patekome į labai atvirą plotą, kuriame pilna fesh fesh, stačių skardžių, įvairios augalijos ir akmenų. Čia buvo tikras chaosas – automobiliai pasimetę važinėjo į visas puses, klimpo, keitė padangas ir t.t. Kelio knygoje nebuvo pažymėtas toks klampus smėlis, todėl ir mes nebuvome nusileidę ratų ir kartą užklimpome. Išsikasę dar su nedideliu padangų slėgių užšokome ant akmens ir teko keisti ratą. Vėliau kalnuose prisiminėm Lietuvą – gavome šiek tiek sniego. Na o likusi trasos dalis buvo greita, techniška – klasikinis ralis. Buvo sunku, bet labai smagu finiše“, – įspūdžiais dalinasi 20-ąją vietą vakar užėmęs A. Juknevičius. Daugiau akimirkų iš pragariško trečiojo Dakaro ralio etapo – komandos vaizdo klipe ir nuotraukų galerijoje.  Ketvirtadienį sportininkų laukia ne ką menkesnis išbandymas – trasa drieksis vidutiniškai 3500 m aukštyje, laukia ir pirmi kopų ruožai. A. Juknevičiaus ir D. Vaičiulio startas iš 22-osios pozicijos numatomas 14 val. 44 min. Lietuvos laiku.