Automobilių sporto mėgėjus savo lenktynėmis vėl džiugino „BMW Xtreme Cup“, „Porsche GT3 Cup“, „V8 Thundercars“ dalyviai bei Latvijos nacionalinė klasė. Lenktynėse – gausu avarijų Nors oro sąlygos ir buvo kur kas malonesnės, avarijų buvo galima išvysti kur kas daugiau nei lietingąjį šeštadienį. Avarijos nepavyko išvengti ir „Porsche GT3 Cup“ įskaitoje dalyvaujantiems skandinavams. Dėl „suktuko“ trasoje iš lenktynių pasitraukė vienas iš 8 dalyvių. Tiek pirmųjų, tiek antrųjų lenktynių metu pirmąja ir antrąja vieta džiaugėsi atitinkamai Jussi Kuusiniemi ir Roope Rinne-Laturi iš Suomijos, trečioji vieta pirmųjų lenktynių metu teko Tommi Haru, o antrųjų – Raimo Niemi. Susumavus abejų lenktynių rezultatus taurę į namus vežėsi būtent pastarasis. Dar vienų įspūdingų lenktynių su „V8 Thundercars“ metu trasoje buvo apstu avarijų. Net 13 šių įspūdingų automobilių iš Latvijos, Suomijos ir Švedijos rikiavosi starto tiesiojoje. Deja, dėl avarijų tiek pirmųjų, tiek antrųjų lenktynių metu jų nepabaigė po 3 automobilius. Tačiau laimėtojų trejetukas iš Suomijos vietomis keitėsi tik tarpusavyje. Susumavus abejų lenktynių rezultatus, pirmoji vieta teko Henri Tuomaala, antroji – Jari Nurminenui, o trečioji – Ianui Ericui Wadenui.  23 legendos Automobilių sporte mėgstamoje legendų lenktynių serijoje starto tiesiojoje rikiavosi net 23 automobiliai. Pastarojo čempionato dalyviai kiekvieno etapo metu privalo dalyvauti trijuose skirtinguose važiavimuose: jų rezultatai sumuojami. Nors visų lenktynių laimėtojai ganėtinai skyrėsi, susumavus taškus, nugalėjo trijulė iš Suomijos: Mathiasas Hertenas, Jani Vilenas ir Marko Kilpia. Kitoje lenktynių serijoje, kurioje dalyviai taip pat varžosi beveik identiška technika – „BMW 325“ automobiliais, pirmųjų dvejų lenktynių metu lyderiai nesikeitė. Baltijos šalių čempionate – latvio ir dyzelinio automobilio pergalė Baltijos šalių čempionate pirmąja pergale džiaugėsi debiutantas iš Latvijos. Pirmojo etapo metu visus dalyvius aplenkė Arturas Bartrakas su dyzeliniu BMW. Tai tas pats automobilis, kuris šeštadienio „BEC 4H“ lenktynėse buvo greičiausias savo klasėje („Flash Racing“ komanda). Antrojo važiavimo metu Arturas nusileido tik į lenktynes grįžusiam Eidmantui Nekrošiui ir jo „BMW M3“. Tai bene vienintelė lenktynių serija, kuriai pavyko išvengti stipresnių avarijų. Tiesa, antrųjų lenktynių metu tarpusavyje švelniai „apsistumdė“ Egidijaus Valeišos „Porsche“ ir antrąjį sezoną čempionate važiuojančio Mariaus Dijoko BMW. Susumavus abejų lenktynių rezultatus, BGT klasėje pergale džiaugėsi E. Nekrošius, antroji vieta teko E. Valeišai, o trečioji – čempionato naujokui iš Latvijos Pavelui Ščapovui. Pastarasis pasirodymu stebino tiek savo konkurentus, tiek varžybas stebėjusius žiūrovus. BTC1 klasėje lyderio poziciją išsaugojo ir praėjusį sezoną puikius rezultatus demonstravęs Edvinas Mardosas, antroji vieta teko Andrejui Jušinui iš Rusijos, o trečioji – Aurimui Mištautui. BTC2 klasėje pergale džiaugėsi visus savo pasirodymu nustebinęs A. Bartrakas su dyzeliniu BMW, antroji klasėje tiek pirmųjų, tiek antrųjų lenktynių metu buvo Ernesta Globytė ir jos naujasis „VW Golf GTI TCR“, o trečioji podiumo vieta teko Alvydui Malakauskui. Antrasis „BEC 4H“ ir „BaTCC“ čempionatų etapas vyks Estijoje jau šio mėnesio pabaigoje: lenktynininkai į mėgstamą „Auto24Ring“ trasą rinksis jau gegužės 27 dieną.