Pasiekti rekordinius 2016 metų pardavimus leido užtikrintas augimas visuose svarbiausiuose regionuose, ypatingai pažymint įspūdingą pardavimų padidėjimą dviejose svarbiausiose rinkose: Kinijoje ir Jungtinėse Amerikos Valstijose, taip pat gerus rezultatus Vakarų Europoje. Žvelgdama į ateitį, „Volvo“ kompanija yra įsitikinusi, kad 2017 metais bus pasiektas dar vienas pardavimų rekordas. Labiausiai pardavimų augimą pasaulyje lėmė aukščiausios klasės 90-os serijos automobilių, tarp kurių dominavo prabangus visureigis „Volvo XC90“, sėkmė. Šio automobilio pardavimai išaugo 125 proc., palyginti su 2015 metais. Tai užtikrino kompanijos automobilių išvaizdos ir technologinių pokyčių sėkmę ir pranašauja sėkmingą, per artimiausius kelerius metus pasirodysiančių naujų modelių, debiutą. Tuo tarpu vidutinio dydžio SUV automobilių „XC60“, kurių 2016 m. buvo parduoti 161 tūkst. 92 vnt., pardavimai pasiekė dar vieną rekordą – nuo 2008 m. devintus metus rinkoje esantį automobilį kasmet įsigyja vis daugiau pirkėjų. 2016 m. Kinijoje „Volvo“ pardavė 90 tūkst. 930 automobilių – 11,5 proc. daugiau nei 2015 m. Didžiausioje pasaulyje automobilių rinkoje populiariausi modeliai buvo čia gaminamas SUV „XC60“ ir prabangus sedanas „S60L“. 2016 m. Jungtinėse Amerikos Valstijose „Volvo“ padidino savo rinkos dalį – čia pardavimai išaugo 18,1 proc. ir tai buvo viena iš sparčiausiai augusių „Premium“ markių itin stabilioje rinkoje. Pernai čia buvo parduoti 82 tūkst. 726 automobiliai, o populiariausi buvo „Volvo XC90“ ir „XC60“ modeliai. Pardavimai Vakarų Europoje padidėjo 4,1 proc., o tai labiausiai nulėmė sėkminga prekyba tokiose svarbiose rinkose kaip Vokietija, Jungtinė Karalystė, Prancūzija ir Italija. Vakarų Europa išlieka didžiausia „Volvo“ rinka – čia pernai parduota 206 tūkst. 144 automobiliai. Pranešime pažymima, kad visus 2016 metus kompanija stiprino savo lyderio pozicijas tokiose srityse kaip autonominis vairavimas, elektromobilumas ir saugumas, kūrė naujus verslo aljansus, tęsė modelių gamos atnaujinimą ir plėtė gamybą visame pasaulyje. Pernai „Volvo“ tęsė 500 milijonų JAV dolerių vertės gamyklos statybas Pietų Karolinoje, kuri bus pirmoji Jungtinėse Amerikos Valstijose. Šioje gamykloje bus surenkami nauji automobiliai, pagaminti naudojant modulinę SPA (angl. Scalable Product Architecture) platformą ir pradžioje joje dirbs iki 2000 darbuotojų. 2017 metais debiutuos visiškai naujos kartos populiarus vidutinio dydžio SUV „XC60“, pagamintas naudojant SPA platformą, taip pat mažas SUV „XC40“– pirmasis visiškai naujos 40-os serijos automobilis, pagamintas naudojant CMA platformą, kuri yra pasaulinės mažų automobilių strategijos dalis. Taip pat pernai „Volvo Cars“ paskelbė vieną labiausiai visapusiškų automobilių pramonės elektromobilumo strategijų, kuri numato, kad kiekvienas gamos modelis turės ir iš tinklo įkraunamą hibridinę automobilio versiją. Be to, iki 2019 metų bus pristatytas pirmasis vien tik elektra varomas automobilis, o iki 2025 metų „Volvo“ yra užsibrėžusi tikslą iš viso parduoti iki 1 milijono automobilių su elektrine pavara. „Volvo Cars“ ir „Uber“ susitarė sukurti ir finansuoti bendrą vystymo projektą, kuriant ir gaminant SPA platforma paremtus bazinius automobilius, kuriuose bus naudojamos naujausios savaeigių automobilių technologijos, tarp kurių – ir pritaikytos visiškai autonominiams automobiliams. Taip pat su „Autoliv“ kompanija buvo sukurta bendra „Zenuity“ įmonė, kuri kurs ir tobulins autonominių automobilių programinę įrangą ir pažangias vairuotojo pagalbines sistemas, bei tieks jas automobilių gamintojams – tai yra pirmas kartas, kai „Premium“ automobilių gamintojas sujungė jėgas, kuriant tokias sistemas. 2017 m. „Volvo Cars“ pradės pasaulyje pažangiausius ir ambicingiausius savaeigių automobilių bandymus Geteborge (Švedija), kurių metu realios šeimos kasdien naudosis autonominiais „Volvo XC90“, taip dar labiau sutvirtinant savo, kaip pasaulinio savaeigių automobilių technologijų lyderio, vaidmenį. Artimiausiais metais tokie patys bandymai, kurių metu autonominius automobilius vairuos paprasti žmonės, bus pradėti Londone ir Kinijoje. Pasaulyje 2016 m. populiariausias iš „Volvo“ modelių buvo XC60 – parduoti 161 tūkst. 92 automobiliai (2015 m. – 159 tūkst. 617 vnt.). Antras – „Volvo V40/V40 Cross Country“, kurio buvo parduoti 101 tūkst. 380 automobiliai (2015 m. – 106 tūkst. 631 vnt.). Trečias – „Volvo XC90“, kurių buvo parduota 91 tūkst. 522 automobiliai (2015 m. – 40 tūkst. 621 vnt.).