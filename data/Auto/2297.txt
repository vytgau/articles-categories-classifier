Visi šiame straipsnyje pateikti skaičiai gauti išanalizavus daugiau nei 20 tūkst. vartotojų, 2017 metų I ketvirtį prisijungusių ir sprendusių KET testus, duomenis. Temos, kurias mokydamiesi būsimieji vairuotojai daro daugiausiai klaidų Sunkiausiai sekasi mokytis kelio ženklų, ženklinimo ir eismo reguliavimo – klaida padaroma vidutiniškai kas trečiame šių temų klausime. Kitas temas, pavyzdžiui vairuotojo pareigos, eismo tvarka ir važiavimas per sankryžas, eismo saugumas, transporto priemonių naudojimas, mokiniai perpranta labai panašiai – klaida užfiksuojama viename iš keturių klausimų. Mažiausiai klaidų daroma sprendžiant specifinius A kategorijos motociklo klausimus: klaida padaroma tik kas penktame klausime. Sunkiausi ir lengviausi kategorijų klausimai Sprendžiant lengvojo automobilio (B kat.) teorijos testus, iš daugiau nei 1500 klausimų sunkiausias buvo apie tai, kam leidžiama ir kam draudžiama pravažiuoti pro ženklą „Įvažiuoti draudžiama“. Mokiniai jį spręsdami klydo net du kartus iš trijų. Lengviausias B kategorijos klausimas – ką reikia įjungti, kai sustabdo pareigūnas. Neteisingai atsakyta buvo vos keturis kartus iš daugiau nei 3000. Iš klausimų apie motociklus (A kat.), sunkiausiai sekėsi spręsti apie pagrindines motociklo slydimo priežastis. Klaida buvo kas antrame atsakyme. Lengviausiai pavyko nurodyti, ką reikia padaryti prieš išvažiuojant su motociklu, su kuriuo seniai nebuvo važiuota. Čia suklysta tik du kartus iš beveik 900. Iš C, CE (krovininio automobilio) kategorijų klausimų, sunkiausiai besimokantiems pavyko išvardinti ilgalaikes stabdymo sistemas (kalnų stabdžius). Klaidingai atsakytas kas antras klausimas. Lengviausiai sekėsi atsakyti, kas turi teisę įrengti, remontuoti, nustatyti ir plombuoti greičio ribojimo prietaisus. Iš beveik 300 sprendimų pasitaikė vos viena klaida. Mokantis autobuso (D, DE) kategorijų, daugiausiai mokiniai klydo atsakydami į klausimą, ar su autobusu galima pravažiuoti ženklą „Įvažiuoti draudžiama“, kurio apačioje yra papildoma sunkvežimio su priekaba lentelė. Klaidingai atsakyta vieną iš trijų kartų. Ir tik vienas iš 64 suklydo atsakant, kur pasislenka autobuso keleiviai staigiai stabdant. Kiek reikia laiko išspręsti testui? Pilnam B kategorijos (lengvojo automobilio) testui išspręsti duodama 30 minučių. Tačiau dauguma, net 57 procentai testų sprendimų užtruko iki 10 minučių, iki 20 minučių – 36 procentai, iki 30 minučių – vos 5 procentai. Taigi išspręsti B kat. KET testą 30 minučių pilnai pakanka. Populiariausia transporto priemonių kategorija Žinoma, populiariausia yra lengvojo automobilio (B) kategorija. Svetainėje www.ketbilietai.lt jos mokosi net 75 procentai, arba trys ketvirčiai mokinių. Antroje vietoje – motociklai (A kategorija), kuriuos vairuoti siekia apie 20 procentų. C ir, CE kategorijų (sunkvežimių) atitinkamai mokosi 4 procentai mokinių, D ir DE (autobusų) – vos pusė procento. Kokio amžiaus būsimųjų vairuotojų daugiausia? Turbūt manote, kad daugiausiai KET testus sprendžia jauni, vos mokyklą baigę jaunuoliai? Pasirodo ne! Daugiausiai KET testus sprendžia 25-34 metų amžiaus būsimieji vairuotojai – net 42 procentai iš visų besimokančiųjų. Antroje vietoje – jau minėti 18-24 metų amžiaus jaunuoliai, kurie užima maždaug 32 procentus būsimų vairuotojų. Tuo tarpu siekiančių vairuotojo pažymėjimo nuo 35 metų amžiaus – tik 11 procentų, nuo 45 metų – 8, nuo 55 metų – vos 4 procentai. Mažiausiai yra 65 metų amžiaus ir vyresnių būsimųjų vairuotojų – mažiau nei 1 procentas. Dar įdomu, kad net 54 procentus besimokančiųjų sudaro moterys, likę 46 procentai – vyrai. Atkreipkite dėmesį, kad į šią statistiką įtraukti ne tik pirmą kartą lengvojo automobilio vairuotojo (B kategorijos) pažymėjimą siekiantys gauti asmenys, bet ir jį jau turintys bei siekiantys A, C ar D kategorijų. Taip pat asmenys, kurie dėl pažeidimų buvo praradę vairuotojo pažymėjimus ir dabar turi perlaikyti egzaminus.