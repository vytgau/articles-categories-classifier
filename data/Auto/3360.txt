V. Peleckis pareigūnus ekstremalaus vairavimo, būtent taip anksčiau buvo vadinimi kursai policininkams, mokė 15 metų. Specialistas nesunkiai apskaičiuoja, kiek iš viso pareigūnų sėmėsi iš jo patirties. „Grubiai skaičiuojant per mano rankas „praeina“ apie 200 pareigūnų per metus, tai galima sakyti, kad iš viso apie 2500 pareigūnų. Varydavome be sustojimo“, – juokiasi V. Peleckis. Bėgant laikui keitėsi ir mokymų pavadinimai. Tačiau esmė išliko ta pati. „Pradžioje pagal mokymo planus yra vairavimas ekstremaliomis sąlygomis. Po dešimties metų tai perėjo į transporto priemonės vairavimą su specialiais garso ir šviesos signalais. T.y. kuomet pareigūnai važiuoja įsijungę garso ir šviesos signalus. Kai automobilis važiuoja su šitais signalais, skaičiuojama, kad juda greičiau 6 sekundėmis arba 20-30 km/val. nei įprastas transportas. Jeigu gyvenvietėje leidžiama važiuoti 50 km/val. greičiu, tai policijos automobiliai su signalais važiuoja žymiai greičiau. Ne gyvenvietėje kartais tenka važiuoti taip, kaip leidžia automobilis, jei yra būtinybė būna ir 200-250 km/val. greitis“, – pasakoja V. Peleckis. „Gyvenvietė yra padidintos rizikos vieta, todėl yra rekomenduotina važiuoti tam tikrais greičiais. Reikia atsižvelgti ir į pėsčiuosius, vaikus, neįgalius asmenis. Būtina į tai atsižvelgti“, – priduria specialistas. Realios situacijos Operatyvinį transportą gali vairuoti tik daugiau nei 2 metus vairavimo patirties turintys pareigūnai. „Plačiose gatvėse mieste, kur leidžiama važiuoti iki 70 km/val., dažniausiai pareigūnai važiuoja greičiau, būna ir apie 100 km/val.. Ten realios grėsmės pavojams yra mažiau negu važiuojant siaurose erdvėse. Mano mokymai ir yra apie tai, kad pareigūnai vairuodami tarnybinį transportą, turi įvertinti situaciją. Jie turi saugiai, laiku, tiksliai mokėti suvaldyti transporto priemonę“, – sako V. Peleckis. Būtent realias situacijas stengiamasi atkartoti pareigūnų mokymuose. „Praktiniuose užsiėmimuose pareigūnai mokomi, kaip apvažiuoti netikėtai atsiradusias kliūtis: iš kairės, iš dešinės, įvariais greičiais. Važiuojant didesniais greičiais tos situacijos sudėtingėja, todėl neturint tinkamų įgūdžių, kiekvienas pareigūnas privalo save įvertinti. Būdavo, kad automobilis ir apsiversdavo ir ant šono, ir ant stogo. Bet ką padarysi? Mokymai yra mokymai. Geriau tegul verčiasi mokymo aikštelėje“, – įsitikinęs V. Peleckis. Specialistas sako, kad itin prastų vairuotojų pareigūnų gretose nėra. „Nemanyčiau, kad yra prastų vairuotojų, nes visi pareigūnai turi vairuotojo pažymėjimus, kuris suteikia teisę vairuoti. Negali gauti pažymėjimo, jei negebi vairuoti. Jei visi idealiai vairuotų, eismo įvykių nebūtų. Tačiau jei įvykį padaro pareigūnai, iš karto būna didelis dėmesys, rezonansas žiniasklaidoje. Todėl aš stengiuosi ir stengsiuosi, kad pareigūnų gebėjimai vairuoti būtų galva aukščiau nei eilinių vairuotojų“, – sako V. Peleckis. Bėgikus išgaudys Specialistas negaili aštrios kritikos piktybiniams pažeidėjams. „Pareigūnams šiuo metu reikia tų įgūdžių. Pažiūrėkite į kontrabandininkus – jie pastoviai bėga. Bėga nuo atsakomybės. Važinėja išgėrę prie vairo, chuliganiškai, viršija greitį – iki to momento, kai juos stabdo pareigūnai. O kai stabdo, bando bėgti, nežiūrėdami į pasekmes. Tie bėgikai, mano manymu, yra bailiai, bandantys sudaryti kažkokį įvaizdį. Pareigūnų darbas pagauti tuos bėgikus su mažiausiomis pasekmėmis“, – sako V. Peleckis. Vos prieš porą savaičių žinomas specialistas baigė ilgametę karjerą mokydamas pareigūnus. „Aš konsultuoju instruktorius, kurie mokys pareigūnus. Aš gyvenu Klaipėdoje, kur buvo policijos mokykla. O ją nuo rudens iškėlė į Kauną. Tie mokymai vyks Kaune ir toliau kiekvienas VPK organizuos savo apskrityse. Aš į Kauną nevažinėsiu. Jei tėvynė pareikalaus, tai žiūrėsiu. Šiuo metu mokau vairavimo mokyklose pradedančiuosius vairuotojus“, – sako V. Peleckis.