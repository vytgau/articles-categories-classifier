Vizualiai modelis tapo šiek tiek sportiškesnis – tai pasiekti pavyko atnaujinus kai kuriuos kėbulo elementus, žibintus, radiatoriaus groteles. Be to, Senojo žemyno pirkėjams bus pasiūlyta naujų kėbulo spalvų. Salone montuojamas naujas 4,2 colio skersmens multimedijos ekranas, atnaujintas trijų stipinų vairas, pasiūlyta naujų interjero apipavidalinimo spalvų bei smulkesnių detalių, melsvas prietaisų apšvietimas ir kitų smulkmenų, pavyzdžiui – naujos formos ventiliatorių grotelės. Anot gamintojų, skirtingais įrangos lygiais bus taikoma į skirtingo segmento pirkėjus. Štai, pavyzdžiui, jaunimą bus bandoma patraukti modifikacija, kurioje akcentuojamas dviejų spalvų kėbulo dažymas ir analogiškai daugiau spalvų interjere.  Taip pat automobiliui pagaminti nauji amortizatoriai, pakeisti vairo mechanizmo reguliavimai. Po variklio dangčiu nebeliks dyzelinės jėgainės, tačiau atsiras modernus 1.5 litro darbinio tūrio 111 AG benzininis agregatas, galintis veikti tiek Otto, tiek Atkinsono ciklais, pakeisiantis senąjį 1.3 litro motorą. Su mechanine šešių pavarų dėže jis leis automobiliukui nuo 0 iki 100 km/val. įsibėgėti per 11 sekundžių, o su „variatoriumi“ – per 11,2 sek. „Yaris“ ir toliau bus montuojamas senesnis 1.0 litro 69 AG variklis derinamas su penkių pavarų mechanika bei 100 AG galios hibridinė jėgainė. O Ženevoje „Toyota“ pristatys sportinę „Yaris“ versiją su 210 AG galios motoru. Pernai Europoje „Yaris“ užėmė 14-ą vietą tarp visų parduotų automobilių Europoje, kurioje šį modelį įsigijo 193 tūkst. 969 pirkėjai arba 5,2 proc. daugiau nei 2015-aisiais.