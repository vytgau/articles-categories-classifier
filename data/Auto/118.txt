„Rinkdamiesi datą, gerai apgalvojome visus variantus. Atrodė geriausias variantas sezoną pradėti būtent mokymais – taip užtikrinsime, kad atšilus orui į gatves motociklininkai išriedės labiau pasikaustę, pasimokę ir atsakingesni“ – pasakojo organizatorių atstovas Vidas Stankevičius. Skatindami mokytis, tobulėja ir patys Pagrindinė renginio misija – formuoti tikrą motociklininkų bendruomenę, kuri ne tik laiką leistų vienoje trasoje, bet ir padėtų vienas kitam augti. Dažniausiai misija pavyksta: patarimų ir teorinių paskaitų visi klausosi vos ne išsižioję, o į namus iš trasos po renginio juda kiek kitaip žiūrėdami tiek į savo „plieninį žirgą“, tiek į lakstymus gatvėmis. Šiais metais socialinio renginio organizatoriai „Navas racing club“ kartelę sau kelia dar aukščiau. „Visada siekiame, kad susirinkę motociklų sporto entuziastai laiką renginyje praleistų geriausiai ir norėtų grįžti. Iš tikrųjų, to reikia ne tik mums, o ir patiems sportininkams: bendraudami su profesionalais, važinėdami saugiai jie laiką praleidžia kur kas tikslingiau, nei gainiodami motociklus gatvėse. O mes to ir norime: bendruomenės augimo, sporto populiarinimo, saugumo. Būtent saugumas šiame sporte – prioritetas“, – pasakojo „Navas racing club“ vadovas Linas Navickas. Siekdami progreso, organizatoriai lankėsi ir tarptautinėje motociklų federacijoje (FIM), ten įgiję tarptautinės teisėjų kategorijos licencijas. „Pirmą kartą Lietuvoje vienoje trasoje per renginį dirbs net trys tarptautiniu lygiu vertinami teisėjai, – juokėsi V. Stankevičius. – Šiaip mes daug tikimės ne tik iš sportininkų, bet ir iš savęs, tad nuolat skatindami mokytis ir augti, dalintis įgūdžiais, tobulėjame ir patys.“ Socialinių renginių svarba Bendras Lietuvos motociklų sporto federacijos, klubo „Navas racing club“ ir VšĮ „Nacionalinis žiedas“ socialinis projektas kviečia visus į žiedinių lenktynių trasą jau ketvirtąjį sezoną iš eilės. Kaip akcentuoja patys renginio organizatoriai, tai renginys ne tik naujokams, bet ir tiems, kurie nori atšviežinti savo žinias naujam sezonui prasidedant. Tokie renginiai – ne tik puiki priemonė saugiai pasivažinėti trasoje, bet ir įgyti žinių, siekiant ne tik apsisaugoti pačiam, bet ir padėti kitam.  Kaip ir visuose klubo organizuojamuose renginiuose, dalyvių saugumą užtikrins licencijuoti teisėjai ir greitoji medicinos pagalba. Keldami aukštus saugumo reikalavimus sau, organizatoriai to paties tikisi ir iš dalyvių: į trasą galės išvažiuoti tik tie motociklų entuziastai, kurie dėvės pilną ekipiruotę bei turės tvarkingą motociklą, skirtą važiuoti keliais. Renginyje patirtimi dalinsis ne tik motociklų sporto senbuviai ir čempionai, bet ir profesionalūs vairavimo mokyklos „ARV Auto“ instruktoriai. Taigi, renginio teorinėse paskaitose bus išanalizuotos visos aktualiausios temos: nuo motociklų valdymo bei priežiūros iki būtinų saugumo priemonių ir aprangos elementų – šalmų, batų bei apsaugų.