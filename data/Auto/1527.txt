„Su „Panamera Sport Turismo“ modeliu „Porsche“ įžengė į koncernui dar naują segmentą, tačiau tai padaryti pavyko išsaugant visus sportiniams „Porsche“ automobiliams būdingus bruožus ir vertybes“, – sako Vilniaus „Porsche“ centro vadovė Rasa Klimavičiūtė. Pasak jos, visiškai naujų formų „Porsche“, turintis iki 404 kW/550 AG variklį, yra erdvesnis nei visi ligi šiol gatves pasiekę „Panamera“ modeliai. Tai užtikrina didesnis bagažinės dangtis, išplėsta jos talpa, žemas bagažinės grindų lygis ir pirmą kartą „Panamera“ modelyje – „4+1“ sėdimos vietos. Didžiausias naujojo „Sport Turismo“ išskirtinumas – visiškai nauja ir dizaino atžvilgiu unikali modelio galinė dalis. Inžinieriai prailgino galinį langą ir atitinkamai – stogo kontūrą. Nors palyginus su kitomis „Panamera“ versijomis „Sport Turismo“ galas primena D formą, tačiau savo išvaizda išsaugojo kupė modeliams būdingą stilių. Naujasis modelis sukurtas ant antros kartos „Panamera“ bazės. Jo ilgis – 5049 mm, plotis – 1937 mm, aukštis – 1428 mm, o atstumas tarp ašių – 2950 mm. Kitaip sakant, automobilis beveik identiškas paprastai versijai, tik 5 mm aukštesnis. „Panamera Sport Turismo“ bagažinės tūris siekia 520 litrų arba 425 litrus hibridinėje versijoje. Nulenkus galines sėdynes bagažui skirta erdvė gali išaugti beveik trigubai – iki 1390 litrų (1295 l hibride).  Šiame modelyje montuojamas aktyvusis oro aptakas ant bagažinės dangčio, kuris savaime išlenda ir reguliuojasi priklausomai nuo automobilio greičio, taip suteikdamas jam geresnes aerodinamines savybes arba daug prispaudžiamosios jėgos. Be to, šis aptakas taip pat ir mažina oro srautų keliamą triukšmą. „Sport Turismo“ komplektuojami su 5 skirtingais varikliais. Lietuvoje „Panamera 4 Sport Turismo“ (243 kW/330 AG) modelis, įskaičiuojant PVM, kainuoja 99 tūkst. 196,61 Eur, hibridas „Panamera 4 E-Hybrid Sport Turismo“ (340 kW/462 AG sistemine galia) – 113 tūkst. 958 Eur, „Panamera 4S Sport Turismo“ (324 kW/440 AG) – 122 tūkst. 65,61 Eur, „Panamera 4S Diesel Sport Turismo“ (310 kW/422 AG) – 126 tūkst. 58,61 Eur, o „Panamera Turbo Sport Turismo“ (404 kW/550 AG) – 161 tūkst. 269 Eur. Pasak R. Klimavičiūtės, „Sport Turismo“ versijoje įdiegtos visos technologinės ir dizaino inovacijos, kurias turi ir antrosios kartos „Panamera“ modelis: skaitmeninis informacijos ir valdymo skydelis „Porsche Advanced Cockpit“, naujoviška autopiloto sistema „Porsche InnoDrive“, važiuoklė su vairuojama galine ašimi, pakabos valdymo sistema „Porsche Dynamic Chassis Control“ (PDCC Sport) su elektroninėmis stabilizavimo sistemomis. Kiekviename „Panamera Sport Turismo“ automobilyje kaip standartinės įrangos dalis montuojama „Porsche Traction Management“ (PTM) – aktyvi visų varančiųjų ratų sistema su elektroniniu būdu pagal specialią programą valdoma daugiadiske sankaba. Kaip ir „Panamera“ S modelių versijose, standartinėje „Sport Turismo“ versijoje įtraukta ir trijų kamerų pneumatinė pakaba su „Porsche Active Suspension Management“ (PASM) funkcija. Pranešime pažymima, jog kartu su „Porsche Exclusive Manufaktur“ ir Vilniaus „Porsche“ centro specialistais galima susikurti sau patinkantį ir iki smulkiausių detalių asmeniškai pritaikytą „Sport Turismo“ modelį.