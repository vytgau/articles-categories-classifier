Planuojama, kad šios trys socialiai jautrios visuomenės grupės galės nepaisyti kelio ženklų „Stovėjimo ribotą laiką vieta“ ir „Stovėjimo nurodytu laiku vieta“ reikalavimų, be to, bus leidžiama sustoti ir stovėti kelio ženklų „Sustoti draudžiama“, „Stovėti draudžiama“ galiojimo zonose. „Įstatymo pataisa nesiekiama sumažinti automobilių statymo vietų neįgaliesiems. Prie prekybos centrų turės atsirasti analogiško, kaip neįgaliųjų atveju, ženklinimo automobiliams statyti skirtos vietos. Šia pataisa siekiama praplėsti automobilių statymo vietų skaičių minėtoms asmenų grupėms“, – sako pataisų iniciatorius Seimo narys dr. Mindaugas Puidokas. Šiuo metu kelių eismo taisyklės, kurias patvirtino Vyriausybė, nustato, kad vairuotojui, vairuojančiam transporto priemonę, kuri pažymėta skiriamuoju ženklu „Neįgalusis“, taip pat leidžiama įvažiuoti į zoną, pažymėtą kelio ženklais „Eismas draudžiamas“ ir „Motorinių transporto priemonių eismas draudžiamas“. Numatoma, kad tas pats bus leidžiama ir nėščioms moterims, asmenims, vieniems auginantiems vaikus (vaiką) iki 3 metų, ir dėl laikinos fizinės traumos laikinai nedarbingiems asmenims. „Kituose etapuose būtų siekiama, kad neįgaliesiems skirtų vietų automobiliams statyti padaugėtų. Ketinama kreiptis į Aplinkos ministeriją siūlant taisyti tai numatančius ministro įsakymus ir taip išspręsti kai kuriose vietose esantį automobilių statymo vietų trūkumą neįgaliesiems“, – teigia Seimo narys Justas Džiugelis. Šios lengvatos būtinos, jos palengvintų minėtų asmenų grupių transporto priemonių dalyvavimą eisme. Siūlomame įstatymo projekte šios lengvatos numatytos ir anksčiau minėtoms asmenų kategorijoms. Nėščiųjų moterų nebandoma prilyginti neįgaliam asmeniui, bet dėl nėštumo nulemtos būsenos jos sunkiau dalyvauja eisme, sunkiau judėti, apsipirkti, apsilankyti pas gydytoją. Kilus abejonių nėštumo faktą patvirtintų jau ir dabar nėščiosioms gydytojo išduodama kortelė, asmenų, vienų auginančių vaiką iki 3 metų, statusą patvirtintų registrų centre esantys duomenys, o laikinai dėl fizinės traumos nedarbingų asmenų statusą patvirtintų gydytojo išduota pažyma. Šių asmenų vairuojamas transporto priemones būtų galima identifikuoti pagal Sveikatos apsaugos ministerijos ar jos įgaliotų institucijų išduotas automobilių statymo korteles, kurios būtų automobilyje dedamos matomoje vietoje. „Įstatymo projektu siekiama įteisinti papildomus žymėjimus, pagal kuriuos būtų galima identifikuoti asmenis, kurie ribotą laiką susiduria su mobilumo (judėjimo) problemomis. Įstatymo pataisa suteiks teisinį pagrindą dar kelioms socialiai jautrioms asmenų grupėms ateityje pasinaudoti lengvatomis ir nepaisyti tam tikrų kelio ženklų, pavyzdžiui, „Sustoti draudžiama“, taip pat nustatyti papildomas stovėjimo vietas su specialiais žymėjimais“, – komentuoja advokatų profesinės bendrijos „Confidence Law Office“ advokatė Giedrė Kaziliūnaitė. Šia iniciatyva siūloma papildomai įrengti daugiau automobilių statymo vietų su atskirtu žymėjimu. Šį žymėjimą dar turės patvirtinti Vyriausybė, bet planuojama, kad papildomos, naujos automobilių statymui skirtos vietos bus žymimos žaliame ir geltoname fone.