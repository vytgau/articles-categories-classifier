Skelbs konkursus Kaip DELFI teigė Kauno savivaldybės administracijos vadovas Gintaras Petrauskas, trečiadienį pavyko pasiekti esminį sutarimą. „Sutarėme dėl terminų ir judėsime tokiu tempu. Ministerija tam pritaria. Realiai viską sutarėme ir įsitikinome, kad judėsime į priekį. Esminis sutarimas – rugpjūčio 1-ą dieną startuoti su konkursais. Visi sutarėme, kad tai įmanoma padaryti. Be abejo, tam tikri paruošiamieji darbai užtruks, tačiau realūs darbai galėtų prasidėti su kitų metų atšilimu, o konkursai privalo startuoti jau šiemet. Tai mes dėl to jau susitarėme“, – DELFI teigė G. Petrauskas. Nr. 1 – tiltai Grandiozinė rekonstrukcija prasidės nuo A. Meškinio (Kleboniškio) tiltų platinimo. „Visos problemos yra ties tiltais. Tiesiog nėra lėtėjimo ir greitėjimo juostų. Kad jas padaryti, reikia platinti tiltus“, – sako LAKD vadovas Egidijus Skrodenis. Po rekonstrukcijos kelio ruožas nuo Muravos sankryžos iki Giraitės apsisukimo bus praplatintas iki 3 eismo juostų abiem kryptimis. Tiltai bus praplatinti iki 4 eismo juostų, iš kurių viena bus greitėjimo. „Tiltai bus po 4 eismo juostas. Trys skirtos važiavimui, viena – greitėjimui ir lėtėjimui. Tad tiltai bus išplatinami dvigubai. Be to, bus tvarkomos Jonavos gatvės sankryžos, jungiamieji keliai“, – sako E. Skrodenis. Nr. 2 – „Mega“ Buvo planų, kad „Megos“ viadukas turėtų būti nugriautas, o jo vietoje statomas naujas. Tačiau po diskusijų nuspręsta jį palikti ir netoliese statyti dar vieną. „Manome, kad geresnis sprendimas ties kitu „Megos“ galu statyti dar vieną sankryžą. Tada srautai pasiskirstys per dvi sankryžas, nes teritorijos labai sparčiai plečiasi ir srautai labai smarkiai auga. Tuomet dabartinę „Megos“ sankryžą šiek tiek patobulinę galime palikti, o gale, ties IX fortu, statyti dar vieną, nes dabar viskas susiveda į vieną sankryžą. Buvo siūlymas iš esmės perstatyti visą „Megos“ sankryžą, kas kainuotų labai brangiai. Matyt, geresnis sprendimas sankryžą patobulinti ir palikti, ir statyti dar vieną sankryžą. Taip būtų dar pigiau“, – sako E. Skrodenis. Nr. 3 – Giraitės apsisukimas Atlikus numatytus darbus, eilė ateitų Giraitės apsisukimui. Jo turėtų nebelikti, o netoliese bus pastatyta dviejų lygių sankryža. „Eismo saugumo požiuriu ši vieta svarbiausia“, – neslepia E. Skrodenis. Ties Muravos sankryža kol kas didesnių darbų neplanuojama. Ateityje čia bus įrengta vadinamoji deimantinė sankryža.