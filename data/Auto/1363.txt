Nuo tos akimirkos internete pasirodė ne viena žinutė, kurioje nuskambėjo abejonių dėl „Tesla“ planų įgyvendinimo realumo. Netrūko užuominų ir apie tai, kad pristatydama iki kito dešimtmečio veikiausiai nepasirodysiančią produkciją bendrovė tarsi nukreipia žvilgsnį nuo vieno ypač svarbaus įvykio – „Model 3“ pasirodymo rinkoje, rašoma svetainėje thetruthaboutcars.com. JAV elektromobilių gamybos įmonė „Tesla“ buvo įkurta 2003 metais. Praėjus penkmečiui jau buvo pristatytas vien elektra varomas rodsteris. Per visą serijinės šio modelio gamybos laikotarpį prekybai buvo pristatyta 2,5 tūkst. 109 tūkst. JAV dolerių (maždaug 92 tūkst. eurų) kainuojančių transporto priemonių. Jų gamyba buvo sustabdyta 2011 metais, pasibaigus sutarties su įmone „Lotus“ – bevariklių važiuoklių ir korpusų tiekėja – galiojimui. Socialiniame tinkle „Twitter“ entuziastingai besireiškiantis „Tesla“ generalinis direktorius Elonas Muskas pažadėjo po rodsterio pristatyti kitą modelį, ir tai buvo 2012 metais pasirodęs „Model S“. Į jo pardavimo rezultatus verta pažvelgti kiek rimčiau: per 2016 kalendorinius metus buvo parduota beveik 30 tūkst. „Model S“ vienetų. Šis skaičius kone aštuoniskart viršija „Jaguar“ tais pačiais metais pasiūlytų XJ modelių kiekį, be to, bent 10 tūkst. lenkia per analogišką tiekimo laikotarpį pasiektus „Mercedes-Benz S-Class“ pardavimo rodiklius. Į ganėtinai kuklų minėtų modelių pardavimo mastą tiek „Jaguar“, tiek „Mercedes-Benz“ gali laisvai numoti ranka, mat jų arsenale – pakankamai platus paklausių automobilių asortimentas. „Tesla“ gi jokių papildomų pajamas užtikrinančių modelių pasiūlyti negali. Siekdamas, kad verslas nesužlugtų, bet kuris startuolis (jei manytume, kad „Tesla“ vis dar gali pretenduoti į šį statusą) privalo užsitikrinti finansavimą. Kelių, kaip tai padaryti, yra ne vienas. 2010 m. birželio 29 d. „Tesla“ paskelbė apie pradinį viešą akcijų platinimą (PVAP) NASDAQ akcijų biržoje. Tada buvo išleista 13,3 mln. paprastųjų akcijų, kurias buvo galima įsigyti mokant po 17 JAV dolerių (14,3 euro) už akciją. PVAP padėjo surinkti 226 mln. JAV dolerių (190,7 mln. eurų). Šiuo metu vienos „Tesla“ akcijos kaina siekia 315 JAV dolerių (266 eurus), o rugsėjį ji buvo priartėjusi prie 400 JAV dolerių (338 eurų). Žinoma, paskelbus PVAP, asmeniškai kam nors priklausančios įmonės tarsi nebegalima laikyti visiškai privačia, tačiau toks žingsnis, šiaip ar taip, paskatina pinigines įplaukas. Vis dėlto „Tesla“ vadovybė sumanė ir kitą būdą, kaip pasididinti lėšas neišsižadant nė menkiausios įmonės dalies: žarstant iš pažiūros sunkiai įgyvendinamus pažadus buvo imtasi surinkinėti užstatus už dar nepagamintus automobilius. Tokios iniciatyvos rezultatais, atrodytų, galima tik pasidžiaugti: kai indėlininkai rimtai susidomėjo „Model 3“, pinigų ėmė gausėti tiesiog neįtikėtinu tempu. Remiantis paties E. Musko liepos mėnesį surengtoje spaudos konferencijoje pasakytais žodžiais, rezervuoti „Model 3“ panoro daugiau nei pusė milijono piliečių ir kiekvienas jau sumokėjo ne mažiau kaip po tūkstantį dolerių. Vadinasi, „Tesla“ jau galėjo surinkti 500 mln. JAV dolerių (422 mln. eurų), kuo puikiausiai apsieidama be investuotojų pagalbos ir niekam neperleisdama nuosavos įmonės valdymo. Įrodymų, kad „Tesla“ vėl imsis panašios lėšų didinimo taktikos, sulaukėme ir praeitą savaitę, kai paaiškėjo, kad klientai jau gali rezervuoti naująjį rodsterį įmokėdami visos jo kainos 250 tūkst. JAV dolerių (211 tūkst. eurų) sumą. Rodsterių ketinama pagaminti tūkstantį, taigi, tuo atveju, jei jie visi bus rezervuoti, „Tesla“ kapitalas padidės apvalia 250 mln. suma, o tai, reikia pasakyti, yra daugiau nei įmonės PVAP. Ar tokios priemonės racionalios ir ar „Tesla“ sugebės išpildyti visus duotus pažadus, lieka tik spėlioti. Tačiau iškalbingas faktas – kol kas amerikiečiams pasiekti savo užsibrėžiamus gamybos mastus niekaip nepavyksta. Įvardyta „Tesla“ elektrinio vilkiko kaina Šią savaitę „Tesla“ paskelbė orientacines elektra varomų vilkikų „Semi“ kainas. Pagrindinė modelio versija, leidžianti su visiškai įkrautu akumuliatoriumi įveikti 482 kilometrus, įkainota 150 tūkst. JAV dolerių (127 tūkst. eurų), o už pažangesnį, 805 kilometrus be papildomos įkrovos galintį nuvažiuoti variantą teks pakloti 180 tūkst. JAV dolerių (152 tūkst. eurų). Pranešta ir tai, kad prasidėjus prekybai už 200 tūkst. JAV dolerių (169 tūkst. eurų) bus galima įsigyti ir specifinės modifikacijos „Founders Series“ modelį. Išankstinius „Tesla“ elektromobilių užsakymus pateikiantys klientai turėtų atkreipti dėmesį, kad įmonė kiek padidino pirminės įmokos sumą. Dabar ji svyruoja nuo 5 iki 20 tūkst. JAV dolerių (4220–16880 eurų). Įsigyjant serijos „Founders Series“ transporto priemones, teks iš anksto įnešti visą už automobilį mokėtiną sumą. Energiją šiai elektra varomai transporto priemonei teikia keturi ant užpakalinių ašių sumontuoti elektriniai varikliai. 100 km/val. greitį vilkikas „Semi“ išvysto vos per penkias sekundes, o visiškai jį pakrovus (t. y. su 36 tonas sveriančiu kroviniu) tai padaryti pavyks per 20 sekundžių. Viena iš kuriant vilkiką įdiegtų technologijų – autonominio vairavimo sistema.