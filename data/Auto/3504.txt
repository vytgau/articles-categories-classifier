Stilingas lakoniško dizaino automobilis, žinoma, sulauks mažiau kritikos nei niekuo neišsiskiriantis modelis. Deja, kalbant apie „Model S“ ir „Model X“ būtina užsiminti apie trūkumus, kurių įprastais mechaniniais nesklandumais jau nepavadinsi. „Model X“ liūdnai pagarsėjo dėl gendančių elektrinių durų ir nepatikimos elektroninės sąsajos, o paskui „Model S“ driekiasi su kokybės problemomis susijusių istorijų šleifas. Nors defektai atrodo akivaizdūs, kiekvienas „Tesla“ automobilio savininkas, nors puse lūpų užsiminęs apie transporto priemonės nepatikimumą arba nekokybiškas įmonės teikiamas remonto paslaugas, iš karto priduria, kad nepaisant nieko yra labai patenkintas įsigytu pirkiniu. Visiškai neseniai „The Motley Fool“ svetainėje pasirodė straipsnis, kurio autorius apie sugedusio „Model S“ remontą pasakojo kaip apie klaikiausią košmarą, tačiau pabaigoje prisipažino, kad jam be galo trūksta automobilio, kurį taip pamėgo. Kaip pernai paskelbė žurnalas „Consumer Reports“, net 91 proc. „Tesla“ automobilių savininkų pripažino, kad ir vėl įsigytų tą patį automobilį, jei tektų rinktis antrą kartą. Dėl šios priežasties elektromobiliais garsėjanti įmonė atsidūrė pačioje klientų pasitenkinimo apklausos viršūnėje. Atsižvelgdama į šią statistiką rinkodaros ir informacinių paslaugų įmonė „J.D. Power and Associates“ rengiasi paskelbti pranešimą, kuriame bus išsamiai aprašytos šios markės automobilių kokybės problemos, pateikta keletas „Tesla“ automobilių savininkų įžvalgų, be to, automobiliai bus palyginti su didžiausiais savo konkurentais. Tačiau vargu ar reikia specialių tyrimų, kad suprastum, jog daugelis lojalių „Tesla“ klientų mėgaujasi neformalia naryste išskirtiniame klube, vaikosi technologinių naujovių, be „Tesla“ turi ir kitą automobilį, be to, yra pakankamai turtingi, kad galėtų sau leisti įsigyti toli gražu ne tobulą, bet išskirtiniu tituluojamą transporto priemonę. Tokie individai, žinoma, puoselėja nuosavam elektromobiliui ypatingus jausmus, nes jis puikiai atitinka jų gyvenimo būdą, be to, suteikia galimybę pakilti iki prestižinės markės lygio. „Tesla“ automobilių savininkai didžiuojasi galėdami vadintis naujausias technologijas išbandančiais pionieriais, – sakė „J.D. Power“ konsultavimo skyriaus vadovė Kathleen Rizk. – Juk jei už transporto priemonę tenka pakloti ne mažiau kaip 90 tūkst. eurų, o pirkinys nepatenkina lūkesčių, turėtų gerokai smuktelėti pardavimo rodikliai ir įmonės prestižas. Tačiau bendrovei „Tesla“ tokios perspektyvos, atrodo, negresia.“ Situacija galėtų gerokai pasikeisti po „Model 3“ pasirodymo. Mat šis modelis tikriausiai bus įperkamas ir ne tokiems entuziastingiems pirkėjams. „Kai prasidės prekyba masiškai gaminamu maždaug 32 tūkst. eurų kainuosiančiu automobiliu, turėsiančiu pasiteisinti kaip vienintelė savininko transporto priemonė, lūkesčiai, be jokios abejonės, pakils, – sakė K. Rizk. – Taip yra nutikę ir kitiems klientų išliaupsintiems automobilių gamintojams, nesvarbu, ar jų asortimentą sudaro elektromobiliai, ar tradiciniais degalais varomos transporto priemonės.“