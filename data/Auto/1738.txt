Prekybos centrų aikštelėse, degalinėse, greta sankryžų, gausiai žmonių lankomose vietose Klaipėdoje palikti automobiliai, ant kurių užrašytos įvairios paslaugos bei nurodyti telefonų numeriai, kur kreiptis, tapo galvos skausmu Klaipėdos miesto savivaldybės administracijai. Tačiau valdininkai bejėgiai prieš šį reiškinį. Taip būti neturėtų, bet yra „Taip neturi būti. Tokia reklama yra nelegali. Automobilių paskirtis yra kita, o ne reklaminių objektų. Tokios rūšies verslininkai nemoka miestui mokesčių“, – piktinosi Klaipėdos miesto savivaldybės administracijos vyriausiasis dailininkas Mindaugas Petrulis. Jo manymu, padėties taisymu turėtų užsiimti miesto Viešosios tvarkos skyrius. „Suprantu, jei reklama yra ant specialios paskirties automobilių, kurie, pavyzdžiui, išvežioja dešras. Jie taip pat apipaišyti įmonės reklaminiais logotipais. Bet tai neužkliūna. Užtat vienoje vietoje stovintis automobilis, jei ant jo durelių yra informacija apie tam tikras paslaugas, yra jau visai kitokio pobūdžio reklama“, – aiškino dailininkas. Verslui užtenka vieno skambučio Klaipėdos miesto savivaldybės administracijos Viešosios tvarkos skyriaus vedėja Kristina Vintilaitė DELFI patvirtino, kad problema žinoma, tačiau ją spręsti trūksta galių. „Pagal išorinės reklamos įrengimo taisykles mes galime kontroliuoti tik ant specialių įrenginių sumontuotą reklamą. Jei reklaminė informacija užrašyta ant automobilio kėbulo, neturime galių paveikti jų savininkų. Kita kalba būtų, jei automobiliai būtų netvarkingi, be techninės apžiūros“, – rankomis skėstelėjo K. Vintilaitė. Kur kas ryžtingiau elgiasi privačių objektų, greta kurių stovi paslaugas reklamuojantys automobiliai. Jiems problemai išspręsti užtenka vieno skambučio. Vieno prekybos centro administratorė Živilė Vitkauskienė prisipažino, kad iki DELFI skambučio nepastebėjusi greta savo valdų tokio „reklaminio“ automobilio. „Kartais stovi koks nors laužas, be ratų, be langų, tai tvarkomės. Ieškome savininkų ir prašome juos patraukti. Tačiau dabar ką nors reklamuojančių nemačiau“, – DELFI prisipažino Ž. Vitkauskienė. Sužinojusi, kad automobilio stovėjimo aikštelėje jau senokai stovi automobilių supirkimo paslaugą reklamuojantis „Volkswagen“, verslininkė labai greitai priėmė sprendimą ir paskambinusi ant automobilio nurodytu telefonu pareikalavo savininką nedelsiant jį patraukti. Reklamuoja, nors ir nenaudinga DELFI paskambinus ant vieno automobilių nurodytu telefonu atsiliepęs verslininkas prisipažino, kad keli automobiliai priklauso jam. Išsyk suskubo teisintis, kad jie pastatyti tokiose vietose, kur nepažeidžia jokių eismo taisyklių. „Ten nėra ženklo, kad stovėti draudžiama. Ar degalinės klientams nekliudo? Turbūt, kad ne. Nes savininkas mano draugas, tai leido tą mašiną laikyti. O prekybos centras? Ką tik iš jo skambino moteris ir liepė mašiną patraukti. Patrauksiu ant dienų“, – raportavo prisistatyti nenorinti vyriškis. Jis teisinosi, kad tikrai nežinantis, kaip reikia reklamuoti savo paslaugas. „Norėčiau ir aš, kad mano reklamos ant tų didelių stendų būtų. Tik kur kreiptis? Gal jūs patartumėte?“, – patarimo prašė vyras.  Jis taip pat prisipažino, kad naudos iš tos reklamos nėra daug. Jei ir sulaukia skambučio, tai iš tokio kliento, kuris siūlo pirkti tik išardymui tinkantį laužą. „Niekas nesiūlo važiuojančių automobilių. Nebent tik atsarginėm dalims tinkančius. Neapsimoka net prasidėti. Be to, ir tie mano automobiliai stovėdami po lietumi pūva. Kokia nauda iš tos reklamos? Mielai mokėčiau kokią nors rinkliavą, jei žinočiau, kur kreiptis. Nieko aš dabar nesutaupau. Kiti taip daro, tai ir aš jų pavyzdžiu seku“, – prisipažino verslininkas. Tvarka paprasta, bet kainuoja Klaipėdos miesto dailininkas M. Petrulis DELFI sakė, kad dabar ta išorinės reklamos įrengimo tvarka yra labai paprasta. Anot vyriausiojo dailininko, tereikia užpildyti paraiškos formą ir ją atsiųsti į Vieno langelio skyrių. „Jei kas nors ten negerai, mes patys skambiname, aiškiname verslininkams, kaip geriau užpildyti. Jei ko nors trūksta, patariame“, – kalbėjo tarnautojas. Tiesa, teks mokėti žyminį mokestį, kurio dydis 29 eurai. Mokestis galioja 5 metus. Be to, už valstybinėje žemėje stovinčios reklamos 1 kv. metrą reikia papildomai mokėti 8,7 euro.