Šios edukacinės akcijos vilniečiams idėja gimė 2017 m. pabaigoje įmonei atlikus tėvelių ir visų 60 Vilniaus mokymo įstaigų, prie kurių įrengtos „Tėvelių stotelės“, apklausą bei išanalizavus jos rezultatus. „Trumpalaikio sustojimo vietas įrengėme ir pristatėme pernai, atsižvelgdami į vilniečių ir mokyklų bendruomenių pateiktus pasiūlymus, kur jų labiausiai reikėtų. Norėdami užtikrinti teisingą „Kiss and Ride“ sistemos, kuri sėkmingai veikia JAV ir daugelyje Europos miestų, pritaikymą Vilniuje, nusprendėme atlikti tėvelių ir mokymo įstaigų apklausą. Ji atskleidė, kad vilniečiai pastebi ir teigiamai vertina „Tėvelių stoteles“ – jomis naudojasi beveik 44 proc. visų respondentų. Visgi šios apklausos rezultatai parodė, kad neretai pasitaiko ir tokių atvejų, kai „Tėvelių stotelės“ naudojamos neteisingai – maždaug 30 proc. respondentų pažymėjo, kad automobiliai jose paliekami ilgiau nei leidžiama ar net neribotam laikui, nors kelio ženklinimas tai draudžia. Atsižvelgdami į tai nusprendėme aktyvinti projekto sklaidą ir organizuoti edukacines akcijas, kurių metu mūsų parkavimo kontrolieriai vairuotojams gyvai primins apie „Tėvelių stoteles“ ir tinkamą jų naudojimą“, – sako Vaidotas Meškauskas, SĮ „Susisiekimo paslaugos“ Bendrųjų reikalų departamento vadovas, vykdantis direktoriaus funkcijas. Primenama, kad Vilniuje įrengtos dviejų tipų „Tėvelių stotelės“ – tokios, į kurias atvykus galima užtrukti ne ilgiau kaip 15 minučių, ir vietos, kurios skirtos trumpam sustoti ir išleisti vaiką, tačiau likti stovėti jose yra draudžiama. Vairuotojams, kurie akcijos metu sustos vietose „Tėvelių stotelė“, parkavimo kontrolieriai trumpai primins naudojimosi šiomis vietomis tvarką bei taisykles, konsultuos ir drausmins tėvelius, o taip pat dalins informacinę medžiagą ir specialius laikrodukus. Juos vairuotojai gaus tose „Tėvelių stotelėse“, kuriose automobilį galima palikti ne ilgiau kaip 15 minučių. Tikimasi, jog šie laikrodukai padės tėveliams sekti laiką ir atlaisvinti vietą kitiems automobiliams, kuriais atvežami vaikai. Taip pat laikrodukai bus perduoti ir mokymo įstaigoms, prie kurių yra įrengtos ne ilgesnės kaip 15 minučių trukmės „Tėvelių stotelės“, jog tėveliai patogiu metu galėtų juos pasiimti patys. Tose „Tėvelių stotelėse“, kurios įrengtos tik trumpiems stabtelėjimams išleisti vaikus be galimybės palikti jose automobilį, kontrolieriai akcijos metu ragins vairuotojus stebėti kelio ženklus ir laikytis galiojančių kelių eismo taisyklių.  Pirmosios kontrolės akcijos šią savaitę pradėtos vykdyti prie Jono Basanavičiaus progimnazijos, Simono Daukanto gimnazijos, „Genio“ progimnazijos, „Genio“ pradinės mokyklos ir vaikų darželio „Aukštyn kojom“ įrengtose „Tėvelių stotelė“ vietose. Jas kaip problematiškiausias ir naudojamas ne pagal paskirtį apklausoje nurodė patys tėveliai. Planuojama, jog tokios akcijos „Tėvelių stotelėse“ bus vykdomos iki mokslo metų pabaigos. Vilniečiai raginami teikti siūlymus naujoms „Tėvelių stotelėms“ Vilniaus mieste šiuo metu įrengtos 279 trumpo sustojimo vietos „Tėvelių stotelė“ („Kiss and Ride“) prie 60 ugdymo įstaigų. Vilniečiai ir mokyklų bendruomenės kviečiamos teikti siūlymus, kur reikėtų papildomai įrengti „Kiss and Ride“ vietas, ir siųsti juos el. paštu info@vilniustransport.lt. Visos trumpalaikio sustojimo vietos „Tėvelių stotelė“ yra pažymėtos tokį transporto priemonių stovėjimo būdą bei trukmę nurodančiais kelio ženklais. Juos papildo ir specialios informacinės „Kiss and Ride“ lentelės, aiškiai išsiskiriančios ryškiai žalia spalva. Taip pat „Kiss and Ride“ sustojimų vietos išskirtos ir specialiu grindinio ženklinimu – baltomis K+R raidėmis, kitaip – „Kiss and Ride“ santrumpa. Vairuotojų prašoma būti supratingais ir stebėti kelio ženklus. Primenama, jog Kelių eismo taisyklėse nurodyta, kad transporto priemonėms draudžiama stovėti toje kelio pusėje, kurioje yra ženklas „Stovėti draudžiama“ (ženklo galiojimo metu). Ženklo nurodymų nesilaikymas vairuotojams gali užtraukti administracinę nuobaudą nuo 30 iki 90 eurų.