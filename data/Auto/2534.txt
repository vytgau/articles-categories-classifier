Kaip pranešama iš Kandijohio apygardos (JAV) šerifo būstinės, po incidento 2016 metų laidos „Tesla“ markės automobilis buvo rastas apvirtęs ant stogo. Penki juo važiavę žmonės atsipirko nedideliais sužalojimais, rašoma svetainėje „Jalopnik“. Automobilio vairuotojas Davidas Clarkas policijai pateiktoje ataskaitoje nurodė, kad įjungus autopiloto funkciją transporto priemonė netikėtai padidino greitį, todėl nuvažiavo nuo kelio ir apvirto. Jis ir kartu važiavę keturi keleiviai patyrė tik nedidelius sužalojimus. Policijos pranešime skelbiama, kad nelaimės neišvengusi „Tesla“ artėjo prie sankryžos, kurioje turėjo pasukti į kairę arba į dešinę. Kitoje sankryžos, kurios link judėjo D. Clarko vairuojama „Tesla“, pusėje, remiantis „Google Images“ pateiktais rezultatais, turėjo būti pelkė. Negalima pamiršti, kad „Tesla“ autopiloto sistema priskiriama antro autonomijos lygio priemonėms. Tai reiškia, kad transporto priemonės vairuotojas negali atitraukti dėmesio nuo kelio ir privalo stebėti visus galinčius pasitaikyti netikėtumus. Autopiloto funkcija veikia kaip informaciją teikianti saugumo pranešimų ir įspėjimu sistema, kuria vairuotojas gali vadovautis. Bendrovės „Tesla“ atstovas, su kuriuo pavyko susisiekti vienam iš svetainės „Jalopnik“ autorių, perdavė toliau pateiktą pranešimą. „Džiugu girdėti, kad per įvykį niekas nenukentėjo. Incidento aplinkybes pasistengsime išsiaiškinti. Intensyviai bendradarbiaujame su vietos pareigūnais. Faktas, kad autopiloto funkcija tikrai buvo suaktyvinta, kol kas nepatvirtintas, o manyti, kad „Autopilot“ – NHTSA sukurta technologija, užtikrinanti 40 proc. efektyvesnę apsauga nuo eismo įvykių – galėjo suveikti ne taip, kaip buvo numatyta, neturime jokio pagrindo. Norime priminti, kad ir tada, kai „Autopilot“ funkcija įjunta, už kelionės saugumą atsako vairuotojas: jis turi nuolat stebėti kelią, o prireikus imtis būtinųjų veiksmų. Prieš įjungdamas šią funkciją, vairuotojas turi visiškai suprasti ir pripažinti sau tenkančią atsakomybę.“ Tiriant eismo įvykio aplinkybes bus remiamasi ir policijos pareigūnų išsiaiškintais, ir „Tesla“ pateiktais duomenimis.