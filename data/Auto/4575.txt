Organizatoriai deklaruoja, jog kiekvienais metais šventę aplanko apie 30 tūkstančių žmonių. Šiemet Tarptautiniame „Custombike“ Vokietijos Čempionate publikos ir teisėjų teismui buvo pristatyti beveik 300 perdarytų motociklų, tarp kurių – ir du plieniniai žirgai iš Lietuvos. Tai „Vilnius Moto House“ dirbtuvių kūriniai. Lietuviai antrus metus iš eilės dalyvauja šiame renginyje. Pernai su perdarytu 1979 m. motociklu „Yamaha XS1100“, o šiemet buvo nuspręsta padvigubinti šansus ir demonstruoti du modelius: 1983 m. „Kawasaki KZ650“ (nugalėtojas Lietuvoje vykusiame „Rising Thunder-Custom Bike Show“ 2015 m., „Best Cafe Racer“ nominacijoje.) ir 2001 m. „Kawasaki W650“, specialiai perdarytą šiam Vokietijoje vykusiam renginiui. Kaip ir pernai, taip ir šiemet lietuvių kūriniai nepateko ant scenos, bet dėmesys buvo atkreiptas ir jų motociklus renginio metu atrinko gyvai profesionaliai fotosesijai.  Tris dienas vykstantis renginys gausus įvairių akį traukiančių pramogų. Savo stendus čia demonstruoja ne tik garsūs „customizeriai“ profesionalai, bet ir smulkūs ivairių sričių specialistai: dirbantys su oda, juvelyrai, piešimo-aerografijos meistrai ir visokiausias smulkmenas tiek motociklams, tiek jų savininkams gaminantys žmonės. Taip pat – tatuiruočių meistrai, kurie išsirinktą tatuiruotę daro čia pat, šventės metu. Stendus čia turi ir gerai žinomi motociklų gamintojai, tokie kaip „Harley Davidson“, „Indian“, „Victory“, „Kawasaki“, „Ducati“ ar „Yamaha“. Tik didžioji dalis jų demonstruoja ne savo pagamintus naujausius, o „customizerių“ perdarytus motociklų modelius. Taip siekdami parodyti, kad perdaryti galima bet kokį motociklą. Šiaip, atvykus čia gali įsigyti visas detales, kad grįžęs namo galėtum pasigaminti savo išskirtinį motociklą. Kas kelias valandas savo pasirodymus rengia moto akrobatų šeima – tėvas su dukra ir dar vienu padėjėju. Pačių pasigamintame mediniame kupole važiuoja su tarpukariu pagamintais „Indian“ motociklais. Taip pat netoliese pastatytoje scenoje organizuojami įvairūs seminarai, vyksta pasakojimai apie keliones motociklais, rodoma dokumentika ar klipai susiję su motociklais, savo sugebėjimus rodo moterys-fakyrai. Kiekvienas apsilankęs šventėje ir užpildęs anketą turėjo progą loterijoje laimėti organizatorių suteiktus du naujutėlaičius motociklus, šiemet tai buvo „Harley Davidson XL883 Sportster“ ir „BMW R Nine“. Dar viena įdomi detalė. Nuo 2007 metų viso renginio metu – tris dienas – ant atskiros scenos vyksta dvikova tarp dviejų „customizerių“ profesionalų. Šiemet tai buvo prancūzas Nicolas Pigeyre ir vokietis Martinas Beckeris. Iš anksto pasiruošus, dvi komandos iš savo pasigamintų ir atsivežtų detalių renka motociklus. Visą tą laiką žmonės gyvai gali stebėti kaip dirbama prie „meno kūrinių“. Ir būtent publika, atiduodama savo balsus į urną, nusprendžia, kurio profo komanda sekmadienį tampa dvikovos nugalėtoja. Pagal dvikovos taisykles, su surinktu motociklu pasibaigus laiko limitui dalyviai turi atvažiuoti ant pagrindinės scenos, kur galutinai paaiškėja nugalėtojas. Šiemet juo tapo vokietis. Be abejo išskirtinis dėmesys ir renginio kulminacija yra Tarptautinis „Custombike“ Vokietijos Čempionatas. Čia išaiškėja, kas tapo geriausiais motociklais aštuoniolikoje nominacijų: „Best Bobber“ , „Best Old School“, „Editors Choice DREAM-MACHINES“, „Best Cafe Racer“, „Best Engineering“, „Editors Choice BIKERS NEWS“, „Best Chopper“, „Best Paint Job“, „Editors Choice CUSTOMBIKE“, „Best Sportsbike“, „Best Radical“, „Editors Choice ROADSTER“, „Best Fighter“, „Best Roadster“, „Rookie of the Year“, „Best Power-Cruiser“, „Craziest Bike“ ir svarbiausias titulas „Best of Show“, kurio nugalėtojas šiemet gavo 2500 eurų premiją.