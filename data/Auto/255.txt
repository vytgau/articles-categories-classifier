Trečiadienį „Tesla“ akcijos atpigo dar aštuoniais procentais po to, kai ankstesnę prekybos sesiją jų kursas sumažėjo 8,22 proc. Dėl to bendrovės vertė sumažėjo maždaug 9 mlrd. JAV dolerių. Dar vienas ženklas, rodantis, kad bendrove vis labiau nepasitikima, yra tas, jog bankai praėjusios savaitės pabaigoje padidino bendrovei „Tesla“ paskolų palūkanas nuo 6,56 iki 7,74 punkto. Prieš 15 metų Pietų Afrikoje gimusio verslininko Elono Musko įkurta „Tesla“ užsitarnavo reputaciją bendrovės, keliaujančios pasaulio, kur važinės autonominiai automobiliai, varomi švaria energija, link. Tačiau bendrovės ateitį temdo nerimas dėl jos galimybių vykdyti efektyvią masinę gamybą bei dėl to, ar jos naudojama technologija yra patikima ir saugi. Mirtina avarija Nerimą dėl technologijos sukėlė praėjusią savaitę Silicio slėnyje įvykusi mirtina avarija, į kurią pateko „Tesla“ automobilis. Skelbiama, kad 38 metų vyras žuvo, kai jo 2017 metų gamybos „Tesla Model X“ atsitrenkė į greitkelio atitvarą Mountin Vju mieste. Automobilis užsidegė, o vėliau į jį dar trenkėsi du atvažiavęs automobiliai. Šiuo metu tyrėjai aiškinasi, kad avarijos metu veikė autopiloto sistema. Verta paminėti, kad po 2016 metais įvykusios vairuotojo mirtimi pasibaigusios avarijos, į kurią pateko „Tesla“ automobilis su įjungtu autopilotu, JAV transporto departamentas konstatavo, kad „Tesla“ automobilyje nebuvo nustatytas joks su saugumu susijęs defektas. „Tesla“ skelbia nežinanti naujausios avarijos priežasties, ir pridūrė, kad dėl automobiliui padarytos žalos kol kas sunku iš jo kompiuterio gauti duomenų. „Šiuo metu mes glaudžiai bendradarbiaujame su tarnybomis, kad gautume tų duomenų iš automobilio kompiuterio, – nurodo elektromobilių gamintoja. – Kai tai įvyks, tikimės išsiaiškinti, kas įvyko.“ Gamybos problemos Problemų bendrovei „Tesla“ kelia ne tik avarijos, bet ir gamybos sunkumai, susiję su ekonominės klasės „Model 3“ automobiliu, kuris, kaip tikimasi, turėtų užkariauti mases Dėl kilusių sunkumų teko mažinti gamybos tikslus. „Tesla“ tikisi iki šio mėnesio pabaigos per savaitę gaminti jau 2500 „Model 3“ automobilių. Anksčiau planuota dvigubai tiek gaminti jau praėjusių metų pabaigoje, o šių metų pabaigoje – 10 tūkst. automobilių per savaitę. „Tesla“ akcijos iš dalies pinga būtent dėl abejonių, kad kompanijai pavyks padidinti „Model 3“ gamybos apimtis. Abejonės susijusios ir su kompanijos galimybėmis skolintis. Tarptautinė reitingų agentūra „Moody's“ šią savaitę sumažino „Tesla“ skolinimosi reitingą. Be to, ateinančiais metais „Tesla“ turės išmokėti šimtus milijonų dolerių skolų ir turės refinansuoti išpirkimo terminą pasiekusias obligacijas, kad nepritrūktų pinigų.