Kaip rašo „Autocar“, tikslios elektromobilio išleidimo datos dar nėra, tačiau „Renault“ atstovas leidiniui papasakojo, kad „kompanija naudoja savo patirtį elektromobilių gamyboje, kad sukurtų nebrangų modelį sparčiai augančiam Kinijos sektoriui“. Elektromobilių pardavimai pasaulyje nuo 2011-ų iki 2015-ųjų išaugo nuo 50 iki 450 tūkst. vienetų per metus. Apie šio segmento svarbą neseniai kalbėjo ir aljanso „Renault-Nissan“ vadovas Carlosas Ghosnas. „Tyrimai rodo, kad 2030-aisiais tankiausiai apgyvendintose ir didžiausias pajamas turinčiose teritorijose du trečdaliai automobilių bus elektriniai. Greitai pingančios baterijos, didesnis viena įkrova nuvažiuojamas atstumas ir įkrovimo infrastruktūros plėtra bus pagrindiniai judėjimo šia kryptimi faktoriai“, – kalbėjo C. Ghosnas. „Renault“ spartūs žingsniai elektromobilių pasaulyje išryškėjo šį rudenį vykusioje Paryžiaus parodoje, kai prancūzai paskelbė, kad atnaujintas ir sausio mėnesį debiutuosiantis subkompaktinis modelis „Zoe Z.E.40“ viena įkrova jau gali įveikti iki 400 kilometrų distanciją. Netrukus „Renault“ pristatys ir patobulintą komercinį elektromobilį „Renault Kangoo Z.E.“ Žadama, kad jis realiomis sąlygomis nuvažiuos 200 kilometrų be papildomo įkrovimo.