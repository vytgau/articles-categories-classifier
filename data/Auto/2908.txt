Į miesto šventės renginių tvarkaraštį buvo įtrauktas ir „Eolto-Autogido“ taurės automobilių slalomo varžybų antrasis etapas, kuriame buvo išdalinti 56 startiniai numeriai, o dalyvių kovas Dariaus ir Girėno gatvėje stebėjo gausus būrys žiūrovų. „Kauno autoklubo“ kuruojamai lenktynių serijai trasą Tauragėje paruošė Tauragės ASK „Gralis“. Ji buvo iš ties nelengva. Nedidelėje erdvėje kuoliukai buvo taip sudėlioti, kad kelis juos automobiliams teko apsukti 360 laipsnių kampu. Galiniais ratais varomi automobiliai čia sukūrė gražių vaizdų ir fiksavo pačius geriausius trasos įveikimo laikus. Lyderiai čia jautėsi lyg žuvys vandenyje. Be viso to, šiose varžybose buvo ir šuoliukų, automobilių ratai kilo į orą, kas gana retai pasitaiko tokio formato slalomuose. Nemokamas startas Šeštadienio varžybose penki pirmojo etapo (Šiauliuose) prizininkai pasinaudojo galimybe nemokamai sudalyvauti antrajame etape. Pagal šių varžybų serijos taisykles, prizininkai kitose varžybose gauna teisę startuoti nemokamai. Kaip ir pirmajame etape, taip ir Tauragėje dalyviai buvo suskirstyti į penkias klases: – FWD – automobiliai, varomi priekiniais ratais; – RWD – automobiliai, varomi galiniais ratais; – AWD – automobiliai, varomi visais keturiais ratais; – J – Jaunimas (vairuotojai, kurių amžius yra 17 m. ir jaunesni; su tėvų ar globėjų sutikimu); – Laisva – bet kokie automobiliai, įtraukiant ir savadarbius. Kiekvienas lenktynininkas trasą įveikė po tris kartus, o įskaitai buvo imama dviejų geriausių rezultatų suma. Jaunimo klasė Jaunimo klasėje startavo penki dalyviai, tarp kurių greičiausias buvo Rokas Banuškevičius, trylika sekundžių aplenkęs Karolį Kiškūną. Trečiąją vietą užėmė Paulius Šernas, atsilikęs nuo Karolio vos 1,07 sek. Verta paminėti, kad Rokas buvo laimėjęs ir pirmąjį „Eolto-Autogido“ taurės etapą, todėl Tauragėje startavo nemokamai, o kitame etape Panevėžyje jam vėl nereikės mokėti startinio mokesčio. Tobula!  FWD klasė Priekiniais ratais varomų automobilių įskaitoje kovėsi 14 dalyvių, o tarp lyderių virė itin įnirtinga kova. Pergalę čia šventė Andrius Puidokas, vos 1,3 sek. aplenkęs Gytį Greičių. Trečias buvo Žilvinas Adiklis, atsilikęs dar 2,57 sek. Vos 0,33 sek. iki trečios pozicijos pritrūko Rokui Banuškevičiui, o nuo jo dar 0,08 sek. atsiliko ir penktą vietą užėmė Domas Bukavičius. RWD klasė Galiniais ratais varomų automobilių buvo dešimt, tarp kurių greičiausiai lėkė Juozas Paliukas su BMW. Aidas Valuckas nuo jo atsiliko 1,9 sek. Trečią vietą užėmė Tomas Vyšniauskas, atsilikęs dar 0,56 sek. Vos 0,66 sek. iki podiumo pritrūko Ramūnui Brazaičiui, kuris liko ketvirtas. AWD klasė Visais ratais varomų automobilių įskaitoje varžėsi 7 dalyviai, iš kurių greičiausias buvo Modestas Gedvygas. Antrąją vietą užėmė Donatas Černauskas, atsilikęs 2,88 sek. Ant trečiojo nugalėtojų pakylos laiptelio lipo Edgaras Merkelis, nusileidęs lyderiui 5,96 sek. Laisva klasė Kaip įprasta, laisva klasė būna gausiausia, nes čia gali startuoti visų kitų klasių dalyviai ir išsiaiškinti, kas gi vis dėl to yra pats greičiausias. Tokių dalyvių buvo net dvidešimt. Čia dominavo RWD įskaitos dalyviai. Kaip ir galiniais ratais varomų automobilių klasėje, taip ir čia – pergalę šventė J. Paliukas, nuo kurio 0,87 sek. atsiliko A. Valuckas (tarp RWD taip pat buvo antras). Trečią vietą užėmė R. Brazaitis, pralošęs lyderiui 1,01 sek. Kova buvo itin artima, nes visuose trijuose važiavimuose dalyviai nedarė klaidų ir važiavo labai stabiliu tempu. Vos 0,18 sek. iki trečios vietos pritrūko T. Vyšniauskui – šįkart kovoje dėl trečios vietos jis turėjo pripažinti R. Brazaičio pranašumą. Po gražios ir įtemptos kovos prizininkų laukė apdovanojimai – taurės bei papildomi prizai. Apdovanojimų metu, renginyje dalyvavo ir ralio kroso lenktynininkas tauragiškis Kasparas Navickas, kuris prizininkams dalino prizus. Atskirai „Eolto“ prizu buvo apdovanota ir jauniausia varžybų dalyvė Raminta Jankauskaitė, kuriai tik 10 metų. Ji slalomo varžybose prie „Peugeot 307“ vairo dalyvavo ne tik Tauragėje, bet ir Šiauliuose. Trečias etapas Trečiasis varžybų serijos etapas numatytas birželio 17 dieną Panevėžyje, kur Tauragės etapo prizininkai galės startuoti nemokamai.