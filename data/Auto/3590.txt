Seimas ketvirtadienį po pateikimo pritarė tokioms Saugaus eismo automobilių keliais įstatymo pataisoms. Jomis siūloma sudaryti teisinius pagrindus Vyriausybei nustatyti atvejus, kuriais tam tikrų kelio ženklų ar ženklinimo reikalavimai būtų neprivalomi ne tik neįgaliesiems, bet ir kitiems socialiai ar fiziškai sunkesnėje situacijoje esantiems asmenims: nėščioms moterims, asmenims, vieniems auginantiems vaikus (vaiką) iki 3 metų, taip pat dėl laikinos fizinės traumos laikinai nedarbingiems asmenims. „Šis pakeitimas yra socialiai jautrus, nes leistų nėščioms moterims, taip pat vienišiems tėveliams, auginantiems vaikus iki 3 metukų, ir laikiną fizinę negalią turintiems asmenims supaprastinti automobilių statymo tvarką – tose vietose, kurios yra paženklintos neįgaliojo ženklu, jie galėtų statyti ir būti socialiai mobilesni“, – pristatydamas projektą sakė Seimo Valstiečių ir žaliųjų sąjungos frakcijos narys Mindaugas Puidokas. Šiuo metu galiojančiame įstatyme įtvirtinta, kad „Kelių eismo taisyklės (KET) nustato atvejus, kuriais tam tikrų kelio ženklų ar ženklinimo reikalavimai neprivalomi skiriamuoju ženklu „Neįgalusis“ arba neįgalių asmenų automobilių statymo kortele pažymėtų transporto priemonių vairuotojams.“ Kitiems asmenims tokie atvejai nenustatyti. Po svarstymo Teisės ir teisėtvarkos komitete projektą plenariniame posėdyje numatoma svarstyti gegužės 23 d.