Po pavasarį prasidėjus reformų lavinos, jau antrojo LASF komiteto (neseniai Žiedo komitetui vadovauti patikėta Ingai Juškevičiūtei) pirmininko postas skirtas merginai. „Drifto“ bendruomenės įžaidėjo funkcijas patikėjo Gabijai Paukštytei. Bene pirmą kartą į automobilių sporto entuziastų akiratį Gabija pateko lygiai prieš trejus metus. Tada Palangoje 1000 km lenktynėse startavusios „Sostena – Renault Sport“ merginų-mechanikių komandos vadovės pareigos buvo patikėtos tuomet 22 metų mergaičiukei. Ir nors į šį projektą visi „rimti“ sportininkai žiūrėjo su atlaidžia šypsena, kai merginų komandai iš tiesų prireikė techninės pagalbos (po vienos piločių klaidos kovinis „Renault Clio“ taranavo trasos atitvarus ir prakirto radiatorių) Gabija pademonstravo pavydėtinai greitą reakciją, šaltus nervus ir nė akimirkai neleido abejoti, kad nežino kaip problemą spręsti. Klausiama, kaip užsikrėtė automobilių sporto bacilomis, naujoji „drifto“ komiteto pirmininkė prisipažįsta, kad niekas jos šeimoje neturėjo jokių sąsajų su lenktynių pasauliu. „Visuomet labai mėgau fiziką, todėl ir automobiliai, kuriuose „daug fizikos“ domino nuo mokyklos laikų. Natūraliai daugiau bendraudavau su tais, kurie laisvalaikį leisdavo krapštydamiesi apie mašinas. Nuo vaikystės mėgau važiavimą, todėl kai tik atsirado galimybė įsigyti nuosavą automobilį (universitete teisę studijavusi Gabija iš vienos advokatų kontoros gavo solidžią stipendiją už gerą mokymąsi) – nusipirkau „Nissan 200SX“. Tada viskas ir prasidėjo. Pati prie jo leisdavau vakarus, mokiausi, kaip kas daroma, prieš 3-4 metus pradėjau važiuoti treniruotėse ir sezono gale dalyvavau pirmose varžybose“, – prisimena Gabija.  Kodėl būtent „driftas“? Todėl, sako neseniai baudžiamosios teisės magistrės diplomą gavusi mergina, kad daugelis draugų buvo užsikrėtę būtent šios lenktynių atmainos bacilomis. „Driftas“ buvo visiškai naujas, sparčiai populiarėjantis sportas, generuojantis labai daug adrenalino ir reikalaujantis tikslumo. Man tuomet buvo 18 metų, jokios kitokios sportinio vairavimo patirties neturėjau, todėl kai po pirmųjų bandymų pavyko priversti automobilį slysti reikiama trajektorija, jaučiausi pasiutusiai gerai. Vėliau prisijungiau prie „Team Beat“ komandos, kuri jau senokai puoselėja ne tik gerai valdomų, bet ir labai gražių automobilių kultūrą. Kartu dalyvavome „Drift wars“ serijos lenktynėse žiemą ir, jei teisingai prisimenu, kvalifikacijoje esu patekusi į septintą vietą. Tai nėra didelis pasiekimas, bet man malonus, turint omenyje, kad dalyvių susirenka tikrai nemažai ir tuomet kai kurie dabar jau PRO lygos vairuotojai, su malonumu sudalyvaudavo šiuose renginiuose, pavyzdžiui, Gediminas Levickas, Benediktas Čirba ir kt. Nors pripažįstu, dabar mane žavi ir e-sportas: „Simuliatorių akademija“ šiemet organizavo neoficialias moterų varžybas Assetto Corsa, pasisekė – laimėjau pirmą vietą du kartus“, – šypsosi G. Paukštytė. Pasakodama apie Lietuvos šonaslydžio bendruomenės gyvenimą, LASF „drifto“ komiteto vadovė pastebi, kad nors svarbiausios tradicijos dar tik formuojasi, mūsų šalyje iš esmės viskas vyksta panašiai, kaip ir šią sporto šaką pasauliui padovanojusioje Japonijoje ar kaimynėje Latvijoje: naujokai varžosi „Street“ lygoje, perpratę šonaslydžio abėcėlę pereina į „Semi PRO“, o patys geriausi meistrai – PRO čempionatą. „Driftą“, kaip visavertę sporto šaką yra pripažinusi FIA, rengianti atskirą pasaulio čempionatą, Amerikoje vyksta populiarios „Formula Drift“ varžybos, Europoje – „Drift GP series“. „Iš ko mokytis turime ir patys puikiai žinome, kuriuos organizacinius dalykus reikia tobulinti. Visų pirma tai pasakytina apie varžybų taisykles. Naujos sudėties LASF „drifto“ komiteto posėdis įvyko visai neseniai, aptarėme svarbiausius darbus dar šiam sezonui, pasiskirstėme atsakomybėmis, o rudenį pristatysime siūlomų strateginių krypčių projektus. Reiktų atkreipti dėmesį, kad šis „drifto“ čempionatas jau įpusėjęs (Palangoje „ENEOS 1006 km lenktynių“ trasoje vyksiančios „Gera dovana Drift“ kovos – Lietuvos „Drifto“ čempionato V etapas), todėl kažką radikaliai keisti būtų nekorektiška ir galėtų lemti nevienodas teises dalyviams. Net jei tas „kažkas“ – spragos taisyklėse ar palikta erdvė interpretacijoms – išprovokuoja dramatiškai atrodančius ginčus. Visgi esu nusiteikusi optimistiškai ir tikiuosi, kad nemažai tikrų ar tariamų problemų galima išspręsti vien tik pasirūpinus kokybiška vidine komunikacija tarp sportininkų, klubų ir LASF. Svarbu, kad diskusijos apie visiems rūpimus dalykus vyktų konstruktyviai, pavyktų rasti kompromisus tarp įvairių pozicijų, o emocijos ar ambicijos netaptų stabdžiu“, – dėsto Gabija. Ar drifterių bendruomenė patikės naujos savo lyderės siūlomomis reformomis ir gebėjimais juos realizuoti? Pirmoji sportininkų reakcija, pačios G. Paukštytės teigimu, „pakrovė baterijas“ ir išsklaidė abejones, kad dalykiškam darbui galėtų trukdyti faktas, jog reformas siūlo jauna mergina. „Drifte nesu naujokė, su kuo jis „valgomas“ žinau ne iš kino ekranuose rodomų trilerių, o šonaslydžiu užsiimantys žmonės pažįsta mane. Jei jie nebūtų pasitikėję ar tikėję, kad galiu būti naudinga, greičiausiai nebūtų iškėlę mano kandidatūros išplėstinio LASF ir šonaslydžio bendruomenės posėdžio metu, kai pavyko konstruktyviai aptarti esamas problemas, kadangi pati nepretendavau į pirmininko poziciją ir sutikau tik dėl vairuotojų ir organizatorių išreikšto prašymo. Kita vertus, teisės studijos yra kaip tik ta patirtis, kuri padės efektyviau tvarkytis su šios sporto šakos administravimu, kas dabar yra tikrai svarbu“, – viliasi naujoji komiteto pirmininkė.