Kiek anksčiau valstybinis laikraštis „The China Daily“ paskelbė, kad šalis ketina skirti baudą neįvardintai JAV automobilių gamybos kompanijai už monopolistinę veiklą. Esą „greitai“ bus skirta bauda Amerikos kompanijai už tai, kad ji nurodo pardavėjams nustatyti fiksuotas kainas. Kinijos valdžia dažnai naudojasi valstybine žiniasklaida, kad išbandytų savo puolimo linijas ir paskelbtų kupinus užuominų pranešimus, nors oficiali pozicija būna neutrali. Trečiadienį reguliarios Užsienio reikalų ministerijos spaudos konferencijos metu jos atstovas pareiškė neturintis daugiau detalių šiuo klausimu, tačiau pridūrė kad Kinijoje JAV kompanijos yra laukiamos, jeigu laikysis vietos reikalavimų. Savo ruožtu „General Motors“ – didžiausios JAV automobilių gamintojos – atstovas pabrėžė, kad bendrovė laikosi Kinijos įstatymų. „General Motors“ gerbia vietos įstatymus ir taisykles, kur bedirbtų. Nekomentuojame gandų žiniasklaidoje“, – sakė jis. Apie baudą neįvardintai JAV kompanijai kinų žiniasklaida prabilo tuo metu, kai auga įtampa tarp Pekino ir išrinktojo JAV prezidento Donaldo Trumpo po to, kai milijardierius davė suprasti, kad atmes „vienos Kinijos“ politiką, nebent Pekinas darys nuolaidų prekybos ir kitais klausimais. Sausio 20 d. pareigas eiti pradėsiantis D. Trumpas taip pat ne kartą grasino įvesti 45 proc. importo muitus kiniškoms prekėms.