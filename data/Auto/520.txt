„Arctic Energy World Rally team“ komandos lenktynininkas neslepia, kad šių metų komandos tikslas yra nuvažiuoti visą pasaulio ralio čempionatą. Visgi turintis karčią praėjusių metų sezono patirtį, D. Jocius nelinkęs garsiai kalbėti apie planus. Bet gal gi pagaliau Lietuvos automobilių sporto istorijoje turėsime pirmąjį lietuvį, nuvažiavusį visus WRC etapus? D. Jocius ir jo šturmanas Donatas Zvicevičius jau papildė Lietuvos autombilių sporto istoriją reikšmingais faktais – istoriniu finišu Monte Karlo ralyje, pirmomis lietuviškomis pavardėmis Meksikos ralyje bei trimis iš eilės startais WRC etapuose. Kovo 8 – 11 dienomis vyksiančiam Meksikos raliui besirengiantis D. Jocius dalijasi savo įspūdžiais apie įveiktus kilometrus, pasiruošimą čempionatui bei ateities planais. – Kodėl Pasaulio ralio čempionatas? Kodėl ne Dakaras, ne žiedas, o būtent WRC? – Pasaulio ralio čempionatas (WRC) yra visų autosporto šakų „motina“, aukščiausias lygis. Dakaras yra maratonas, vykstantis vieną kartą metuose. Su tikru raliu sunku net palyginti, nes ten reikia labai daug ištvermės ir ruoštis jam reikia kitaip. Aš jį stebiu ir galbūt kažkada ateis noras jame sudalyvati. Bet daugeliui tai yra kaip gyvenimo nuotykis – tiesiog jį pervažiuoti. Aišku, kas užsiima profesionaliai, tai daro viską profesionaliai. Visgi, sakyčiau, tokių Dakare yra mažuma, palyginus su tais, kam tai yra tiesiog nuotykis. O kalbant apie Pasaulio ralio čempionatą, tai aukščiau nėra kur. Tad tai yra labai sunkus projektas, dėl to turbūt nėra nė vieno lietuvio važiavusio visą pasaulio čempionatą. Taip pat neturėjome nė vieno lietuvio gamyklinėje komandoje kaip lenktynininko, sportininko. Aš turiu tokią siekiamybę. Laikas parodys, kaip pavyks visą tai įgyvendinti. – Finišavote jau dviejuose WRC etapuose arba, galima sakyti, pabaigėte net du LARČ sezonus. Kokie yra Jūsų įspūdžiai apie ruošimąsi šioms varžyboms? – Iš tiesų laiko kiekvieno etapo pasiruošimui neturime per daugiausia. Tik pirmadienį grįžome iš Švedijos, šią savaitę dar esu Lietuvoje, o jau sekmadienį skrendu į JAV, o iš ten tiesiai į Meksiką. Tad grafikas yra labai intensyvus. Visgi kalbant apie Meksikos ralį, mums jis nėra svetimas. Praėjusiais metais važiavome į jį, turėjome startuoti, bet išėjo taip, kad susirašėme tik stenogramas. Jų turime labai nemažai, žinome, kas mūsų lauks. Nors, aišku, bus ir naujų greičio ruožų, bet visgi važiuojame jausdamiesi šiek tiek komfortiškiau. Po praėjusių metų patirties akis jau yra pripratusi prie Meksikos kalnų, gamtovaizdžio. O šiuo metu daugiausia dėmesio skiriu poilsiui, nes būtent to dabar labiausiai man reikia. Visgi varžybos vyksta, kas tris savaites. Labiausiai poilsio ir reikia. Kaip minėjote, mes jau nuvažiavome beveik antrą Lietuvos ralio čempionato sezoną, o dar tik antros varžybos. Bet tie nuvažiuoti kilometrai pripratina prie ritmo ir su kiekvienu kilometru pradedi užtikrinčiau jaustis prie vairo. – Prieš Monte Karlo ralio startą labai bijojote, ar užteks jėgų iškart po trijų savaičių startuosiančiam Švedijos raliui. Dabar laukia varžybos net už Atlanto, kur tvyros karštis, teks prisitaikyti prie laiko skirtumo. Ar Meksikos raliui užteks jėgų? – Kaip prieš Monte Karlo ralį sakiau, būtent ir priėmėme sprendimą važiuoti ne itin galingu automobiliu, o su dviem ratais varomu bolidu. Šis sprendimas tikrai pasiteisino. Tad šiai dienai su kiekvienu nuvažiuotu kilometru jaučiuosi vis tvirčiau ir tvirčiau. Skausmų vis mažiau, rankos stiprėja su kiekviena diena. Aišku, jaučiu kartais dar tas vietas, kurios buvo lūžusios, „suplyšusios“, bet, kaip minėjau, su kiekvienu kilometru vis geriau, mažiau organizmas man primena tas vietas. O Meksikoje, manau, kad man bus dar geriau. Ten šilta, o kaulams šiluma tikrai yra daug geriau negu šaltis. Neveltui, turbūt savo tautosakoje turime patarlę „šiluma kaulų nelaužo“. Tad tikiu, kad Meksikos šiluma man pridės papildomų jėgų. – Kokie keliami tikslai šiam artėjančiam WRC trečiam etapui? – Visada tikslai yra aukščiausi. Visgi į kai kuriuos juos žiūrime realistiškai. Šiuo atveju labai sunku nuspręsti, nes nepažįstame artimai technikų komandos, su kuria bendradarbiausime Meksikos ralyje. Nežinome, kiek jie yra stiprūs paruošti automobilį varžyboms ir panašiai. Viskas matysis eigoje, ar mes galime padaryti gerą rezultatą, ar ne. Bet kokiu atveju, darysime viską, kad turėtumėme trečią finišą iš eilės. Jis yra reikalingas tolimesniems mūsų žingsniams šių metų pasaulio ralio čempionate. Tad stengsimės jį pasiekti. – O kas toliau? – Po Meksikos ralio yra dar du etapai – Korsikos ir Argentinos ralių. Bet kol kas bandau susikoncentruoti tik į Meksikos ralį. Reikia viską gerai susiplanuoti, pasiruošti, susikrauti, nusivežti, kad nieko nepaliktumėme Lietuvoje. Visgi etapas vyskta ne čia, kažkur Europoje, bet už Atlanto. Trečiasis WRC etapas Meksikoje vyks kovo 8 – 11 dienomis. Pasaulio ralio čempionato dalimi jis tapo nuo 2004 metų. Šiemet per keturias ralio dienas lenktynininkams teks įveikti 346 kilometrus greičio ruožuose. Didžiausias iššūkis varžybų dalyviams bus lauke tvyrantis 30 laipsnių karštis bei greičio ruožas, vyksiantis 2,7 km aukštyje, dėl kurio automobilių varikliai praranda apie 20 proc. galingumo.