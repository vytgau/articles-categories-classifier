Šiuo metu S. Loebas, tik antrą kartą dalyvaudamas šiose varžybose, pirmauja prieš du Dakaro veteranus ir komandos bičiulius Stephane‘ą Peterhanselį ir Cyrilį Despres, rašo motosport.com. B. Faminas vis tik linkęs tvirtinti, kad didžiausią įspūdį jam padarė ilgus metus kartu su S. Loebu esantis jo šturmanas D. Elena, kuriam pavyko automobilį suvaldyti navigacine prasme sudėtinguose etapuose, nepaisant palyginti negausios patirties ralio reiduose. „Žmogus, padaręs man įspūdį, tai ne Sebas, o Danielis, – patikino jis. – Ganėtinai keista tai sakyti, bet niekam šiame jo karjeros etape S. Loebo greitis įspūdžio nedaro. Iki dabar įspūdingas dalykas šiais metais – jo sugebėjimas išlaikyti savo greitį, o tai pirmaisiais metais yra sudėtinga. Jis nepadarė klaidų, o tai yra gerai, tai yra labai geras dalykas. Jam pavyko išsaugoti tempą.“ Dar B. Faminas patikino, kad komanda negali būti atsipalaidavusi dėl šiuo metu užimamos pozicijos Dakaro ralyje po to, kas nutiko su „Toyota“ ankstesniame ralio etape. „Toyota“ šansams aplenkti „Peugeot“ 2017 m. Dakaro ralyje ir pelnyti pergalę esminis smūgis buvo suduotas trečiajame etape, kai visi pirmaujantieji automobiliai vos per kelias minutes atsidūrė komplikuotoje situacijoje. Viskas prasidėjo, kai Nasseras Al-Attiyah, kuriam pranašauti itin geri rezultatai sudaužė pakabą taip, kad vėliau paaiškėjo, kad tai buvo jo dalyvavimą lenktynėse baigianti avarija. Po to sekė dėl kuro siurblio problemų Ginielio de Villierso prarastas pusvalandis. Lyg to dar būtų maža, Nani Roma staiga teko sustoti dėl techninių nesklandumų, o Erikas van Loonas pritrūko degalų. Likus dar trims Dakaro ralio etapams ralio lyderis S. Loebas 24 min. pirmauja prieš artimiausią „Toyota“ su N. Roma. Vis tik, anot B. Famino, atotrūkis nėra pakankamai didelis, todėl nieko kol kas dar negarantuoja. „Tai nėra komforto zona, nes, organizatorių teigimu, du laukiantys etapai bus taip pat nelengvi, laukia navigacijos sunkumai“, – sakė B. Faminas. „Taip, turime skirtumą prieš N. Roma, tačiau jis nėra didelis. Prarasti 20 minučių labai paprasta – pasiklysti, įstringi ir viskas, – konstatavo jis. – Mes turime priekyje tris automobilius, tai kelia patogumo jausmą, tačiau jokio patogumo jausmo nekelia persvaros dydis“. „Niekada negali tiksliai žinoti. Pažvelkite į „Toyota“ situaciją, kai N. Al-Attiyah pasitraukė, G. de Villiersą ištiko problema dėl degalų siurblio. Niekada negali žinoti: juk jei tai nutiko „Toyota“, gali nutikti bet kam. Privalome būti labai atidūs“, – reziumavo jis.