Taigi ką rinksitės: riziką ar pagalbą? Taisyklė Nr. 1 Iš esmės į bėdą papuolusiam kaimynui padėti galima, tačiau yra viena auksinė taisyklė. „Taip, galima šiuolaikines mašinas užvedinėti su tam skirtais pagalbiniais užvedimo laidais. Tik būtina tai daryti teisingai. Būtina sąlyga teikiant pagalbą neužsivedančiam automobiliui – abiejų automobilių elektros sistema turi būti tos pačios įtampos ir pagalbinio automobilio variklis turi būti išjungtas. Turime suprasti vieną dalyką – teikiant pagalbą, mes turime skolinti pagalbinio automobilio akumuliatorių, o ne dirbančio variklio generatorių, kuris net ir prie didžiausių variklio apsukų nesugebės pagaminti perteklinės energijos reikalingos neužsivedančio automobilio starteriui“, – paaiškina „Akumuliatorių centro Nabobas“ meistras Aivaras Krasuckas. Jei ir jūsų automobilio akumuliatorius nėra geriausios būklės, padėdamas kaimynui tik rizikuojate nusodinti ir savo mašinos bateriją. Veiksmų seka Jei nusprendėte padėti kolegai vairuotojui, tai turite žinoti, kad taip vadinamų „krokodilų“ jungti bet kaip negalima. „Jeigu automobilio gamintojas nėra numatęs kitaip, darome tokia seka – vienu laidu sujunkite abiejų akumuliatorių teigiamus polius. Kito laido vieną galą prijunkite prie padedančio automobilio akumuliatoriaus neigiamo poliaus, o kitą galą prie neužsivedančio automobilio kėbulo taip, kad liestųsi su pliku metalu ir kad prijungimo vieta būtų nutolusi nuo akumuliatoriaus. Vadovaukitės automobilio užvedimo instrukcija. Bandykite užvesti automobilį ne ilgiau kaip 10 sekundžių. Atjunkite laidus atgaline tvarka“, – sako A. Krasuckas. Ar rizikuosite? Tik ar rizikuosite padėdami kaimynui sudeginti ir savo automobilio elektroniką? Tiesa, šis užkūrimo pagalbiniais laidais veiksmas didesnės žalos gali pridaryti naujesniems automobiliams. „Jei mašina senesnė, tai didesnės rizikos nėra, bet naujesnėse mašinose yra daug kompiuterių, kurie labai jautrūs srovės svyravimams. Būna ir taip, kad kompiuteriai sudega užkuriant su laidais. Būna, kad sudega generatorius. Gali būti ne viena brangi problema“, – sako servisų tinklo „Auto-Flix“ Kauno padalinio vadovas Vytautas Paškauskas. Specialistas neslepia, kad pats vengtų nuo savo automobilio laidais kurti kitą mašiną.