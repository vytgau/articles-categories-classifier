Į dvi grupes padalinti lenktynininkai veidrodėlis į veidrodėlį aiškinosi, kuris yra greitesnis virtualiose Latvijos Bikerniekų ir Lenkijos „Tor Poznan“ trasose. Pirmąkart visoje čempionato eigoje dalyviai susitiko akis į akį, todėl kiekvienas taškas pareikalavo ne tik vairavimo įgūdžių, bet ir labai daug perdegusių nervų ląstelių. Pirmoje grupėje nugalėjo kaunietis Tauras Gudinavičius. Per abi lenktynių dienas jis surinko 29 taškus. Tik vienu tašku nuo jo atsiliko praėjusių metų finalininkas Matas Mendelis. Už jo išsirikiavo dar du klaipėdiečiai: Robertas Galdikas ir Mantas Baužys. Abu jie savo taškų kraityje turi po 27 taškus. Visi šie vyrukai pateko į finalą. Antroje grupėje įkaitų neėmė Domantas Ladauskas. Vilniečiui iki maksimalaus taškų skaičiaus pritrūko tik 2. Dramatiškai savo 32 taškus susirinko kaunietis Andrius Šliumba. Trečioji vieta šioje grupėje atiteko teniso treneriui Domantui Žadeikiui. Jis surinko 25 taškus. Laimės kūdikiu galima pavadininti Dominyką Jovaišą. Ne dėl to, kad jis jauniausias finalininkas, bet dėl to, kad į finalą jis pateko su 22 taškais. Šiemet „Neste Dream 2 Drive“ čempionato pusfinaliai vyko absoliučiai kitame lygyje. Visų pirma platforma su simuliatoriais buvo įrengta Kauno sporto halės palubėje. Taip pat šalia čempionato važiavimų vyko šimtus dalyvių talpinantis „Info Show Lan Party“ esporto renginys.  Jau po savaitės prasidėsiantys finalai susidės iš trijų etapų skirtingose trasose. Greičiausiųjų aštuntukas susirungs Kaune balandžio 22, 29 d. ir gegužės 13 dieną Vilniuje. Daugiausiai laimėjimų surinkęs lenktynininkas oficialiai taps naujuoju Lietuvos virtualių žiedinių lenktynių „Neste Dream 2 Drive“ čempionu. Kartu su prizu jis gaus lenktynininko licenciją, visą lenktynėms reikalingą aprangą, asmenines automobilių sporto trenerio Jono Dereškevičiaus pamokas ir vietą profesionalioje lenktynių komandoje „Tauras Racing“. Su ja ir greitu „Volkswagen Scirocco GT24“ automobiliu naujasis virtualių lenktynių čempionas dalyvaus svarbiausiose šių metų Baltijos šalių lenktynėse.