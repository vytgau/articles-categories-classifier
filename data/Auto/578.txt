Kaip rašoma komandos pranešime, po bandomojo greičio ruožo „Arctic Energy World Rally team“ duetas neslėpė, kad jų tikslas buvo ne rezultatas. „Kadangi tik vakar atkeliavo mūsų lenktyninis automobilis dėl serviso sunkvežemio gedimo, tai šiandien mūsų tikslas bandomajame greičio ruože buvo jį susireguliuoti. Dėl to nerizikavome, o tiesiog jį ištestavome. Juolab, kad labai daug matėme prie starto ir pačiame greičio ruože nuo kelio nuvažiavusių dalyvių. Tad viskas dar prieš akis“, – sakė lenktynininkas D. Jocius. Pirmą rezultatą Pasaulio ralio čempionato (WRC) antro etapo bandomajame greičio ruože užfiksavo belgas Thierry Neuville;is, kuris bendroje čempionato įskaitoje yra penktas. Antrą rezultatą bandomajame važiavime pasiekė norvegas Madsas Ostbergas, o Monte Karlo ralyje pergalę šventęs prancūzas Sebastienas Ogier užėmė 3-iąją vietą testiniame greičio ruože. Ketvirtadienį WRC čempionato dalyvių dar laukia oficiali varžybų atidarymo ceremonija, kurioje dalyvaus ir Švedijos princas Karlas Filipas. Atidarymo ceremonijos pradžia – 19 valanda Lietuvos laiku. Po jos iš karto Švedijos ralio dalyviai savo jėgas išbandys specialiame „Karlstado“ greičio ruože, kuriame vienas prieš kitą lenktyniaus du ekipažai.