Valstybinės kelių transporto inspekcijos prie Susisiekimo ministerijos Technikos skyriaus patarėjas Olegas Pauliukovas teigia, kad esminis naujo reglamento fragmentas yra transporto priemonių vertinimo klasifikavimas. „Vienas iš pagrindinių pakeitimų – detalizuojami konkretūs trūkumai. Jeigu bus nustatytas kažkoks trūkumas, jis bus apibrėžtas trimis vertinimais: nedidelis trūkumas, didelis trūkumas, pavojingas trūkumas. Nebebus galimybės interpretacijai. Trūkumai bus vertinami vienareikšmiškai. Mano manymu, vairuotojams nuo to bus tik geriau, nes nebeliks dviprasmybių konkrečiose vertinimo srityse“, – DELFI sakė O. Pauliukovas. Bendrovės „Transporto studijos“ direktoriaus pavaduotojas Ramūnas Vėlavičius teigia, kad gegužės 21-ąją dieną įsigaliosiančiame reglamente nebus kažko, ką būtų galima vadinti „revoliucija“. „Didžioji dalis pakeitimų, susijusių su kelių transporto priemonių privalomąja technine apžiūra, jau buvo padaryti 2012 – 2013 metais, todėl šiemet įsigaliosiantys pakeitimai yra daugiau redakcinio pobūdžio, patikslinantys sąvokas, techninių trūkumų klasifikavimą ir jų vertinimą“, – teigė R. Vėlavičius. Specialistas DELFI išskyrė kelias techninių reikalavimų ir trūkumų vertinimo naujoves. Šiek tiek sušvelninamas į vairuotojo matymo lauką patenkančių stiklų šviesos laidumo procentas. Šiuo metu galioja reikalavimas, kad priekinio stiklo šviesos laidumas būtų ne mažesnis negu 75 proc. Naujojoje redakcijoje pažymima, kad šviesos laidumas turi būti ne mažesnis negu 70 proc., o šarvuotų transporto priemonių atveju ne mažesnis negu 60 proc. Viena iš naujovių – lengvuosiuose automobiliuose (M1 klasė), kurie pradėti naudoti (pirmą kartą įregistruoti) po 2014 m. lapkričio 1 d. turės būti tikrinama padangų oro slėgio kontrolės sistema ir elektroninė stabilumo kontrolės sistema (ESC). Naujuosiuose techniniuose reikalavimuose didesnis dėmesys skiriamas įtaisams, turintiems apsaugoti pėsčiuosius ir lengvųjų transporto priemonių vairuotojus bei keleivius nuo sužalojimų, susidūrus su sunkiąja transporto priemone – sunkiųjų transporto priemonių priekinėms, galinėms bei šoninėms apsaugoms nuo palindimo po transporto priemone. Viena didesnių patikros naujovių – numatoma galimybė kai kuriuos automobilius tikrinti jungiantis prie jų borto kompiuterių per vadinamąsias OBD (On-board diagnostics) jungtis. „Tai ypač aktualu tikrinant hibridinius automobilius, kurių vidaus degimo varikliai „pažadinami“ tik naudojant specialius algoritmus, taip pat tikrinant dyzelinių automobilių dūmingumą, kai dėl techninių priežasčių neįmanoma arba nerekomenduojama taikyti įprastinę patikros procedūrą, kurios metu variklis turi veikti ribotuvo ribojamais sūkiais. Galimas tokios situacijos pavyzdys – dokumentais pagrįstas dyzelinio variklio remontas, kurio metu buvo pakeistas alkūninis velenas. Žinoma tam, kad būtų galima taikyti naująją patikros procedūrą, automobilyje turi būti veiksminga OBD sistema“, – sakė R. Vėlavičius. Nepaisant numatytos naujovės, pagrindiniu išmetamųjų dujų patikros būdu automobiliams, atitinkantiems „Euro 5“ arba žemesnes emisijų klases (automobiliai, kurie pradėti eksploatuoti iki 2015 m. rugsėjo mėn.), ir toliau išlieka tiesioginis išmetamųjų dujų matavimas. Jokie kiti parametrai, išskyrus išmetamųjų dujų rodiklius, per OBD nebus tikrinami. Be to, tais atvejais, kai naujos kartos automobilio kompiuterinė techninės būklės ataskaita atrodys nepriekaištingai, tačiau realus vaizdas (dyzelinio variklio dūmingumas) kels abejonių – kontrolieriai visuomet patikrins išmetamąsias dujas tiesioginio matavimo būdu, naudodami dujų analizatorių arba dūmingumo matuoklį. „OBD patikra tik dabar pradedama taikyti todėl, kad senesnės kartos automobiliuose įdiegta atitinkama automobilio vidinė diagnostikos (savidiagnostikos) sistema kompetentingų institucijų nebuvo pripažinta pakankamai patikima, kad ja būtų galima pakeisti tiesioginį matavimą. Kalbant apie 15 m. ir senesnius automobilius, aptartų OBD jungčių juose galime visai nerasti“, – DELFI tikino R. Vėlavičius. Pasak pašnekovo, transporto priemonių techninės apžiūros metu daugiau dėmesio bus skiriama priekabų prikabinimo įtaisams. Kalbant apie šviesas, techninės apžiūros centruose bus tikrinama ar automobilyje įrengtų priekinių rūko žibintų, kurių spinduliuojama šviesa turi ribinę šviesią ir tamsią zonas skiriančią liniją, šviesos srautas nėra aukščiau negu tame pačiame automobilyje įrengtų artimosios šviesos žibintų skleidžiamas šviesos srautas. Jei transporto priemonės kėbule „iškaltas“ numeris yra stipriai paveiktas korozijos ar dėl kitų priežasčių sunkiai įskaitomas, transporto priemonę bus galima identifikuoti vadovaujantis transporto priemonės gamintojo lentelėje įrašytu identifikavimo numeriu. TA patikros trukmė ir kaina, kuri Lietuvoje ji yra pati mažiausia tarp visų Europos šalių, įdiegus naujoves neturėtų keistis.