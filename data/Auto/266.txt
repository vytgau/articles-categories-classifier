Kaip teigiama pranešime žiniasklaidai, velykiniai ir kalėdiniai automobilių sporto veteranų slalomai – turtingas tradicijas turinčios varžybos, išgarsinusios jų organizatorius ne mažiau, nei legendiniai „Kauno rudens“ raliai. „Ši graži šventė bujojo dar tais laikais, kai velykinį margutį nedrąsiai traukdavome iš po stalo, o žvakučių ant kalėdinės eglutės nevalia buvo uždegti iki Naujųjų metų“, – savo atsiminimuose rašė vienas šios puikios šventės iniciatorių ir organizatorių, ilgametis Kauno automobilininkų klubo vadovas Vidmantas Čiutelė. Graži tradicija tęsiama ir dabar. Varžybas rengianti Tarptautinė automobilių sporto veteranų asociacija kartu su Lietuvos automobilių sporto federacijos (LASF) senjorų komitetu ir partneriais – Lietuvos automobilių, Kauno automobilininkų bei Lietuvos „Porsche “ klubais – išmėginti jėgas šiose azartiškose, artėjančios vasaros sezoną skelbiančiose lenktynėse kviečia ne tik sporto meistrus veteranus, bet ir automobilių sporto teisėjus-veteranus, autoklubų narius, rėmėjų ir jaunimo atstovus, svečius. Atskiroje moterų grupėje varžysis ir dailiosios lyties atstovės. Jų automobiliai pagal variklio darbo tūrį bei išvystomą galingumą nebus skirstomi, o kiti velykinio slalomo dalyviai varžysis FWD, RWD ir AWD (priekiniais, galiniais ir visais keturiais) ratais varomų automobilių klasėse. Be to lenktynių dalyviai rungtyniaus atskirose grupėse, sudarytose pagal dalyvių amžių.  Tapo gražia tradicija, kai velykinio slalomo dalyvių gretas papildo Kauno studentija, kuriai garbūs veteranai ir neblėstantis jų kovos azartas – sektinas pavyzdys. Kultivuojantys automobilių slalomą studentai atskiroje grupėje varžysis ir šįsyk. „Prieš kelis mėnesius vykusios kalėdinio slalomo varžybos maloniai nustebino ir organizatorius, ir pačius dalyvius, kurių susirinko net septynios dešimtys, – prisimena varžybų direktorė Audrutė Jonkienė. – Todėl tikimės, jog ir Atvelykio dieną, kai rengiami tradiciniai velykinio slalomo turnyrai, norinčiųjų išmėginti savo jėgas lenktynių aikštelėje, o paskui ir ridenti margučius kartu su buvusiais sportinių batalijų partneriais prisimenant savo jaunystę, rasis ne mažiau.“ Juolab, kad veteranų laukia ne tik įvairūs prizai ir diplomai už pergales bei prizines vietas, bet ir puikios buvusių jų bendražygių atminimo taurės. Velykinio slalomo nugalėtojams ir prizininkams jas įsteigė ir įteiks žymūs šalies automobilių sporto atstovai, čempionai ir prizininkai, verslininkai, rajono bei šalies automobilių sporto vadovai ir šių varžybų organizatoriai. Kauno rajono savivaldybės administracija steigia Aleksandro Stulginskio universiteto ilgamečio dėstytojo, prodekano, docento, LASF garbės teisėjo Evaldo Čerškaus atminimo taurę, su kuria laimėtoją sveikins pats Kauno rajono meras Valerijus Makūnas. Veteranai varžysis ir dėl vieno seniausių šalyje ralio „Kauno ruduo“, šių metų rugsėjį pažymėsiančio garbingą 45 metų gyvavimo sukaktį, pirmojo laimėtojo Romo Jakučionio atminimo taurės, kurią įsteigė ir įteiks LASF vadovas Romas Austinskas. Šių varžybų atskirų grupių nugalėtojai savo sportinių trofėjų kolekciją papildys ir vieno veteranų sportinio sąjūdžio pradininkų V. Čiutelės bei kitų praeityje garsių sportininkų Sigito Alesiaus, Romo Barkausko, Iljos Ostrovskio, nusipelniusių sporto meistrų Kastyčio ir Arvydo Girdauskų atminimo taurėmis. Paraiškas į veteranų velykinio slalomo varžybas jų organizatoriai priims ir varžybų vietoje lenktynių dieną.