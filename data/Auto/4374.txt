Iki gruodžio vidurio savo nuomonę išsakė ir balsus atidavė visa trisdešimt keturių narių vertinimo komisija, o tada į geriausiųjų rinkimus įsijungė ir skaitytojai, kurių balsai buvo kotiruojami lygiai taip pat, kaip ir konkurso žiuri. Ir komisijos, ir portalo lankytojų skirti balai nuo bendro jų skaičiaus buvo pateikti procentine išraiška. Geriausiojo automobilių sporto renginio rinkimuose, kaip ir keletą paskutiniųjų metų, nugalėtoju vėl pripažintos Lietuvą ir jos automobilių sportą ne tik Baltijos šalyse garsinančios „ENEOS 1006 km lenktynės“. Beje, joms savo prioritetus bemaž tolygiai skyrė tiek specialistų vertinimo komisija (44 proc. balsų), tiek portalo skaitytojai (45 proc.). Geriausiuoju pernai metų automobilių sporto renginiu pripažintos „ENEOS 1006 km lenktynės“ surinko 44,5 proc. balsų vidurkį. „Tai pirmoji džiugi prasidėjusių naujųjų metų žinia, už kurią nuoširdžiai dėkoju renginio organizatoriams, rėmėjams, sportininkams, teisėjams, visiems lenktynių dalyviams ir žiūrovams, - sakė „ENEOS 1006 km lenktynes“ rengiančios „Promo events“ vadovas Darius Jonušis. – Ši pergalė dvigubai džiugesnė, nes nuo pat 2010-ųjų, kai pirmą kartą lenktynes Palangoje Sporto vadybos asociacija pripažino geriausiu sporto komunikacijos projektu, niekam neužleidžiame lyderio pozicijos“. D. Jonušis, kuris šių rinkimų Automobilių sporto veido kategorijoje pelnė antrąją vietą, pažadėjo šiemet liepos 19-22 dienomis vyksiančių jau aštuonioliktųjų jų istorijoje maratoninių lenktynių Palangoje organizacinę kartelę iškelti dar aukščiau ir tiek sportininkus, tiek žiūrovus, lenktynių dienomis atvykusius į didžiausiąjį šalies kurortą, pradžiuginti maloniomis atrakcijomis ir netikėtais siurprizais. „Pasirengimą 2017-ųjų „ENEOS 1006 km lenktynėms“ pradėjome dar vasarą, finišavus jau pasibaigusių 2016-ųjų geriausiu automobilių sporto renginiu pripažintoms lenktynėms, - sako D. Jonušis. - Todėl kruopštus, gerai apgalvotas darbas rengiantis didžiausiam Baltijos šalyse automobilių sporto forumui leidžia tikėtis, jog mūsų pastangas ir triūsą įvertins ir lenktynių dalyviai, ir žiūrovai“. Beje, organizatorių pastangos neliko nepastebėtos. Tą liudija kaip niekad anksti pradėjusios plaukti būsimojo vasaros maratono dalyvių paraiškos.