2018 m. MXGP sezoną sudarys 19 etapų, ketveriuose kontinentuose, penkiolikoje skirtingų pasaulio valstybių. Čempionate varžysis sportininkai atstovaujantys 18 komandų iš kurių šešerios priklauso garsių motociklų KTM, Yamaha, Honda, TM, Husqvarna ir Kawasaki gamintojams. Šias varžybas kasmet gyvai stebi virš pusės milijono žiūrovų ir daugiau nei 1,5 milijono žiūrovų prie TV ekranų, tarp kurių su didžiuliu nerimu ir palaikymu, jau antrus metus aktyviai seka varžybų eigą ir mūsų motokroso aistruoliai. Antrus metus iš eilės galingiausioje MXGP motociklų klasėje prie starto linijos stoja dvidešimtmetis sportininkas iš Lietuvos Arminas Jasikonis #27, atstovaujantis Honda Redmoto Assomotor komandą. Dar ne taip seniai tolima ir atrodo nepasiekiama svajonė, šio talentingo sportininko, daugkartinio Lietuvos čempiono ir Lietuvos rinktinės nario dėka tapo realybe. Lietuvis su trenksmu rašantis Lietuvos motociklų sporto istoriją, 2016 m. pabaigoje buvo pakviestas atstovauti gamyklinę Suzuki komandą 2017-ųjų metų sezone, kur galutinėje įskaitoje užėmė 13 vietą iš 69 startavusių sportininkų. Portugalijos etape laimėdamas III-ąją prizinę vietą, daugiausiai tik mūsų aistruoliams puikiai žinomas sportininkas privertė atkreipti viso pasaulio dėmesį į save ir Lietuvą. Euforijai ir džiaugsmui nebuvo ribų, motociklų bendruomenės nariai „užtvindė“ socialines erdves, lyg krepšinio rinktinė būtų laimėjusi auksą Pasaulio čempionate. Šį savaitgalį vykusiame 2018 m. MXGP I-ojo etapo finaliniuose važiavimuose Arminas Jasikonis užėmė 16-ą vietą. Pirmą vietą MXGP klasėje užėmė Jeffrey Herlings iš Nyderlandų, paskutiniame rate aplenkęs daugkartinį Pasaulio Čempioną Antonio Cairolį iš Italijos. Trečiają vietą užėmė sportininkas iš Belgijos Clement Desalle. MX2 klasėje pirmąją pergalę iškovojo Latvijos sportininkas Jonass Pauls, kuris 2017 m. tapo šios klasės Pasaulio Čempionas. Antrasis buvo Thomas Kjer Olsen iš Danijos, trečias – Darian Sanayei iš JAV. Sekantis Pasaulio Čempionato etapas vyks kovo 18 d. Valkenswaard, Nyderlanduose.