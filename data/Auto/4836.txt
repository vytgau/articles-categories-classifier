Be to, lemputė pasižymi kone dvigubai ryškesne šviesa bei prailgintu veikimu nei halogenai. Ši lemputė pirmą kartą pristatyta šių metų rudenį didžiausioje automobilių dalių gamintojų parodoje Europoje „Automechanika“. Tiesa, dėl paskui inovacijas nespėjančių reglamentų, lempučių atėjimo į ES rinką teks palaukti. Pirmoji halogeninė lemputė automobiliuose pristatyta prieš penkiasdešimtmetį ir iki pat šių dienų yra populiariausias pasirinkimas, gaminant automobilius. Taip nutiko dėl sąlyginai mažos šių lempučių kainos ir nepaprastai lengvo naudojimo – perdegus lemputei, vairuotojas ją gali pasikeisti pats, nereikia nei specifinių žinių, nei įrankių. Iki šiol vienas pagrindinių konkurentų halogenams buvo ksenoniniai žibintai, pasižymintys ypatingai stipriu ryškumu ir ilgesniu tarnavimo laiku. Visgi, ksenoninių žibintų naudojimas yra kiek sudėtingesnis – pastariesiems reikia ne tik specialių įrankių pakeisti, bet ir specialaus automobilio žibinto bei papildomų automobilio modifikacijų. Iki šiol retas automobilis savo komplektacijoje turi LED technologijos artimąsias šviesas, dažniausiai tuo pasižymi tik tam tikri nauji modeliai, kartu su tam pritaikytomis žibintų sistemomis. Efektyvaus apšvietimo sprendimų bendrovės „Philips“ rinkodaros vadovas Centrinėje Europoje Tarekas Hamedas tikina, kad netolimoje ateityje automobilių LED artimieji žibintai taps vienu populiariausiu automobilių gamintojų pasirinkimu. „Pirmosios rinkoje LED lemputės pasižymi halogeninių lempučių privalumais, kadangi yra itin lengvai montuojamos. Svarbiausia, kad jos tinka įprastiems automobilių žibintams, turintiems H4 ar H7 halogeninių lempučių jungtis. Negana to, LED lemputės pasižymi beveik dvigubai ryškesne dienos ryškumo šviesa ir keletą kartų ilgesniu gyvavimo laikotarpiu, lyginant su halogenais. O šie kriterijai svarbiausi, renkantis, kokius žibintus montuoti į gamyklinius automobilių modelius“, – pasakojo T. Hamedas. Paklaustas apie dabar keliuose dažniausiai sutinkamų halogeninių ir ksenoninių lempučių ateitį, specialistas teigė, kad tiek vienos, tiek kitos lemputės turi savo privalumų, tad iš rinkos jos tikrai nedings. LED lemputės, tinkančios įprastiems automobilių žibintams, yra visiškai nauja technologija, todėl pastaroji turi praeiti tam tikras teisines procedūras. Naujovės gamintojų atstovų teigimu, naujosios lemputės atitinka visus nurodytus Europos Sąjungos reikalavimus automobilių žibintų šviesoms, tačiau išskirtinai LED lemputėms pritaikytų reglamentų dar nėra, tad jų patvirtinimo teks palaukti.