Automobilio vaizdo registratoriumi buvo užfiksuota, kaip dviems gyventojams pradedant eiti per perėją, pirmąja kelio juosta važiavęs automobilis „Saab“ ne tik nesustojo, bet ir nesumažinęs greičio juos apvažiavo, taip sukeldamas realų pavojų jų sveikatai ir gyvybei. Kauno apskr. VPK KPV pareigūnai nustatė, kad automobilį „Saab“ tuomet vairavo Kauno miesto gyventoja (52 m.). Penktadienį, pagal LR administracinių nusižengimų kodekso 420 str. 1 d., vairuotojai buvo surašytas protokolas ir paskirta 85 eurų piniginė bauda bei teisės vairuoti transporto priemones atėmimas 3 mėnesiams.  „Žinoma, pėstieji eidami per gatvę turi įsitikinti, ar saugu kirsti važiuojamąją dalį, tačiau ir vairuotojams reikia itin susikaupti. Neretai blogos oro sąlygos ne tik mažina matomumą, bet ir prailgina stabdymo kelią. Tam, kad kelionė nesibaigtų skaudžiu eismo įvykiu, kelyje elkimės itin atidžiai ir atsakingai. Nepamirškime – artėja Rugsėjo 1-oji. Į gatves sugrįš ne tik iš atostogų grįžtantys vairuotojai, bet ir atostogavę mažieji mūsų eismo dalyviai. Tad raginame – saugokime vieni kitus kelyje“, – atkreipti dėmėsį į intensyvėjančius eismo dalyvių srautus ragina Kauno apskr. VPK KPV Administracinės veiklos skyriaus viršininkas Andrius Bubulis.