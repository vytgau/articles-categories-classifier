Ir tai – ne vieninteliai priekaištai organizatoriams dėl kelio knygos, kurioje dalyviams aprašyti svarbiausi dalykai trasoje. Panašių priekaištų jiems pažėrė ir vienas iš motociklų varžybų lyderių Matthiasas Walkneris. Penktoje bendrosios įskaitos vietoje KTM motociklu važiuojantis austras priekaištavo dėl „keistos kelio knygos“. Laimėjęs ketvirtą etapą M. Walkneris penktojo pradžioje iššvaistė daugybę laiko klaidžiodamas ir dabar beveik pusvalandį pralaimi naujam lyderiui Samui Sunderlandui. Didžiausius nuostolius Austrijos motociklininkas patyrė klaidžiodamas su nemenka sportininkų grupe ir ieškodamas atsižymėjimo punkto. „Ta knyga yra keista. Suprantama, čia Dakaro ralis ir viskas gali būti sudėtinga ar painu, bet mes bent jau turime turėti pakankamą kiekį informacijos“, – svetainei motorsport.com kalbėjo sportininkas. „Kai privažiuoji T formos sankryžą, turi būti nurodymas „į kairę“ arba „į dešinę“, o ne „važiuokite, kaip jums atrodo“. O šiandien buvo būtent taip“, – po penktojo etapo skundėsi M. Walkneris. „Man dar neteko matyti varžybų, kuriose įskaita taip kaitaliotųsi. Kažkas pralaimi 20 minučių, tada jau laimi 20 minučių, tada vėl pralaimi 20 minučių. Pavyzdžiui, Joanas Barreda dvi dienas važiavo puikiai, o šiandien prarado kokias 40 minučių“, – į iškalbingą motociklininkų klaidžiojimų statistiką pirštu bedė austras, taip pat turėjęs pastabų ir dėl nekorektiškos knygos sukeliamų saugumo pavojų, jeigu kažkuris sportininkas į atsižymėjimo tašką atskrietų ne iš numatytos pusės. Priekaištų turėjo ir motociklininkų įskaitos lyderis S. Sunderlandas bei vienas favoritų Pablo Quintanilla, pastebėję, kad kartais lyderio pozicija taktiškai yra blogesnė. „Tai primena loteriją. Jeigu važiuosi pirmas ir pasimesi, o teisingą kryptį surasi tada, kai tave jau pasiveja kitas motociklininkas, tai jis tiesiog važiuos paskui tave gerąja kryptimi, o tavo persvara bus iššvaistyta“, – sakė S. Sunderlandas. „Kartais važiuoti paskui lyderį yra paprasčiau“, – jam antrino P. Quintanilla. M. Walknerio teigimu, dėl šių aplinkybių smarkiai spausti šių metų Dakare tiesiog neapsimoka. „Kartais atrodo, kad dėl šių aplinkybių lėkti visu greičiu tiesiog neapsimoka. Važiuok penktas ir viskas bus gerai, nieko nepraleisi. O man tai nepatinka. Aš čia atvažiavau kiekvieną dieną išspausti iš savęs maksimumą, spausti kiek galiu, tačiau po to sužinau, kad lėkimas buvo veltui“, – apmaudo neslėpė motociklininkas.