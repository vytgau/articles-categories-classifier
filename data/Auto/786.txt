Lietuvos autoverslininkų asociacijos direktorius Rokas Knyva prognozuoja, kad šiemet visa naujų automobilių rinka Lietuvoje išaugs 17,5 proc., iki 34,1 tūkst. automobilių. Toks augimas būtų lėtesnis nei pernai, nes 2017 metais rinka augo 25,8 proc. „Mes visą laiką stengiamės šiek tiek santūriau formuoti prielaidas, kalbant apie perspektyvą, ir labai džiaugiamės, kai rinka auga labiau“, - Eltoje surengtoje spaudos konferencijoje teigė R. Knyva. Pasak jo, vien asmeninių naujų automobilių rinka turėtų augti 18 proc., iki 30,5 tūkst., o komercinės - 13,1 proc., iki 3,6 tūkst. automobilių. Tačiau, anot R. Knyvos, tokio augimo nepakanka, kad Lietuva pasiektų ES vidurkį pagal naujų automobilių skaičių. Visoje Bendrijoje tūkstančiui gyventojų tenka 29,6 naujų automobilio, Lietuvoje - 9,1, Estijoje - 19,2, o Latvijoje - 8,6 automobilio. R. Knyvos teigimu, tam, kad Lietuva pasiektų ES vidurkį, automobilių pardavimai turėtų augti 3,24 karto. Tam, kad būtų pasiektas Estijos lygis, pardavimai turėtų išaugti 2,1 karto. LAA direktoriaus teigimu, Lietuvoje naudoti automobiliai vis dar yra gerokai populiaresni - vienam naujam automobiliui tenka 6 naudoti. Tačiau, pasak jo, tokio naudotų automobilių populiarumo paaiškinti vien finansiniais skirtumais nėra paprasta. Anot R. Knyvos, nors, pavyzdžiui, Čekijoje pajamų vidurkis yra panašus į Lietuvos, šioje šalyje nauji automobiliai yra populiaresni. Lietuva elektromobiliais lenkia tik Bulgariją Elektromobilių plėtra Lietuvoje kol kas neatrodo įmanoma, o šalis pagal šių transporto skaičių lenkia tik Bulgariją, sako Lietuvos autoverslininkų asociacija. Be to, šalyje trūksta vizijos, kaip turėtų būti skatinamos šios transporto priemonės. „Regitros“ veiklos departamento direktorius Darius Jurgutis teigia, kad naujų elektromobilių Lietuvoje pernai registruoti 36, naudoti - 247. Kiek populiaresni yra hibridiniai automobiliai - jų naujų pernai registruota 483, o naudotų - daugiau nei 2,5 tūkst. „Tai iš esmės dar tam tikra visiškai nišinė rinkos dalis, ir rimtai apie elektromobilių plėtrą Lietuvoje artimiausiu metu šnekėti nebus verta, kol neatsiras ekonominių paskatų“, - teigė R. Knyva. Pernai susisiekimo ministras Rokas Masiulis teigė nematantis poreikio finansiškai skatinti elektromobilių įsigijimų ir, jo nuomone, elektromobilių skatinimui pakanka tokių priemonių, kaip nemokamas stovėjimas arba galimybė naudotis autobusų juosta. Tai R. Knyva vertina kritiškai. Pasak jo, kol nebus aiškios politikos ir skatinimo, tol elektromobiliai Lietuvoje nepopuliarės. „Pagal statistiką naujų elektromobilių pardavimai net krinta, nevertinant to, kad jie yra nykstamai maži. Viskas priklauso nuo valstybės vykdomos politikos, galiu atsakingai pareikšti, kad mes tos politikos elektromobilių atžvilgiu nematome“, - sakė jis. D. Jurgutis tuo metu teigė, kad nuo balandžio tiek elektromobiliams, tiek hibridiniams automobiliams bus išduodami nauji valstybiniai registracijos numeriai, kas galbūt paskatins alternatyvių transporto priemonių įsigijimus. „Gal paskatins įsigyti naujas transporto priemones, nes savivaldybės didžiuosiuose miestuose yra nustačiusios privilegijas arba lengvatas“, - sakė jis. „Regitros“ atstovo teigimu, šiuo metu Lietuvoje populiariausi dyzeliniai automobiliai, šiek tiek auga benzinu varomų automobilių populiarumas.