Metų pabaiga sunkiu išbandymu tampa ne tik Kalėdų Seneliui ir jo elfams. Barzdočiui iš tolimosios Šiaurės kiekvieną žiemą tenka įvertinti šimtų milijonų vaikučių elgesį bei nuspręsti, kas elgėsi pavyzdingai ir nusipelnė žaisliukų, o kas buvo neklaužados ir dėl to kojinėse prie židinio ras tik angliukų. Žurnalo „TopGear Lietuva“ redakcijoje visą gruodžio mėnesį taip pat pakuojamos dovanėlės, tik jos skirtos automobilių gamintojų atstovams ir bus įteiktos ne už gerus darbus, o už šauniausius šiemet į mūsų šalies rinką atvežtus automobilius. „TopGear“ komanda, padedama „Baltic Petroleum“ ir „Shell“, jau penktus metus iš eilės rengia „TopGear Apdovanojimus“, kurių metu per paskutines 2017-ųjų savaites išmėgina net 35 šiais metais Lietuvoje debiutavusius naujus ir atnaujintus automobilius. Pasibaigus bandymų maratonui bus paskelbta, kas surinko daugiausia susižavėjimo atodūsių, privertė labiausiai atvėpti žandikaulius, iš nuostabos pasitrinti akis ir dėl to gali vadintis „TopGear Lietuva“ Metų automobiliu. „Esame liudininkais to, ką neabejotinai pavadinčiau seisminiais pokyčiais automobilių industrijoje. Dėl vietos po saule kaunasi ne tik įvairūs jėgainių energijos šaltiniai; atrodo, kad kiekvieną mėnesį gimsta po naują kėbulo rūšį, gamintojos, siekdamos privilioti klientų, atranda vis įmantresnių modelių nišų, ir net ant žemiausio gamos laiptelio įsitaisę ratuočiai dabar gauna svaiginančiai pažangias technologijas, kuriomis vos prieš kelerius metus galėjo mėgautis tik prabangių modelių savininkai, – sako „TopGear Lietuva“ vyriausiasis redaktorius Karolis Judzentavičius. – Mūsų žurnalo tikslas – padėti nepasimesti šioje įvairovėje ir tapti pirmosiomis durimis, pro kurias žengiate į naujų automobilių pasaulį. Ruošdami kiekvieną numerį, visuomet išbandome po keletą šviežių modelių, tačiau per „TopGear Apdovanojimus“ visas metų naujienas surenkame į būrį, kur, sustačius akis į akį, kaip mat paaiškėja, kurios gamintojos mūsų rinkai pateikė tikrą saldainį, o kas galbūt mažumėlę tinginiavo. Automobilius, žinoma, vertiname ir žvelgdami pro pragmatiškumo prizmę, atsižvelgiame į jų praktines savybes, eksploatacijos kaštus, pozicionavimą bei vaidmenį rinkoje, tačiau vienas svarbiausių aspektų mums, kaip ir visiems tikriems benzingalviams bei automanams, yra jų suteikiama emocija. Pasitaiko, kad netgi prabangus bei galingas modelis palieka tuštumą mūsų širdyse, ir atvirkščiai – nedidukas, kuklus šelmis gali suteikti neaprėpiamą džiaugsmo dozę.“  Dėl pagrindinio „TopGear“ Metų automobilio titulo susigrums visi be išimties konkurso dalyviai. Tai rinkimai, kuriuose kakta į kaktą gali susiremti vos 10 tūkst. eurų kainuojantis supermini ir daugiau nei dešimt kartų brangesnis, kelių šimtų ristūnų kaimenę po kapotu ganantis galiūnas. Be to, bus įvardinti ir daugelio kitų atskirų nominacijų nugalėtojai: sportinius automobilius lenktynių trasoje vertina lenktynininkai, šeimos padeda apsispręsti, kurie modeliai geriausiai tinka atžaloms ir visai jų mantai transportuoti, verslo įmonių atstovai renka geriausiai jų poreikius atitinkančius ratuočius, žodis bus suteiktas ir juridinių asmenų vadovams, grožio srities galvočiai rinks dailiausiai atrodančias transporto priemones, o redakcija paskelbs šiemet labiausiai nustebinusį automobilį ir dar keliose kategorijose geriausiai pasirodžiusius ratuotus debiutantus. Visi automobiliai bus vertinami pagal patentuotą „TopGear“ gerumo skalę: 1 balas reikš, kad „Automobilis nepasiekė kelionės tikslo, pakeliui užsidegė“, o aukščiausias, 10 balų įvertinimas – „Tobulybė. Nereikia nieko aiškinti. Paaukokite savo inkstą, parduokite vaikus“. „TopGear Apdovanojimų“ favoritai, atskirų nominacijų nugalėtojai ir Metų automobilio titulą pelnęs automobilis bus paskelbti sausio mėnesį.