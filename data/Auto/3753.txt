Po žiemos keliuose pasipila duobės – jos, kaip ir užlietos gatvės, pavasarį sukelia automobilių vairuotojams nemažai streso ir problemų. Dėl palankesnių oro sąlygų vairuotojai neretai važiuoja didesniu greičiu, o įvažiavus į duobę, ypač užtvindytą vandeniu ir sunkiai dėl to pastebimą, rizika sugadinti automobilį dar labiau išauga. Tuomet vieni vairuotojai griebiasi keisti sugadintas padangas, dar kiti – netinkamus automobilio amortizatorius. „Netvarkingi ir sugedę automobilio amortizatoriai nesušvelnina patiriamų smūgių ir neužtikrina stabilaus automobilio ratų sukibimo su kelio danga, ypač, kai kelias yra duobėtas ar jame yra daug posūkių. Tokiais atvejais automobilis ne tik netenka stabilumo ir saugumo kelyje – sugedę amortizatoriai nuo pernelyg didelės vibracijos kenkia transporto priemonės pakabai ir jos dalims. Neretai būna atvejų, kai dėl blogų amortizatorių automobilis būna nepataisomai sugadintas eismo įvykyje ir tuomet tenka jį utilizuoti“, – sako Eksploatuoti netinkamų transporto priemonių tvarkytojų asociacijos (ENTPTA) vadovas Vladimiras Jankoitas. Taip pat vertėtų nepamiršti, kad staigiai stabdant automobilį, autotransporto priemonės stabdymo kelias pailgėja ir jos vairuotojas gali sukelti autoavariją. Hidrauliniai (tepaliniai) amortizatoriai, kaip ir dauguma kitų automobilių dalių (akumuliatoriai, degalų ir tepalo filtrai, panaudota alyva ir pan.) yra priskiriami pavojingoms atliekoms. Netinkamai tvarkomos, nerūšiuojamos ir numestos bet kur atliekos teršia aplinką bei kelia pavojų žmonių sveikatai. „Senus amortizatorius, kaip ir kitas automobilių atliekas, reikia atiduoti teisę surinkti ir tvarkyti turintiems atliekų tvarkytojams arba privalu palikti autoservisuose, kuriuose transporto priemonė buvo remontuojama“, – sako Gamintojų ir importuotojų asociacijos (GIA) vadovas Alfredas Skinulis. Pasak bendrovės „Atliekų tvarkymo centras“ direktoriaus pavaduotojo Audriaus Puškoriaus, atliekų tvarkymu užsiimančios įmonės specialia įranga iš senų amortizatorių pašalina alyvą, ji, kaip ir išgaunamas metalas, yra perdirbama. Šiuo metu rinkoje už amortizatorių atliekų toną mokama daugiau kaip 50 eurų. GIA duomenimis, į Lietuvos rinką kasmet patiekiama apie 700 tonų amortizatorių, iš jų daugiau kaip 500 tonų yra surenkama perdirbimui. Pagal teisės aktus per metus turi būti surinkta ir perdirbta 80 proc. visų į Lietuvos rinką patiektų amortizatorių. Jų, kaip ir kitų transporto priemonių atliekų surinkimą ir tvarkymą, finansuoja gamintojai ir importuotojai. Šiuo metu vyksta įmonėms, įstaigoms ir organizacijoms skirtas projektas „Mes rūšiuojam“. Jau ne pirmus metus GIA organizuojamo aplinkosauginio projekto metu iš automobilių servisų renkamos vidaus degimo variklių tepalo, kuro ir oro filtrų, automobilių hidraulinių (tepalinių) amortizatorių, akumuliatorių atliekos. Projekto dalyviai taip pat renka elektros ir elektroninės įrangos, baterijų ir kitas atliekas.