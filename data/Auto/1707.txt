Pasak „DviraciuDalys.lt“ parduotuvės vadovo Jurgio Ladigos, dviračio eksploatavimas spalio – balandžio mėnesiais sukelia tam tikrų iššūkių, tačiau jie yra gana nesunkiai įveikiami skyrus tam šiek tiek investicijų ir laiko. Esminės investicijos – kokybiški purvasaugiai ir žieminės padangos. Be jų, anot specialisto, vėsų sezoną neišsiversite. Šaltajam metų laikui reikia paruošti tiek dviratį, tiek pasiruošti pačiam. Dviračio parengimą geriausia būtų pradėti nuo tinkamų detalių ir priedų įsigijimo. „Ko gero dažniausias pasiteisinimas užbaigti aktyvų dviračių sezoną yra tas, jog rudenį šlapia. Tačiau pasirinkus tinkamus purvasaugius, problema sprendžiama efektyviai ir be didelių išlaidų. Siekiant maksimalios apsaugos nuo purvo ir vandens, optimaliausias variantas yra rinktis pilnai padangą dengiančius purvasargius. Tokio tipo purvasaugiai gali būti montuojami prie įvairiausių tipų dviračių – miesto, hibridinių, kalnų dviračių ar net plento dviračių – svarbu tik pasirinkti padangos plotį atitinkantį purvasaugių modelį. Kitas iššūkis, kuris kyla dėl didesnio kritulių kiekio rudenį – drėgnesnė kelio danga. Ne veltui automobilių vairuotojai privalomai turi keisti padangas. Šia taisykle remtis rekomenduojama ir dviratininkams – derėtų atkreipti dėmesį, kad rudenį, esant šlapiai kelio dangai, stabdymo laikas ir sukibimas posūkiuose ženkliai suprastėja. Išvengti nemalonių griūvimų gali padėti ne tik sulėtintas tempas ir padidintas atsargumas, bet ir tinkamai pasirinktos padangos“, – dėstė ekspertas. Pagrindiniai kriterijai renkantis padangas šaltajam metų laikui, pasak J. Ladigos, yra protektoriaus raštas ir plotis. Padangos centrinė dalis neturėtų būti visiškai plika – grubesnis protektorius viduryje leidžia sumažinti stabdymo atstumą. Padangos plotis – siūlytina platesnis. Dėl didesnio paviršiaus ploto jos turi geresnį sukibimą su važiuojama kelio danga, tai taip pat leidžia pagerinti dviračio valdymą. „Platesnių padangų pranašumas – minkštesnis dviračio riedėjimas, esant nelygiai kelio dangai. Dėl didesnio padangos tūrio sumažėja ir tikimybė prarasti dviračio kontrolę, išvengiama tamsiu paros metu pasitaikančių skaudžių kritimų. Tik prieš perkant platesnes padangas derėtų pasitikrinti, ar dviračio rėme ir šakėje yra pakankamai vietos platesnėms padangoms. Prisiekę pedalų minkytojai, dviračiu važiuojantys 12-lika mėnesių per metus, šalčiausiems žiemos periodams turėtų rinktis dygliuotas padangas. Ant važiuojamosios kelio dangos susidarius ledo sluoksniui tik dygliai leis važiuoti nebijant griūti ties kiekvienu posūkiu. Kuo daugiau dyglių – tuo geriau. Tiesa, prieš tai aptartos paprastos, bet platesnės, grubesnės padangos yra universalios – puikiai tiks važinėti ir šiltuoju metų laikotarpiu. Kitaip nei su grublėtomis – šios skirtos tik važinėjimui per sniegą ir ledą,“ – patarimais dalijosi ekspertas. Priežiūra, saugumas ir apranga – aspektai, kurių nevalia pamiršti. Pasak specialisto, važinėti žiemą verta – nauda atperka išlaidas. „Kitas dalykas – vis tik kai šlapia, reikia šiek tiek daugiau dėmesio skirti dviračių priežiūrai. Pagrindiniai dviračio mazgai – grandinė, žvaigždės yra gaminami iš plieno, o kaip žinia, plienas yra linkęs rūdyti. Todėl grandinės valymas ir tepimas – būdas to išvengti. Na ir dar vienas labai svarbus aspektas yra dviratininko saugumas – juk skaudžiausi susidūrimai dviratininkams atsitinka tamsiu paros laiku. Šiuo metu Lietuvoje galioja įstatymas įpareigojantis kiekvieną dviratininką dėvėti šviesą atspindinčią liemenę ir naudoti šviesos šaltinius – priekinį ir galinį dviračio žibintus. Atkreipkite dėmesį į LED tipo lemputes turinčius žibintus su integruotais USB jungtimis pakraunamais akumuliatoriais. Tokie žibintai yra patogūs naudoti – dauguma jų lengvai nuimami nuo laikiklių pritvirtintų prie dviračio rėmo. Beje, paskutiniu metu išpopuliarėjęs šviesos srauto matavimo vienetas – liumenas. Jeigu norite, kad priekinis žibintas ne tik atkreiptų kitų eismo dalyvių dėmesį, bet ir funkcionuotų, kaip šviesos šaltinis, rekomenduojama rinktis ne mažiau 100 liumenų galios žibintą. Pasirūpinus dviračiu, reikia nepamiršti pasirūpinti savimi. Nėra blogo oro, yra tik bloga apranga. Neperšlampami ir neperpučiami viršutiniai rūbai pagaminti iš modernių sintetinių audinių su membranomis, pašiltintos pirštinės ir batai, pošalmis leis jaustis šiltai ir jaukiai esant ne per geriausiomis oro sąlygomis“, – sake J. Ladiga. Anot J. Ladigos, planuojantys dviračiu nesinaudoti visą žiemą turi pasirūpinti ir šio sandėliavimu. Tik tam pritaikyta vieta leis juos naudoti kitą sezoną bei sumažins žalą. „Jei vis tik nusprendėte dviračio sezone padaryti pertrauką, dviratį žiemai geriausiai paruoš tai išmanantys žmonės dirbantys dviračiu parduotuvėse. Paskutinius keletą metų populiarėja dviračio žiemojimo paslauga – už tam tikrą mokestį jį žiemai galima palikti dviračių servisuose. Dažna klaida yra palikti dviratį žiemai nešildomose ir drėgnose patalpose arba dar blogiau atvirame balkone – tokiose sąlygose oksiduojasi plieninės dviračio detalės, tad pradedant naują sezoną jas dažnai tenka keisti. Todėl, ko gero, pigiau yra sumokėti už žiemojimą tam pritaikytose šiltose patalpose ar šia transporto priemone naudotis visus metus“, – šypsojosi ekspertas.