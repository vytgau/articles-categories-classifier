Prieš aukcioną už šį automobilio numerį buvo tikimasi gauti iki 1,5 mln. Australijos dolerių (0,99 mln. eurų), bet galiausiai jis buvo parduotas už 2,45 mln. Australijos dolerių (1,62 mln. eurų). Ši suma daugiau kaip dvigubai viršija vidutinę namo Sidnėjuje kainą. „Per visą istoriją buvo išduoti tik devyni tokie Naujojo Pietų Velso numeriai, todėl jie yra ultrakolekciniai ir nepakeičiami“, – sakė aukciono „Shannons“ vadybininkas Christophe'as Boribonas. „Jų unikalus statusas ir geidžiamumas niekados nepasikeis. Galimybė įsigyti tokius numerius yra itin reta, nes dauguma vienaženklių registracijos numerių lieka šeimų rankose ir paprastai yra perduodami iš kartos į kartą, tik retai patenka, jei išvis patenka, į atvirą rinką“, – sakė jis. Aukcionas atsisakė nurodyti, kas yra pirkėjas, bet laikraštis „The Sydney Morning Herald“ pranešė, kad tai kinų ir australų milijardierius Peteris Tsengas, praturtėję iš prekybos sekso žaisliukais. Laikraštis rašė, kad jis pirmadienį vakare į aukcioną Sidnėjuje atvyko savo raudonu „Ferrari“ su registracijos numeriu „2“. Pranešama, kad jam taip pat priklauso Honkongo registracijos numeris „1“ ir personalizuotas numeris „ONE“, išduotas Sidnėjuje jo 1969 metų „Mercedes“. Ch. Boribonas sakė, kad ankstesnis Australijos aukcionų rekordas priklausė Naujojo Pietų Velso numeriui „2“. Pastarasis 2003 metais buvo parduotas už 689 tūkst. Australijos dolerių (455 959 eurus). Kaip rodo įrašai, numeris „4“ iš pradžių puošė 1909 metų „Rolls-Royce Silver Ghost“. Šis automobilis 3-iojo dešimtmečio pradžioje priklausė „Michelin“ padangų importuotojui Naujajame Pietų Velse Norisui Duvaliui. Vėliau jis buvo pritvirtintas prie kito „Rolls-Royce“, priklausiusio finansinių paslaugų firmos „Aussie Home Loans“ įkūrėjui Johnui Symondui, o šis jį pardavė vienam Sidnėjaus kolekcininkui. Pastarasis buvo į pirmadienio aukcioną susirinkusioje minioje. „4“ buvo tarp septynių nespalvotų vintažinių Naujojo Pietų Velso registracijos numerių, pasiūlytų aukcionui. „321“ buvo parduotas už 192 tūkst. Australijos dolerių (127 tūkst. eurų), o „1968“ – už 94 tūkst. Australijos dolerių (62,2 tūkst. eurų). Kaip rašė „The Sydney Morning Herald“, Naujojo Pietų Velso automobilio registracijos numeris „1“ nuo 4-ojo dešimtmečio priklauso velionio „Australian National Airways“ įkūrėjo sero Fredericko Stewarto šeimai. Skaičius „4“ kinų kultūroje laikomas nešančiu nelaimes, nes jo tarimas labai primena žodžio „mirtis“ tarimą.