Vienas iš tokių dalykų – tai vis dar ribotas ličio jonų baterijos talpumas, tačiau pastaruoju metu fiksuojamas reikšmingas progresas, o kartu ir ženklus kainų mažėjimas, taigi reikalai akivaizdžiai taisosi – judama teisinga linkme. Be to, svarbu suvokti, kad efektyviau veikiančių baterijų nauda galės mėgautis ne tik automobilių pramonė, todėl netrūksta tolimesnių tyrimų finansavimui pasirengusių veikėjų, rašo „Autoevolution“. Antras dalykas – tai žmonių požiūris į elektromobilius. Tikėtina, kad šį klausimą spręsti sudėtingiausia, tačiau „Tesla“ dedamos pastangos šiai sričiai gerinti atrodo ganėtinai vykusios – elektromobiliai žmonėms jokiais būdais nebeatrodo nuobodūs. Kitoms įmonėms, tarp kurių tokie grandai kaip „General Motors“ ir „Mercedes-Benz“, pasiruošus klientams siūlyti panašios produkcijos, vis daugiau žmonių turi galimybę išmėginti elektromobilį patys. Trečias ir paskutinis aspektas – tai infrastruktūra. Ši sritis pelnytai galėtų būti pavadinta problemine, atsižvelgiant į tai, ką „Tesla“ jau yra padariusi. Suvokusi, kad elektromobiliai be krovimo stotelių tinklo neturi jokių perspektyvų, ši elektromobilių gamintoja sukūrė jas pati. Tiesa, šis tinklas nėra tobulas, didžiąja dalimi dėl būtinybės krovimo stoteles standartizuoti tam, kad jos būtų tinkamos visai šiai pramonės šakai. Vis tik būtiniausias tikslas buvo pasiektas. Europos Sąjunga (ES) savo ruožtu tik ką patvirtino taisykles, kuriose nurodoma nuo 2019 m. visuose naujuose namuose ir daugiabučiuose sumontuoti kroviklius elektromobiliams. Maža to, kaip praneša „Clean Technica“, tos pačios taisyklės bus taikomos ir renovuojamiems namams. Visi šie pokyčiai ne tik labai reikšmingi, bet dar ir iš tiesų šaunūs. Lygiai taip pat, kaip nekilnojamojo turto vystytojai privalo sukurti pakankamą automobilių stovėjimo vietų skaičių tam, kad nebūtų dar labiau gilinama automobilių stovėjimo vietų trūkumo problema miestuose, elektromobilių kroviklių montavimas taps dar vienu prioritetu. Be to, savininkams ar projektų vystytojams elektromobilių krovimo stotelių montavimas nekilnojamąjį turtą renovuojant arba statant naują kainuos mažiau. Siūlymas žmonėms įsigyti namą, kuriame jau yra numatyta galimybė pakrauti elektromobilį, – tai savotiška paskata būsimiesiems namų savininkams įsigyti tokį automobilį, jei jie jo dar neturi. Be jokios abejonės, naujovių įgyvendinimas užtruks, tačiau bent jau iš pirmo žvilgsnio atrodo, kad visi sutinka su idėja, kad elektromobiliai – tai transporto ateitis.