Net 8-ajam savo Dakaro ralio startui besirengiantis A. Juknevičius džiaugėsi, kad šia proga pavyko iš juostiniu fotoaparatu fotografuotų nuotraukų ir atminties atkurti originalų, 2003-ųjų metų Dakare startavusio „Toyota Land Cruiser“ automobilio vaizdą. Kartu su Aurelijumi Petraičiu Dakaro ralio pionieriumi Lietuvoje tapęs A. Juknevičius pasakojo, šis automobilis – puikus atspindys, kaip toli šiose varžybose pažengė mūsų šalies lenktynininkai. „Su Aurelijumi anuomet važiavome visiškai vieni – kastuvas į rankas ir pirmyn į Sacharą. Technika buvo kur kas paprastesnė, beveik viską galėdavome pasikeisti ar suremontuoti trasoje patys, naktis praleisdavome palapinėje šalia automobilio – tiesiog romantika“, – juokiasi A. Juknevičius. „Dabar turime visą komandą profesionalų, kurie keliauja kartu su mumis, prižiūri automobilį, rūpinasi logistika, duomenų perdavimu, organizaciniais klausimais ir t.t. Be to, dar turime ir komunikacijos specialistus, fotografus. Kaip šalis šiose varžybose esame pažengę labai toli – iš Lietuvos siunčiame net tris komandas. Jei ir toliau bus toks progresas ir Dakaro karštinė nerims, galime pasiekti labai daug“, – kalbėjo lenktynininkas.  Tiesa, ir technika per 13 metų nemažai pasikeitė – A. Juknevičiaus dabartinis automobilis yra kur kas lengvesnis, greitesnis bei galingesnis. Maža to, šiais metais lietuvio inžinieriai „Overdrive Hilux“ patobulino – atskyrė vairo stiprintuvo bei hidraulinių kojų sistemas, modifikavo vairo stiprintuvo skysčių filtravimo magistralę, atnaujino visus kitus elementus. Šiais metais 27-ąją vietą užėmęs A.s Juknevičius teigia, kad ateinančiose varžybose tikslai nors ir ambicingesni, tačiau svarbiausia tokio tipo maratonuose išlieka geras techninis pasiruošimas, pozityvumas ir didelė vidinė motyvacija. „Mūsų strategija bus panaši, kaip ir šiais metais. Dakaras – maratonas, kuriame kuo stabiliau turi laikytis savo tempo, nedaryti klaidų. Jų pakankamai išmokome 2016-ųjų varžybų metu, todėl esame dar labiau patyrę ir kruopščiai atlikome namų darbus“, – apie tikslus Dakare pasakojo A. Juknevičius. „Savaime suprantama, kad rikiuotėje atsiradus naujų automobilių konkurencija išaugo, bet tuo Dakaras ir žavus – jis nesigaili nė vieno, nesvarbu, ar tu – favoritas, ar autsaideris. Jei padarysi klaidą – už ją sumokėsi gyvybiškai svarbiomis minutėmis ir savo rezultatu“, – tikino sportininkas. 2017 metų Dakaro ralis vyks sausio 2-14 dienomis Argentinos, Bolivijos ir pirmą kartą Paragvajaus teritorijose. Varžybose taip pat dalyvaus Benedikto Vanago ir Sebastiano Rozwadowskio ekipažas bei Vaidotas Žala su Sauliumi Jurgelėnu. Beje, Energetikos ir technikos muziejus kviečia visus lankytojus pasinaudoti unikalia galimybe pamatyti Dakaro lenktynių automobilį, kuris bus eksponuojamas vienintelį šeštadienį – lapkričio 12 dieną, 10-17 val.