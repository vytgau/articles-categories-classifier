Pirmasis iš lietuvių 17.55 val. iš 23-ios pozicijos pajudėjo Benedikto Vanago ir Sebastiano Rozwadowskio „General Financing team Pitlane“ ekipažas vairuojantis „Toyota Hilux“. B. Vanagas šiame etape demonstravo puikų tempą. Nors pačioje pradžioje jis buvo nusiritęs į 26-ąją poziciją, tačiau greit pagerino savo tempą ir pakilo iki 17-os vietos, kurioje išsilaikė praktiškai visą etapą, tačiau prieš pat finišą jis nukrito į 18 vietą, kurioje ir baigė savo pasirodymą. Finišavęs lietuvis nuo lyderio atsiliko 20 min. 31 sek. Finišavus visiems lenktynininkams ir teisėjams „išdalinus“ baudas, B. Vanagas klasifikuotas 17-oje vietoje, o bendroje įskaitoje pakilo net į 16-ą vietą. „Labai techniškas laiko ruožas. Labai daug purvo, nemažai feš-feš’o... Esu žiauriai piktas dėl teisėjų sprendimo, kad įkišo septynis lėtesnius varžovus priekyje mūsų. Turėjome labai daug pavojingų momentų. Trečdalį trasos, bemaž šimtą kilometrų važiavome dulkėse puse savo pajėgumo – tiesiog fiziškai nieko negali padaryti. Tačiau esame finiše. Manau, padarėme gerą darbą, važiuojame į bivuaką ir laukiame rytojaus“, – sakė B.Vanagas. B. Vanagas pridūrė, kad trasoje taip pat buvo daug gyvūnų. Jie kelyje sutiko ne tik Pietų Amerikoje jau įprastomis Dakaro dalyvėmis tapusių karvių, bet matė ir vieną asiliuką. 18.02 val. 30-uoju numeriu lenktynes pradėjo Antano Juknevičiaus ir Dariaus Vaičiulio „Craft Bearings“ ekipažas. Jie lenktyniauja su „Toyota Hilux Overdrive“ bolidu. A. Juknevičius antrajame etape pasirodė puikiai, jis pakilo 7-iomis pozicijomis aukštyn ir etapą baigė 23–ias. Nuo lyderio jis atsiliko 32 min. 25 sek. Bendroje įskaitoje jis dabar užima 25-ą vietą. Dakaro veteranas galėjo parodyti ir dar geresnį rezultatą, A. Juknevičius DELFI po etapo sakė, kad vos pradėjus važiuoti sugedo jo automobilio greičių dėžė. „Ruožas buvo labai smagus ir tikrai greitas. Čia buvo greičio ruožas. Vakar pats padariau klaidą. Pamačiau, kad pas mus kompiuteris meta greičių dėžės klaidą. Aš tai pamiršau mechanikams pasakyti ir pats save nubaudžiau. Šiandien startavome ir nuvažiavus 20 km sugedo visi greičių dėžės davikliai. Kažkas susimalė ir likome su trimis bėgiais – negalėjome įjungti jokio kito bėgio, tik 3, 4 ir 5. Tokiame greitame ruože netekome 6 bėgio, kurio labiausiai reikėjo. Neturėjome ir žemesnių bėgių. Buvo purvo sekcijos. Matote, kaip atrodo automobilis. Niekas nepasakys, kokios automobilis spalvos. Važiavimas buvo ekstremalus, nes aukštomis pavaromis reikėjo įveikti purvo košes“, – DELFI sakė A. Juknevičius. Vaidoto Žalos ir Sauliaus Jurgelėno „Agrorodeo“ ekipažas pajudėjo 18.08 val. – jų vairuojamam „Seat Leon Dakar“ bolidui numatyta 42–a starto pozicija. V. Žalai etapas susiklostė nesėkmingai, lenktynininkas pranešė, kad buvo priverstas sustoti dėl elektros sistemos gedimo, tačiau tikino nežadantis pasiduoti. Vis dėlto gedimus išspręsti prireikė daug laiko – ekipažui galiausiai įrašytas 75-as rezultatas, o be 10 valandų ir beveik 27 minučių finišo protokole dar pridėta ir 2 valandų bauda, nes sportininkams nepavyko laiku užbaigti etapo. Dėl to bendroje įskaitoje V. Žalos ir S. Jurgelėno ekipažas nusirito į priešpaskutinę, 75-ąją poziciją.  „Nuvažiavus trečdalį trasos pradėjo šlubuoti elektra: iš pradžių nustojo veikti valytuvai, po to – pasikalbėjimo įranga. Galiausiai pradėjo šlubuoti variklis, riboti galią ir galų gale likom be nieko. Atrodė, kad „trumpina“ elektros įranga. Pratupėjime ten ilgai, nes viskas buvo užlipdyta moliu. Pirmieji 100 km buvo tikros purvo vonios,todėl ir rasti gedimą buvo labai sudėtinga: viskas užsikimšę, padengta molio sluoksniu. Nustatėme, kad generatorius nevisai veikia: pradėjo mažai krauti, o galiausiai visai viską išjungė. Sugebėjome prasivalyti ir grįžome pusę ruožo be šviesų, nes generatorious vis tiek dabar labai prastai krauna“, – pasakojo V. Žala. Automobiliai Antrojo etapo nugalėtoju tapo Sebastienas Loebas, kuris nuo pat pradžių demonstravo geriausią tempą ir trasą įveikė per 2 val. 6 min. 55 sek. „Be abejo, man patinka būti šioje pozicijoje, tačiau dar tik ankstyvoji Dakaro stadija. Tačiau gerai palaikyti tokį tempą. Šiandien etapas buvo labai, labai greitas, tai šiek tiek neįprasta. Tikiuosi rytoj tęsime ir kausimės tuo pačiu ritmu“, – sakė S. Loebas. Tiesa, S. Loebas prieš šį etapą savo šansus laimėti vertino skeptiškai. Devyniskart Pasaulio ralio čempionato nugalėtojas po prologo sakė, kad jo „Peugeot 3008DKR“ automobilis greitose trasose nusileidžia Nassero Al–Attiyaho vairuojamam „Toyota Hilux“. Tačiau pirmas startavęs N. Al–Attiyah lenktynes baigė antroje pozicijoje ir nuo lyderio atsiliko 1 min. 23 sek. Trečiąją vietą iškovojęs Carlosas Sainzas pritarė savo komandos draugui S. Loebui ir prieš etapą tikino, kad „Toyota“ turi maždaug 50 arklio galių daugiau. Be to, jis buvo labai nepatenkintas ir organizatorių sprendimu prieš pat Dakaro pradžią pakoreguoti taisykles, kurios įpareigojo 1 milimetru sumažinti „Peugeot 3008DKR“ oro restriktorių.  Paklaustas, ar toks taisyklių pakeitimas yra neteisingas „Peugeot“ atžvilgiu, C. Sainzas sakė: „Visiškai. Būtent taip aš ir galvoju. Kai prieš dvejus metus mes pralošinėjome dvi sekundes kilometre, dėl to niekas nesikarščiavo, net „Peugeot“. Niekas neprašė kaitalioti taisyklių. Dabar mes turime naują automobilį, mes atvažiavome čia, mes laimėjome ir staiga jie pakeitė taisykles.“ Vos viena sekunde lėčiau už C. Sainzą trasą įveikė „Toyota Hilux“ vairuojantis Ginielis de Villiersas, jis liko ketvirtas ir nuo lyderio atsiliko 2 min. 19 sek. Praėjusių metų čempionu su „Peugeot“ tapusiam Stephanui Peterhanseliui ir vėl buvo prasta diena, jis nesugebėjo prilygti lyderiams ir finišavo septintas. Nuo pirmos vietos jis atsiliko 6 min. 47 sek. Bendroje įskaitoje nuo savo komandos draugo S. Loebo jis jau atsilieka daugiau nei 7 min. Vakar visus nustebinęs ir antras finišavęs Xavieras Ponsas šiandien finišo nepasiekė. Ispanas iškart po starto apvirto, o net nepasiekus antro kontrolės punkto jam trasoje nulūžo galinis ratas. Bendra automobilių įskaita po 2 etapų: 1. LOEB (FRA) PEUGEOT 02:33:31 - - 2. AL-ATTIYAH (QAT) TOYOTA 02:33:59 00:00:28 - 3. SAINZ (ESP) PEUGEOT 02:35:27 00:01:56 - 4. DE VILLIERS (ZAF) TOYOTA 02:35:36 00:02:05 - 5. ROMA (ESP) TOYOTA 02:36:27 00:02:56 - 6. AL RAJHI (SAU) MINI 02:38:43 00:05:12 - 7. PETERHANSEL (FRA) PEUGEOT 02:40:57 00:07:26 - 8. HIRVONEN (FIN) MINI 02:42:20 00:08:49 - 9. VAN LOON (NLD) TOYOTA 02:43:07 00:09:36 - 10. DUMAS (FRA) PEUGEOT 02:43:29 00:09:58 ..... 16. VANAGAS (LTU) TOYOTA 02:55:33 00:22:02 ..... 25. JUKNEVICIUS (LTU) TOYOTA 03:09:50 00:36:19 ..... 75. ZALA (LTU) SEAT 10:59:50 08:26:19 02:00:00  Motociklai Įspūdingai antrąją Dakaro dieną pasirodė Toby Price'as. Čempiono titulą ginantis motociklininkas vakar buvo vos septynioliktas, tačiau šiandien jau po pirmojo patikros punkto išsiveržė į priekį, o antroje vietoje likusį Matthiasą Walknerį įveikė 3 min. 22 sek. Pastarasis vėliau gavo 5 minutes baudos ir nusirito rikiuotėje į 11-ą vietą. „Šiandien buvo visiškai kitokia diena. Buvo daug greičio, daug greitų kelių ir daug dulkių. Taip pat buvo ir daug gyvūnų. Rasti kelią nebuvo sunku, tačiau kelio knygoje tu nepažymėsi, kur yra karvės, todėl sudėtinga, kai jos išdygsta tau prieš nosį“, – sakė etapo nugalėtojas T. Price'as. Bendra įskaita po 2 etapų: 1. PRICE TOBY (AUS) KTM 450 RALLY REPLICA 03h07m17s 2. GONÇALVES PAULO (PRT) HONDA CRF450RALLY 03h10m11s +02m54s 3. SUNDERLAND SAM (GBR) KTM 450 RALLY REPLICA 03h10m40s +03m23s 4. DE SOULTRAIT XAVIER (FRA) YAMAHA WR 450 F 01m00s 03h10m58s +03m41s 5. QUINTANILLA PABLO (CHL) HUSQVARNA FR 450 RALLY 03h11m43s +04m26s 6. BRABEC RICKY (USA) HONDA CRF 450 RALLY 03h11m46s +04m29s 7. SVITKO STEFAN (SVK) KTM 450 RALLY REPLICA 03h12m02s +04m45s 8. BARREDA BORT JOAN (ESP) HONDA CRF450RALLY 03h12m49s +05m32s 9. PEDRERO GARCIA JUAN (ESP) SHERCO TVS RTR 450 03h14m03s +06m46s 10. FARRES GUELL GERARD (ESP) KTM 450 RALLY 03h14m06s +06m49s Sunkvežimiai Sunkvežimių etape antradienį geriausiai pasirodė Martinas van der Brinkas. Artimiausią varžovą jis aplenkė 2 min. 3 sek. Tuo tarpu pirmąjį etapą laimėjęs čekas Martinas Kolomy liko aštuntas.   Bendra įskaita: 1. VAN DEN BRINK (NLD) RENAULT TRUCKS 03:07:33 - - 2. SOTNIKOV (RUS) KAMAZ 03:10:42 00:03:09 - 3. KOLOMY (CZE) TATRA 03:10:44 00:03:11 - 4. DE ROOY (NLD) IVECO 03:10:53 00:03:20 - 5. VERSLUIS (NLD) MAN 03:11:02 00:03:29 Keturračiai Dakare keturračių klasėje vėl dominavo „Yamaha“ techniką vairuojantys sportininkai. Etapo nugalėtoju tapo argentinietis Pablo Copetti. Bendra įskaita: 1. COPETTI (ARG) YAMAHA 03:49:06 - - 2. MEDEIROS (BRA) YAMAHA 03:53:26 00:04:20 - 3. DUTRIE (FRA) YAMAHA 03:54:47 00:05:41 - 4. CASALE (CHL) YAMAHA 03:55:31 00:06:25 - 5. SANABRIA GALEANO (PRY) YAMAHA 03:56:00 00:06:54 00:05:00 Lietuviai prarado startines pozicijas Visi ekipažai antradienį turėjo startuoti iš tų pozicijų, kurias užėmė pirmame etape, tačiau organizatoriai pateikė korekcijų. Todėl visi lietuviai startavo iš žemesnių vietų, o dėl to labiausiai nukentėjo Benediktas Vanagas, vakar pasirodęs sėkmingai ir iškovojęs 17-ą poziciją. „Visas darbas, kurį padarėme vakar, nuėjo „šuniui ant uodegos“. Nors finišavome 17-ti, pagal taisykles „Priority list“ (pirmumo sąrašo – angl.) vairuotojai galėjo pasinaudoti „joker“ teise pasigerinti pozicijas ir net 7 mūsų aplenkti ekipažai vėl sulindo priekyje mūsų... Mums teisėjų sprendimas iškelti lėtesnius varžovus į priekį yra labai pavojingas. Vienintelis kelias – būti dar atsargesniais pasivijus varžovą. Greičio tai nepridės. Grįžome į ikistartinį „status quo“. Taktika antrajam greičio ruožui lieka tokia pati: greitai, kur galime ir ypač atsargiai, kai matomumas prastas“, – prieš startą sakė B. Vanagas. Antrajame dešimtuke esantys lenktynininkai startuoja kas 2 minutes, tuo tarpu trečiajame dešimtuke, iš kurio dabar etapą pradės B. Vanagas, sportininkai į trasą paleidžiami kas minutę. Dėl to kyla didesnė grėsmė užstrigti tarp lėtesnių varžovų. Šiuo sprendimu nebuvo patenkintas ir A. Juknevičius: „„Aš esu kategoriškai prieš tokius veiksmus. Mes su Vaidotu nukentėjome mažiau, Benas daugiau. Tačiau tai yra absoliučiai neteisinga. Kodėl turiu startuoti žemiau, nei esu išsikovojęs.“ Vis dėl to V. Žala didelės problemos šiame sprendime neįžvelgė. Jo šturmanas S. Jurgelėnas pažymėjo, kad šia teise anksčiau yra pasinaudojęs ir į viršų pakilęs pats B. Vanagas. Beje, vienam ekipažui gavus penkių minučių baudą, V. Žalos ir S. Jurgelėno tandemas pirmame etape palypėjo dar viena pozicija aukščiau ir dabar rikiuojasi 40-oje pozicijoje. Tiesa, sportininkų „bitute“ vadinamas „Seat Leon Dakar“ automobilis buvo kiek apgadintas pirmajame etape, tad mechanikams teko prie jo naktį padirbėti keičiant amortizatorius, sulankstytą sparną ir smulkesnes dalis. „Šios dienos ypatumas – visa distancija, lenktynės tik keliais. Pagal organizatorių informaciją dalyvių briefinge, daug kelių paplauti bei išgraužti neseniai praėjusių liūčių, tad reikės būti ypač atidiems kelyje“, – sakė B. Vanagas. Po šio etapo sportininkai pasuko į Boliviją. Sausio 4 d. jie pajudės iš San Migelio de Tukumano, įveiks 780 km iš kurių beveik pusę, 364 km sudarys greičio ruožai. Dieną jie pabaigs pasiekę San Salvadorą de Chuchujį. 2017 m. Dakaro ralyje startavo daugiau nei 600 dalyvių iš 60 valstybių bei teritorijų.