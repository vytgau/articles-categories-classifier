Kaip rašoma pranešime žiniasklaidai, tokia dovana Baltijos šalių mokyklas pradžiugino automobilių gamintojas „Lexus“. Šis prekės ženklas daug metų remia įvairius dizaino projektus visame pasaulyje, rengia „Lexus Design Awards“, o šiais metais nuspręsta ir Baltijos šalyse imtis dizaino populiarinimo tarp moksleivių. Dėl to nuo visų pavasarį bandomuosius „Lexus“ važiavimus atlikusių klientų į mokyklas buvo išsiųsti „Red Dot“ knygų komplektai. Savo mokykloms knygas nusiuntė ir prie kampanijos prisijungę žinomi Lietuvos vyrai – Algirdas Kaušpėdas, Ali Gadžijevas ir Martynas Levickis. Socialinę kampaniją „Dizainas pasiekia mokyklas“ Lietuvoje, Latvijoje ir Estijoje suorganizavusios „Toyota Baltic“ „Lexus“ departamento vadovo Raigo Kaseorgo teigimu, projektas pranoko visus lūkesčius. „Pastaraisiais metais Lietuvoje, Latvijoje ir Estijoje išaugo startuolių populiarumas, o tai pirmiausia yra susiję su svarbiausiu jaunų žmonių turtu – jų žiniomis. Šios kampanijos tikslas – parodyti moksleiviams, kad dizainas nėra tik graži išvaizda, bet ir gerai veikiantis ir funkcionalus turinys. Tačiau norint kurti geresnę ateitį, reikia suprasti ir pažinti tai, kas jau sukurta. Dizaino „Red Dot“ knygos tam idealiai tinka. Tikime, kad moksleiviai jose ras įkvėpimo kurti ir savo kūriniais keisti pasaulį“, – sako R. Kaseorgas. Jis taip pat džiaugiasi, kad knygomis jau domisi ir daugiau mokyklų. „Kai kurios mokyklos susisiekė su mumis ir teiravosi, kaip galėtų gauti knygas ir jas panaudoti pamokų metu“, – pasakoja „Lexus“ atstovas. Viso Baltijos šalių mokykloms išdalinta 1160 knygų arba 290 „Red Dot“ knygų komplektų, kuriuos sudaro keturios 360-570 puslapių knygos, apžvelgiančios keturias temas: veiklą („Doing“), gyvenimą („Living“), pomėgius („Enjoying“) ir darbą („Working“). Visose knygose pateikiami interviu anglų kalba su žymiausiais savo srities dizaineriais, gaminių nuotraukos ir informacija apie juos.