Ralis baigėsi vos 64 km ilgio dvyliktu greičio ruožu, po kurio seka ilgas pervažiavimas į Argentinos sostinę Buenos Aires ir kiekvienam lenktynininkui maloniausia procedūra – finišo podiumas daugiatūkstantinės gerbėjų minios akivaizdoje. A. Juknevičius ir Darius Vaičiulis šeštadienį startavo 22-i ir finišavo toje pačioje pozicijoje, nuo nugalėtojų atsilikę 5 min. 37 sek. „Toyota Hilux Overdrive“ visureigiu važiuojantis ekipažas išvakarėse pakilo į 21-ą vietą bendrojoje įskaitoje ir ją išlaikė, užfiksuodami geriausią ralio istorijoje lietuvių pasiekimą. Iki šiol sėkmingiausias šaliai buvo 2015 metų Dakaro ralis, kuomet Benediktas Vanagas užėmė 24-ą poziciją. Šįkart maratono iššūkius atlaikė ir iki Buenos Airių nuvažiavo 58 automobilių ekipažai iš 79, pradėjusių ralį sausio 2 d. Asunsjone (Paragvajus). Pirmą savaitę ginklus sudėjo du automobilių įskaitos dalyviai iš Lietuvos – B. Vanagas ir Vaidotas Žala. Apie 22 val. 30 min. Lietuvos laiku Buenos Airėse prasidės iškilminga finišo podiumo ceremonija, kurioje plevėsuos ir Lietuvos vėliava. A. Juknevičius ir D. Vaičiulis ant pakylos turėtų kilti naktį, apie 2.10 val. Lietuvos laiku. Antradienį, vos grįžęs į Lietuvą, A. Juknevičius ketina apsilankyti specialioje DELFI konferencijoje, kurioje sporto mėgėjams papasakos apie įsimintinų lenktynių užkulisius.   „Peugeot“ dominavimu automobilių įskaitoje paženklintas 2017 metų Dakaro ralis užsibaigė 13-u Stephane'o Peterhanselio triumfu karjeroje. 51-erių veteranas iš Prancūzijos apgynė pernai iškovotą titulą, o iš viso, važiuodamas automobiliu, čempionu tapo septintą kartą. Prieš tai šešis kartus Dakaro ralį jis laimėjo lenktyniaudamas motociklu. Antrą vietą užėmė paskutinį greičio ruožą laimėjęs jo tautietis Sebastienas Loebas. Nors antroje ralio dalyje du prancūzai atkakliai varžėsi tarpusavyje, devyniskart klasikinio ralio pasaulio čempionui iki pergalės bendrojoje įskaitoje pritrūko 5 minučių. Prizininkų trejetą užbaigė dar vienas „Peugeot“ prancūzas Cyrilis Despres. Buvęs motociklininkas nejautė didesnės grėsmės savo trečiajai vietai, bet įsiterpti į greitesnių komandos draugų tarpusavio ginčą taip pat nepajėgė. Greičiausiu tarp likusių gamintojų automobilių tapo ispanas Nani Roma, vairavęs „Toyota“ ir užėmęs ketvirtą vietą.  Automobilių bendroji įskaita Motociklai Pirmą kartą karjeroje Dakaro ralio karūną užsidėjo Samas Sunderlandas (KTM). 27-erių britas pirmavo nuo penkto etapo ir paskutinėmis dienomis nebejautė rimtos konkurencijos. KTM pilotai išsidalino visą prizininkų pakylą. Vicečempionu tapo pusvalandžiu nuo S. Sunderlando bendrojoje įskaitoje atsilikęs austras Matthiasas Walkneris, trečią vietą išsaugojo ispanas Gerardas Farresas Guellis. Pastarasis vienintelis paskutiniame greičio ruože turėjo jausti įtampą, kadangi nuo įkandin sekusio prancūzo Adrieno van Bevereno („Yamaha“) jį teskyrė mažiau nei minutė. Būtent šie du sportininkai, turėję daugiausiai motyvų spausti paskutinę dieną, pasidalino dvylikto etapo nugalėtojų laurais, užfiksavę identišką laiką. Winners of #Dakar2017 🏁 🏍🏍🏍👏🏆 🏆🏆 https://t.co/sWVxg33MYY — DAKAR RALLY (@dakar) January 14, 2017  Motociklų bendroji įskaita Keturračiai Pirmą kartą istorijoje keturračių įskaitoje čempionu tapo Rusijos atstovas. Sergejus Kariakinas neturėjo lygių antrąją ralio savaitę ir anksčiau laiko užgesino bet kokią intrigą kovoje dėl pirmos vietos bendrojoje įskaitoje. Tiesa, jam pasitarnavo ir pagrindinių konkurentų, pasitraukusių iš lenktynių, nesėkmės. Antra vieta tenkinosi 2014 metų čempionas iš Čilės Ignacio Casale, laimėjęs paskutinį etapą, trečias liko argentinietis Pablo Copetti, ketvirtas – 2015-ųjų ralio nugalėtojas iš Lenkijos Rafalas Sonikas, penktas – techninių problemų lenktynių pabaigoje kamuotas prancūzas Axelis Dutrie. Visas lyderių penketas važiavo „Yamaha“ technika. Arrival ASS Rio Cuarto 🇦🇷Sergey Karyakin (254 - Quads) 👏👏👏👏Winner of #Dakar2017 🏆🏆🏆#DakarHeroes pic.twitter.com/4zZVtXlfqs — DAKAR RALLY (@dakar) January 14, 2017 Keturračių bendroji įskaita Sunkvežimiai Trečiadienį į bendros rikiuotės priekį išsiveržęs „Kamaz“ komandos rusas Eduardas Nikolajevas paskutiniame greičio ruože norėjo apsidrausti nuo bet kokių netikėtumų ir greičiausiai įveikė trasą. Dakaro ralyje jis triumfavo antrą kartą. Jo tautietis ir komandos draugas Dmitrijus Sotnikovas, kurį laiką pirmavęs ralyje, galiausiai pasitenkino vicečempiono titulu. Trečias liko nugalėtojo laurų neapgynęs olandas Gerardas de Rooy su „Iveco“. Sunkvežimių bendroji įskaita