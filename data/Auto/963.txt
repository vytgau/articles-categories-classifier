Kaip rašoma bloomberg.com, buvusių BMW AG vadovų įkurta Nankine veikianti įmonė „Byton“ tapo pirmąja Kinijos automobilių gamintoja, pasirengusia pristatyti dėmesio vertą produkciją Las Vegase vykstančioje tarptautinėje elektros įrenginių mugėje CES. Įmonių grupės „Alibaba Group Holding Ltd.“ finansuojama bendrovė „XPeng Motors“ ketina pristatyti masinei gamybai skirtą modelį. Tai vyksta beveik tuo pat metu kaip ir sektoriaus naujokų, tokių kaip stambiausios Azijos technologijų įmonės „Tencent Holdings Ltd.“ remiamos NIO, taip pat „WM Motor Technology Co.“ gaminių pristatymai. Kinijos siekis pažaboti aplinkos taršą ir sumažinti priklausomybę nuo importuojamos naftos, taip pat dosniai vyriausybės teikiamos subsidijos paskatino begalės apie naujų rūšių energijos panaudojimą mąstančių startuolių atsiradimą ir taip didžiausioje pasaulyje transporto priemonių rinkoje. Jaunoms automobilių gamybos įmonėms tenka spręsti klausimą, kaip nuvilioti klientus nuo tokių inovatorių kaip „Tesla Inc.“ ar tokių milžinių kaip „Volkswagen AG“ ir „Toyota Motor Corp.“ „Kinija yra sparčiausiai besiplečianti ir stambiausia elektromobilių rinka. Kita vertus, ji, deja, stokoja pasaulinio lygio žaidėjų, t. y. įmonių, kurių siūlomas asortimentas būtų rimtas iššūkis pasaulio lyderiams“, – naujo gaminio pristatymo proga sakė vienas iš „Byton“ įkūrėjų ir vadovų Danielis Kirchertas. Kinija ir dabar laikoma didžiausiais elektromobilių pardavimo rodikliais išsiskiriančia rinka. Jungtines Valstijas ji pralenkė dar 2015-aisiais. Pasak Kinijos automobilių gamintojų asociacijos generalinio sekretoriaus pavaduotojo Xu Haidongo, naujų rūšių energiją naudojančių automobilių, įskaitant elektromobilius, iš tinklo įkraunamus hibridus ir kuro elementais varomas transporto priemones, pardavimas pernai galėjo siekti 700 tūkst., todėl šiemet galima tikėtis milijono. Beveik visi šie automobiliai – Kinijos įmonių gaminiai. Vyriausybė tikisi, kad iki 2025-ųjų pardavimo rodiklius pavyks pagerinti iki 7 mln. Bendrovėms „Volkswagen“ ir „Toyota“ artėjant prie galutinio Kinijos atžvilgiu parengtų strategijų įgyvendinimo etapo, šalyje jau galima įsigyti NIO siūlomą ES8 modelį. Atstumas, kurį pavyksta įveikti su visiškai įkrautu jo akumuliatoriumi, – ne mažiau kaip pusė tūkstančio kilometrų. Automobilio kaina – 448 tūkst. juanių (58 tūkst. eurų) ir tai yra tik šiek tiek daugiau nei pusė sumos, kurią Kinijoje tektų pakloti už 836 juanių (107 tūkst. eurų) kainuojantį „Tesla’s Model X“ SUV. „Byton“ (anksčiau – „Future Mobility Corp.“) dabar laikoma viena iš konkurencingiausių palyginti jaunų šalies įmonių. Prekybą pirmaisiais jos gamybos modeliais numatoma pradėti kitais metais. Pradinė transporto priemonių kaina turėtų būti 45 tūkst. JAV dolerių (37,6 tūkst. eurų). Palyginimo dėlei galima priminti kad bazinė „Tesla Model 3“ kaina yra 35 tūkst. JAV dolerių (29 tūkst. eurų). 2018 metų pabaigoje Nankine turėtų būti baigta statyti „Byton“ gamykla, o dar po metų – startuoti gamybos procesas. Kaip sakė „Byton“ pristatymo renginyje dalyvavęs „Automobility Ltd.“ įkūrėjas ir generalinis direktorius Billas Russo, „Byton“ turi labai rimtų ambicijų patekti į Kinijoje susikūrusių pasaulinio lygio įmonių gretas. „Tai, ką pavyko pasiekti „Byton“ specialistų komandai, galima pagrįstai vadinti ateitis mobilumo vizijos įgyvendinimu“, – pridūrė „Automobility Ltd.“ vadovas. Prieigą prie interneto ir skaitmeninių paslaugų teikiančių išmaniųjų intuityviųjų transporto priemonių (SIV) užsibrėžusi pasiūlyti „Byton“ yra viena iš nedaugelio įmonių, bandančių nurungti tradicinius automobilių gamintojus tada, kai palaipsniui atsisakoma aplinką teršiantčius degalus naudojančių variklių, o akumuliatorių gamintojai mąsto, kaip dar labiau pailginti baterijų naudojimo trukmę. Dar rugpjūtį įmonės atstovas D. Kirchertas užsiminė apie 200 mln. JAV dolerių paramą, kurią „Byton“ gavo iš „Suning Holdings Group Co.“ fondo ir kelių valstybinių įmonių Dziangsu provincijoje. Dar vienas investuotojas – investicinė kontroliuojančioji bendrovė „China Harmony New Energy Auto Holding Ltd.“