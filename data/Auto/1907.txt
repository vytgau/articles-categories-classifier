Kaip rašoma pranešime žiniasklaidai, Lietuvos policija kartu su daugelio Europos šalių kolegomis antrą kartą dalyvauja šiame projekte. 2016 m. rugsėjo 21 d. mūsų šalies keliuose nežuvo nė vienas žmogus. Rugsėjo 21 d. pareigūnai visuose keliuose vykdys sustiprintą patruliavimą, organizuos prevencines ir kontrolės priemones, įvairiose vietovėse vyks trumpalaikiai reidai. Pagrindinis dėmesys bus skirtas pažeidimams, galintiems sukelti avarijų, – leistino ir saugaus greičio viršijimo atvejams išaiškinti, neblaiviems ir teisės vairuoti neturintiems vairuotojams nustatyti, pavojingo ir chuliganiško vairavimo, pavojingo įvažiavimo į priešpriešinę eismo juostą, manevravimo ir važiavimo per sankryžas taisyklių pažeidimo atvejams išaiškinti. Lietuvos kelių policijos tarnyba informuoja, kad šiais metais mūsų šalies keliuose įvyko bemaž 2,4 tūkst. eismo įvykių, kuriuose žuvo 135 žmonės, o daugiau nei 2,8 tūkst. žmonių buvo sužeista. Per 8 šių metų mėnesius keliuose žuvo 5 nepilnamečiai, 500 vaikų eismo įvykiuose buvo sužeista. Šiais metais dėl neblaivių vairuotojų kaltės keliuose įvyko 126 eismo įvykiai, kuriuose buvo sužeistų žmonių. Policijos pareigūnai per šiuos metus nustatė 3642 vairuotojus, kurių girtumas viršijo 1,5 prom. Dėl neblaivių vairuotojų kaltės šiais metais keliuose žuvo 10 žmonių, 162 buvo sužeisti. Europos kelių policijos tinklo TISPOL duomenimis, Europos keliuose kasdien žūsta 70 žmonių, kiekvieną dieną eismo įvykiuose sunkiai sužalojama 370 žmonių. Visus eismo dalyvius – vairuotojus ir keleivius, pėsčiuosius, dviratininkus, vadeliotojus – policija ragina aktyviai prisidėti prie bendros saugios eismo aplinkos keliuose kūrimo, eismo saugumo gerinimo. Jie kviečiami dalyvauti EDWARD projekte ir pasirašyti Saugaus eismo pasižadėjimą (https://projectedward.eu/lt/) – kiekvieną dieną dalyvaujant eisme savo ramiu ir atsargiu elgesiu daryti gerą įtaką ir rodyti pavyzdį kitiems eismo dalyviams. Informacija apie projektą EDWARD, vaizdo siužetai, statistinė informacija ir kt. pateikiami Europos kelių policijos tinklo TISPOL tinklapyje www.tispol.org, taip pat pagal nuorodą https://projectedward.eu/lt/.