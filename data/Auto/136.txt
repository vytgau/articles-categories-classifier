„Didžiuojamės pristatydami pirmuosius vien elektra varomų „Volvo“ sunkvežimių serijos modelius, skirtus kasdieninėms užduotims atlikti. Šiuo modeliu tvarios plėtros siekiantiems miestams atveriame galimybę pasinaudoti elektra varomo transporto teikiamais privalumais“, – sako „Volvo Trucks“ prezidentas Claesas Nilssonas. Gerėjant oro kokybei ir mažėjant transporto priemonių skleidžiamam triukšmo lygiui mieste, bus galima laisviau nei iki šiol planuoti naujų gyvenamųjų namų ir infrastruktūros statybą. Jokių teršalų neskleidžiantį elektra varomą sunkvežimį galima eksploatuoti terminalų viduje bei aplinkosauginėse zonose. Veikdami tyliai jie atveria galimybes daugiau laiko dirbti naktį, taip sumažinant dienos metu keliams tenkančią eismo apkrovą. Anot gamintojų, rinkoje pastebimas didelis susidomėjimas elektra varomais sunkvežimiais, ir daugeliui potencialių klientų kyla klausimų apie naujų technologijų suteikiamas galimybes bei jų poveikį verslui. „Norėdami užtikrinti saugų ir sklandų perėjimą prie naujų technologijų, rinkai ketiname pasiūlyti visapusiškus, kiekvieno kliento individualius poreikius atitinkančius sprendimus, atsižvelgdami į važiavimo ciklus, gabenamus krovinius, darbo grafikus, planuojamą per dieną nuvažiuoti atstumą ir kitus parametrus. Mūsų siūlomi sprendimai apims viską: nuo maršrutų analizės ir baterijų talpos optimizavimo iki techninės priežiūros ir finansavimo sprendimų. „Volvo Trucks“ glaudžiai bendradarbiauja su keliais įkrovimo įrangos tiekėjais. Mūsų tikslas – klientams visada užtikrinti aukštą eksploatacinės parengties lygį ir produktyvumą“, – sako „Volvo Trucks“ sunkvežimių „Volvo FL“ ir „Volvo FE“ strategijos vadovas Jonas Odermalmas.  „Volvo Trucks“ elektra varomi sunkvežimiai jau šiandien naudojasi ilgamete „Volvo Group“ sukaupta patirtimi, įgyvendinant elektra varomo transporto sprendimus. Grupei priklausanti įmonė „Volvo Buses“ nuo 2010 m. pardavė jau daugiau kaip 4 000 elektra varomų autobusų. „Volvo FL Electric“ sunkvežimiuose įdiegta laiko patikrinta ir realiomis eksploatacijos sąlygomis išbandyta elektrinė pavara ir baterijos, o naujuosius sunkvežimius efektyviai eksploatuoti padės platus „Volvo Trucks“ pardavimo, techninės priežiūros ir atsarginių dalių tiekimo tinklas. „Iš patirties žinome, kad norint didelio masto elektrifikaciją paversti realybe, labai svarbu, kad bendradarbiautų miestai, energijos tiekėjai ir transporto priemonių gamintojai. Susitarus dėl veiksmingų skatinamųjų priemonių, bendrų standartų, o įkrovimo infrastruktūros vystymą – įtraukus į ilgalaikius miestų planavimo projektus, norimo rezultato galima pasiekti daug greičiau“, – paaiškina J. Odermalmas. „Volvo Trucks“ mano, kad į transporto sektoriaus elektrifikaciją žvelgiant kompleksiškai, galima efektyviai įveikti daugelį elektros tiekimo ir baterijų gamybos srityse kylančių iššūkių. „Pavyzdžiui, norint užtikrinti, kad baterijoms gaminti būtų naudojamos atsakingu būdu išgautos žaliavos, „Volvo Group“ bendradarbiauja su „Drive Sustainably“ tinklu, užtikrinančiu nuolatinio šios srities stebėjimo ir priežiūros funkciją. Be to, „Volvo Group“ dalyvauja įvairiuose projektuose, suteikiančiuose galimybę panaudotas sunkiasvorių elektrinių transporto priemonių baterijas naudoti stacionariose energijos saugyklose. Dar yra neatsakytų klausimų dėl baterijų tvarkymo, tačiau aktyviai dirbame tiek grupės mastu, tiek įtraukdami kitus partnerius, kad visi reikalingi sprendimai būtų rasti“, – sako J. Odermalmas. Pirmuosius „Volvo FL Electric“ gamos sunkvežimius jau šiandien pradeda eksploatuoti klientai, vykdantys veiklą „Volvo Trucks“ gimtajame mieste Geteborge. Faktai Vien elektra varomas sunkvežimis yra skirtas distribuciniams pristatymams, atliekų tvarkymui ir kitoms užduotims miestų gatvėse. Bendroji transporto priemonės masė – 16 tonų. Jėgos agregatai: 185 kW elektros variklis, maks. nuolatinė galia 130 kW, dviejų pavarų transmisija, per kardaninį veleną sukanti galinę ašį. Maksimalus elektrinio variklio sukimo momentas – 425 Nm. Maksimalus galinės ašies sukimo momentas – 16 kNm. Energijos saugojimas: 2–6 ličio jonų, 100–300 kWh talpos baterijos. Galimas nuvažiuoti atstumas: iki 300 km. Įkrovimas: iš kintamosios srovės tinklo (22 kW) arba spartusis įkrovimas naudojant CCS / „Combo2“ nuolatinės srovės kroviklius iki 150 kW. 300 kWh talpos baterijų įkrovimo laikas iki pilnos talpos: spartusis įkrovimas 1–2 valandos (naudojant nuolatinės srovės kroviklį), naktinis įkrovimas – iki 10 valandų (iš kintamosios srovės tinklo). Pirmieji du „Volvo FL Electric“ sunkvežimiai bus eksploatuojami buitinių atliekų surinkimo ir perdirbimo bendrovės „Renova“ ir transporto įmonės TGM. Projekto „Off Peak City Distribution“ metu, tiriant prekių gabenimą Stokholmo centre naktimis, paaiškėjo, kad išvengdami eismo piko valandomis sunkvežimiai užduotis atlikdavo per vos trečdalį laiko, palyginti su įprastomis sąlygomis dienos metu.