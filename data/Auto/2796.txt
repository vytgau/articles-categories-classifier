Jo išvaizda išties įspūdinga – ypatingai jei tai „R-Line“ versija su agresyviai atrodančiomis oro paėmimo angomis ir efektinga kėbulo apdaila. Žemas siluetas su trumpa (bet praktiška) galine dalimi, platus ir ilgas variklio gaubtas, itin plačios radiatorių ir variklio skyrių dengiančios grotelės, jau bazinėje komplektacijoje esantys LED žibintai priekyje ir gale, aštrios kėbulo linijos ir plačios galinės arkos – nors „Arteon“ pagamintas naudojant modulinės MQB platformos elementus, kuriuos turi ir „Golf“ su „Passat“, modelis išsiskiria tik jam būdinga išvaizda. Žinoma, akivaizdesnis ryšys su „Passat“ atsiveria pravėrus dureles be stiklų rėmų – taip, interjeras nors ir pagamintas naudojant kokybiškiausias vokiečių gamintojo gamoje medžiagas, visgi mažiau skiriasi nuo įprasto sedano nei eksterjeras. Tačiau apskritai šio gamintojo salono kokybė, kuris viena koja stovi „Premium“ segmente, tikrai nėra prasta – prisikabinti galima tik prie ambicijų apie aukštesnį segmentą nederančių pigių temperatūros reguliavimo rankenėlių ir vėdinimo grotelių valdiklių.  Be to, čia tikrai daug vietos sėdintiems gale – atsisėdus pačiam už savęs, daugiau nei pakankamai – nieko keisto, kadangi 2841 mm ratų bazė yra didesnė nei „Passat“, tad ant galinės 4862 mm ilgio automobilio sėdynės erdvu lyg aukščiausios klasės prestižiniame automobilyje. O dar daugiau praktiškumo suteikia ir kartu su galiniu stiklu atsidarantis bagažinės dangtis – čia telpa šiai klasei itin daug – net 563 l, o nulenkus galines sėdynes tilps net 1557 litrai bagažo. Šiame modelyje montuojami šeši skirtingi benzininiai ir dyzeliniai varikliai (nuo 150 iki 280 AG), su galingiausiais varikliais komplektuojami visi varantys ratai ir DSG pavarų dėžė (galima su visais varikliais), itin daug modernių vairuotojo pagalbininkų (greičio kontrolės sistema ne tik stabdo prieš kliūtį, bet ir palaiko greitį, įvertindama greičio apribojimus, kelio vingius ar kai artėjama prie žiedinės sankryžos) bei elektroninių saugumo sistemų, galima multimedijos sistema „Discover Pro“ su 9,2 colio stikliniu ekranu, valdymu gestais ir dar daug kitų gėrybių. Daugiau apie naująjį „Volkswagen Arteon“, įspūdžius prie vairo, degalų sąnaudas ir kainas, sužinosite peržiūrėję vaizdo medžiagą.