Automobilio išskirtinumas Neįmanoma rasti vienodų sportinių bolidų – kiekvienas savaip įdomus. Dauguma “drifterių” automobilius varžyboms ruošia su savo komanda, todėl kiekvienas technikos elementas būna apgalvojamas, pritaikomas piloto poreikiams ir patogumui. Ne ką mažiau svarbi ir automobilio išorė, nes varžybų metu ji taip pat yra vertinama. “Drifterių” sportiniai automobiliai dažniausiai būna ypač ryškūs ir spalvingi bei labai traukia žiūrovų akį – ne veltui, nes varžybų metu vertinami ir “šou” elementai. Kiekvienas žiūrovas gali atrasti savo favoritą. Greitis ir adrenalinas trasoje Galioja paprasta taisyklė: maksimaliu greičiu pasiekti didžiausią kampą. Įprastai “drifto” varžybose dalyvauja sportiniai automobiliai su 500 ir daugiau arklio galių. Greičio rodyklė per kelias sekundes pakyla į viršų, pradedamos jausti milžiniškos automobilio apkrovos, užplūsta adrenalino jausmas, kai bolidas pradeda slysti šonu. Anot B. Čirbos, šis jausmas sunkiai nusakomas, bet vos išlipus iš automobilio norisi lipti atgal ir važiuoti dar ir dar kartą. Tikslumas Žvelgiant iš šalies, slysti šonu atrodo labai paprasta. Tačiau būtent tuo metu pilotas būna labiausiai susikoncentravęs – reikia jausti kiekvieną automobilio judesį, stebėti, kaip „išpildoma“ trajektorija, prognozuoti, kaip pakreipti ar pakoreguoti automobilį, kad būtų pasiektas didžiausias kampas, dėl to automobilio techninis paruošimas ir valdomumas ypač svarbūs. Viską dar labiau apsunkina didžiulis greitis, kurį reikia palaikyti važiavimo metu. Viena klaida – ir varžybos gali būti baigtos. „Driftas“ reikalauja 100% piloto jėgų, koncentracijos ir susikaupimo. Poriniai važiavimai Nėra kitos autosporto šakos, kuri turėtų porinius važiavimus. Jų metu du bolidai važiuoja ypač arti vienas kito. Kaip teigia B. Čirba, vietos klaidoms čia nėra – reikia maksimalaus tikslumo, greičio, didžiausio slydimo kampo, strategijos ir numatymo, kaip elgsis šalia važiuojantis konkurentas. Kontaktas dažnai atrodo neišvengiamas. “Driftas” neatleidžia klaidų, suklysi poriniuose važiavimuose - varžybos iš karto pasibaigs. Jaudulys tiesiog milžiniškas. Gerai praleistas laikas virsta pagalba vaikams „Drifto“ varžybos – ne tik šaunus renginys žiūrovams. B. Čirba džiaugiasi, kad Lietuvoje populiarėjantis šonaslydis pirmą kartą suburs sportinininkus socialinei iniciatyvai – padėti vėžiu sergantiems vaikams, globojamiems paramos ir labdaros fondo „Mamų unija“. Anot sportininko, tai dar viena priežastis rugpjūčio 15 d. atkeliauti į „All United by Lesta“ renginį Kačerginėje, gerai praleisti laiką, pavažinėti „drift taxi“ su Lietuvos „drifto“ čempionato „semipro“ ir „pro“ lygų pilotais, iš arčiau pamatyti automobilius. Už renginio metu surinktas lėšas bus perkami nekompensuojami vaistai, daromi tyrimai vėžiu sergantiems vaikams. Taigi, „driftą“ išbandyti verta. Ekstremalūs pojūčiai, didžiulis automobilio greitis, išvystyta unikali technika ir puikūs sportiniai automobiliai greitai sužavi. Jeigu dar neteko slysti šonu – ši pramoga tiesiog privalo atsidurti tavo sąraše.