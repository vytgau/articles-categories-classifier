Kaip informuoja autonews.com, „Mercedes GLC“ visureigių pardavimai lapkritį JAV padidėjo daugiau nei trigubai, C klasės automobilių pardavimai išliko stabilūs ir tai lėmė, kad vokiečiai pardavė 30 tūkst. 363 automobilius. Kompanija „Toyota Motor“ pranešė, kad „Lexus“ pardavimai praėjusį mėnesį sumažėjo 1 proc. iki 29 tūkst. 50 automobilių, o BMW pranešė apie 18 proc. pardavimų sumažėjimą – iki 26 tūkst. 189 automobilių. „Mercedes“ siūlo daugiau visureigių ir už įvairesnę kainą, – teigė „Kelley Blue Book“ įmonės analitikė Rebecca Lindland. – Tai suteikia „Mercedes“ konkurencingo pranašumo.“ Praėjus 11 šių metų mėnesių, „Mercedes“ pardavimų lenktynėse JAV pirmauja prieš „Lexus“ daugiau nei 18 tūkst. automobilių, prieš BMW – daugiau nei 28 tūkst. automobilių. Jei „Mercedes“ šiemet laimės, perims iš BMW 2014 ir 2015 m. šios markės turėtą karūną. Nuo 2011 m., kai BMW pirmą kartą nutraukė 11 m. trukusį „Lexus“ karaliavimą, dvi vokiečių gamintojos parduodavo Amerikoje daugiausia prabangių automobilių, Per 11 šių metų mėnesių „Daimler“ prekės ženklo „Mercedes“ pardavimai JAV sumažėjo 0,2 proc. iki 308 tūkst. 226 automobilių palyginus su analogišku laikotarpiu pernai. „Lexus“ pardavimai sumažėjo 4,3 proc. iki 290 tūkst. 46 automobilių, o BMW pardavimai sumažėjo 10 proc. iki 280 tūkst. 339 automobilių. Į skaičiavimus neįtraukti „Daimler“ „Smart“ modelio automobiliai ir „Mercedes“ krovininiai automobiliai, nes jie neskaičiuojami kaip prabangūs automobiliai.