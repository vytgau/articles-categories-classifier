Ši priemonė, apie kurią paskelbė aplinkosaugos ministras Michaelas Gove'as, bus įtraukta į nekantriai laukiamą vyriausybės 3 mlrd. svarų (3,9 mlrd. JAV dolerių, 3,4 mlrd. eurų) vertės oro taršos mažinimo planą, pagal kurį bus pareikalauta, kad vietos tarybos iki kitų metų kovo mėnesio pasiūlytų priemones, kurios leistų sumažinti išmetamus azoto dioksido kiekius. Benzininių ir dyzelinių automobilių ir autofurgonų draudimas taip pat bus taikomas hibridinėms transporto priemonėms, kuriose įrengtas elektrinis variklis ir taip pat benzininis arba dyzelinis variklis. „Konservatoriai aiškiai pažadėjo užtikrinti, kad iki 2050 metų keliuose nebeliktų dyzelinių ar benzininių transporto priemonių ir šiandien mes patvirtiname, kad nuo 2040 metų keliuose neatsiras jokių naujų dyzelinių ar benzininių transporto priemonių“, – pareiškė M. Gove'as radijo stočiai „BBC Radio 4“. Didžiosios Britanijos Aukštasis teismas pareikalavo, kad vyriausybė parengtų kovos su neteisėta NO2 tarša, kurią didžiąja dalimi lemia dyzelinių automobilių išmetami teršalai, planus. Gegužę buvo paskelbtas ataskaitos projektas, tačiau visos ataskaitos paskelbimas buvo atidėtas, nes birželį buvo surengti pirmalaikiai visuotiniai rinkimai. Vyriausybė vietos tarybų priemonėms, kuriomis bus siekiama NO2 kiekius sumažinti iki teisėtų lygių, skirs 255 mln. svarų. Tarp galimų sprendimų minimas greičio mažinimo kalnelių („gulinčių policininkų“) išmontavimas, šviesoforų perprogramavimas ir kelių išdėstymo keitimas. Aplinkosaugininkai miestus ragina dyzelinių automobilių vairuotojams nustatyti įvažiavimo mokesčius, tačiau miestų taryboms tai bus leidžiama tai daryti tik tuo atveju, jeigu negalima taikyti jokių kitų priemonių, nes vyriausybė nenori „bausti“ vairuotojų, kurie savo transporto priemones įsigijo gera valia, praneša žiniasklaida. „Negalima kaltinti dyzelinių automobilių vairuotojų. Siekdama jiems padėti persėsti į ekologiškesnes transporto priemones, vyriausybė surengs konsultacijas dėl tikslinės senų automobilių atsisakymo programos. Tačiau tai yra tik viena iš daugelio priemonių, kuriomis bus siekiama paremti vairuotojus, kuriuos paveiks vietos valdžios planai“, – pareiškė vyriausybės atstovas spaudai. Tuo tarpu aplinkosaugininkai tvirtina, kad „neteisėta oro tarša jau dabar daro poveikį sveikatai, todėl būtina imtis skubių priemonių“. Oficialiais duomenimis, su oro tarša Didžiojoje Britanijoje siejama daugiau kaip 40 tūkst. mirties atvejų per metus. Ypatingą problemą kelia azoto dioksidas.