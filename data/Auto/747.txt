„Pirkit „Tesla Model S“, kol jų dar yra“, – šie žodžiai iš B. Lutzo lūpų nuskambėjo viename automobilių kolekcininkų susirinkime, į kurį jis buvo pakviestas. Šis žmogus nėra šiaip sau praeito automobilių amžiaus atstovas. B. Lutzas yra labai gerbiamas automobilių pramonėje ir ne kartą kalbėjosi su pačiu E. Musku. Kurį laiką jis pats buvo labai didelis „Tesla“ gerbėjas, tačiau dabar šiai markei prognozuoja tamsius laikus. Savo kalboje B. Lutzas pabrėžė, koks neįtikėtinas yra „Tesla Model S“ – geriausios komplektacijos elektromobilis yra vienas iš geriausiai valdomų, saugiausių, geriausius stabdžius turinčių sedanų rinkoje apskritai, ne tik tarp elektromobilių. Dar daugiau – „Model S“ savo įsibėgėjimo laiku lenkia eilę europietiškų superautomobilių, kainuojančių daugiau nei 350 tūkstančių dolerių. Tai suteikia ne tik malonumo vairuotojui, bet ir teigiamą postūmį kompanijos įvaizdžiui. Šalti, išskirtinio charakterio neturintys automobiliai retai kada susilaukia didžiulės sėkmės. Tačiau B. Lutzas mato keletą problemų. Jis teigia, kad „Tesla“ visada stokoja pinigų. Tai – tarsi nuolatinė kompanijos būklė, o automobilių pramonės vilkas net ir artimiausioje ateityje nemato nieko, kas tai galėtų pakeisti. Žinoma, atkeliauja nauji produktai, bet jie iš pradžių tik reikalaus dar didesnių investicijų – kada jie taps pelningais? Nepaisant to, B. Lutzo prognozės kai kuriems kelia tik šypseną. Ekspertas teisingai prognozavo „Tesla Model 3“ gamybos bėdas ir vėlavimą. Jis taip pat ne kartą teisingai nuspėjo kitose įmonėse egzistuojančias finansines bėdas. Ir B. Lutzas, priešingai nei gali pasirodyti, nėra pačių elektromobilių priešininkas – jis pats yra prisidėjęs prie hibridinių mašinų kūrimo ir ilgą laiką šlovino „Tesla“ modelius. Tačiau tuo pat metu jis kompanijos galą prognozavo nuo 2014-ųjų metų, bet niekada neįvardino datos, kada tai turėtų įvykti. Šiuo metu „Tesla“ sekasi neblogai. Keliais jau važinėja bandomas vilkikas „Semi“, o akcijų vertė kasdien auga. „Model 3“ gamyba vis dar nevyksta taip, kaip norėtųsi, bet iki ketvirčio pabaigos tikimasi ją pagreitinti iki 2500 mašinų per savaitę. Kita vertus, pastangos pagreitinti gamybą bet kokia kaina sukūrė ir keistos komplektacijos automobilių. Kaip ten bus su finansine kompanijos padėtimi, matyt, pamatysime per maždaug metus.