Kaip rašoma pranešime žiniasklaidai, dalinimosi ekonomikos verslai žengia ir į automobilių rinką, tad diskusijos dalyviai įsitikinę – tam, kad vartotojų lūkesčiai būtų patenkinti, reaguoti ir diegti inovacijas būtina jau dabar. „Moller Auto Savanoriai“ „Volkswagen“ centras prie startuolio „Baltic Arrow“ platformos prisijungė kaip korporacinis partneris. Startuolio platformoje sukurta įmonės paskyra, kurioje „Volkswagen“ įkels savo automobilius ir suteiks galimybę visiems vartotojams keisti savo automobilį 1-2 dienų terminui į funkcionalesnį ar tuo metu labiau tinkantį automobilį. Tuo pačiu, tai puiki galimybė išbandyti kuo daugiau modelių. „Bendradarbiavimas su „Baltic Arrow“ startuoliu yra galimybė patenkinti augančius ir besikeičiančius klientų poreikius. Dažnai iš savo klientų išgirstame norą turėti keletą automobilių modelių, deja, jei yra galimybė nusipirkti tik vieną iš jų, klientas renkasi kompromisą – tą automobilį, kuris bus naudingas, pavyzdžiui, vykstant į keliones su šeima į Nidą. Mes norime pasiūlyti klientams tai, apie ką jie šiandien dar tik svajoja, bet netolimoje ateityje virs realybe“, – spaudos pusryčių metu sakė „Moller Auto Savanoriai“ „Volkswagen“ centro generalinis direktorius Tomas Deržanauskas. Jo teigimu, automobilių rinka dramatiškai keičiasi, šiuo metu automobilius perka vyresni nei 30-ties metų žmonės, o jaunuoliai taip pat nebeskuba įsigyti automobilio, tad pokyčius daryti būtina jau dabar. Ateityje dalinimosi ekonomikos verslai užims vis didesnę rinkos dalį, todėl jau dabar automobilių gamintojams ir pardavėjams būtina reaguoti ir inovuoti. Startuolio bendraįkūrėjas Simas Migaliovas pabrėžė, kad šis produktas sėkmingai auga ir žengia į kitą plėtros etapą, šiuo metu vedamos derybos dėl investicijų ir partnerystės sąlygų su potencialiais investuotojais. „Startuolis sėkmingai auga ir žengia į kitą plėtros etapą. Pastebime augantį vartotojų ir investuotojų susidomėjimą, tad ieškojome partnerių, kurie būtų inovatyvūs ir atviri naujienoms bei pasiūlymams. Džiaugiamės, kad kartu galėsime pristatyti automobilių rinkai šią naujieną bei siekti bendrų tikslų. Bendradarbiavimas su partneriais atskleis esamų ir potencialių vartotojų poreikius. Matome, kad susidomėjimas bus gan didelis, nes visi, kas pirmieji prisiregistruos, galės greičiau išbandyti naujausius automobilius, kuriuos vėliau galės ir įsigyti, jei pageidaus“, – sakė S. Migaliovas. Alternatyvos pranašesnės už nuosavą automobilį Diskusijos metu „Nextury Ventures“ valdybos pirmininkas, startuolio investuotojas Ilja Laursas pabrėžė, kad šiandien automobilis įgauna visai kitą prasmę. Jei anksčiau jaunuoliams jo turėjimas buvo patogumo, pasiekimų ir įvaizdžio simbolis, šiandien – priešingai – tai tik naudojamas daiktas. Kodėl? „Atsirado labai daug patogių alternatyvų. Štai vienas iš pavyzdžių – „Uber“. Daug žmonių tiesiog pasirenka neturėti automobilio, nes kam jis reikalingas? Neturint automobilio nekyla problemų dėl jo stovėjimo vietos, saugojimo, signalizacijos, nėra įsipareigojimų, esame nepriklausomi“, – sakė I. Laursas. Verslininko teigimu, turėti vieną automobilį yra labai nelankstu. Galima prilyginti sportinių batelių turėjimą ir jų naudojimą visoms sporto šakoms. Šiais laikais krepšiniui reikia vienų, tenisui kitų, o laisvalaikiui dar kitokių sportinių batelių. Taip ir su automobiliu – keliaujant reikia erdvaus, saugaus automobilio, o leidžiant laiką mieste – galbūt norisi prabangesnio ar mažesnio automobilio. Pasak I. Laurso, sprendimas – dalinimosi ekonomika. „Uber“ patirtis parodo, kad ir ekonomiškai, ir patogumo prasme yra daug patogiau ir efektyviau naudoti dalinimąsi nei turėjimą. Tokia koncepcija atkeliauja į visas pasaulio šalis. „Jei įsivaizduoti idealią paslaugą žmogui, idealu būtų, kad visada, kai jam reikia automobilio, jis galėtų jį gauti konkrečiam laikui ir konkrečiai situacijai. Automobilio vartojimas pagal poreikį yra idealus atvejis. Ypač, kai po 5-10-ties metų nuo šiandien automobiliai pasidarys savaime vairuojantys, tad jo turėjimas būtų našta. Daug patogiau, kai robotas pristato automobilį ir nuveža. Taip daug taupiau aptarnaujami žmonių poreikiai, nes laiko prasme žmogus naudojasi automobiliu tik kelis procentus savo laiko“, – įsitikinęs I. Laursas.  „Matome ne vieną pavyzdį, kuomet dalinimosi ekonomikos verslai išsivystė į sėkmingus tarptautinius projektus, todėl neabejoju, kad tai yra pasaulio ateitis, o partneriai padės dar sėkmingiau vystyti verslą“, – komentavo spalio mėnesį apie investavimą į startuolį pranešęs vienas sėkmingiausių Lietuvos krepšininkų Linas Kleiza. Platformos „Baltic Arrow“ pagrindinis tikslas, tai efektyvus vartotojų namų ūkio esamų automobilių išnaudojimas per dalinimosi ekonomikos principus, ekonomiškumas, vartojimo mažinimas, išlaidų mažinimas. Platformos pagrindinis uždavinys – automobilio naudojimas ir pasikeitimas pagal individualų poreikį. Šio projekto išskirtinumas tarp panašių „Car sharing“ paslaugų yra tas, kad kviečiama keistis automobiliais tarp draugų, pažįstamų, patikimų partnerių. Tai nėra nuomos paslauga, pažymima pranešime.