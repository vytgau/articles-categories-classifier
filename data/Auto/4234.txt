Automobilių gamintoja apkaltinta nepranešusi valdžios institucijoms apie savo dyzeliniuose varikliuose įrengtą programinę įrangą, reguliuojančią kenksmingų teršalų išmetimą. JAV aplinkos apsaugos agentūra (EPA) pranešė, kad bendrovė pažeidė įstatymą, įrengusi tokią įrangą daugiau nei 100 000 „Jeep“ visureigių ir „Dodge“ modelių ir apie ją nepranešusi. Prancūzijos tyrėjai taip pat neseniai paskelbė planuojantys ištirti šalies gamintojos „Renault“ veiksmus, kilus įtarimams dėl dyzelinių variklių išmetamų teršalų duomenų klastojimo. Anot Transporto departamento atstovo, „departamentas tikisi kiek įmanoma greičiau gauti daugiau informacijos iš EPA, kaip ir iš „Fiat Chrysler“, apie Jungtinėje Karalystėje parduotus automobilius. „Mūsų prioritetas yra apsaugoti JK vartotojus... naujausias departamento stebėsenos padalinys turi galimybių patikrinti šiuos automobilius, jei prireiktų“, – sakė jis. „Jeep Grand Cherokee“ modelis parduodamas Jungtinėje Karalystėje, bet „Dodge Ram“ – ne. Jungtinės Karalystės automobilių gamintojų ir prekiautojų draugijos (Society of Motor Manufacturers and Traders, SMMT) duomenimis, šalyje 2014-2016 metais buvo parduoti 4235 „Jeep Grand Cherokee“ modeliai. Ketvirtadienį „Fiat Chrysler Automobiles NV“ (FCA) vadovas Sergio Marchionne paneigė bet kokius neteisėtus savo įmonės veiksmus. „Nebuvo jokių ketinimų sukurti sąlygas, kurios leistų iškreipti teršalų testų rezultatus. Tai visiška nesąmonė“, – sakė jis. EPA teigimu, „Fiat Chrysler“ gali tekti sumokėti apie 44 tūkst. 500 dolerių už automobilį, bendra bauda siektų apie 4,6 mlrd. dolerių. Panašus skandalas 2015 metų spalį sudrebino Vokietijos koncerną „Volkswagen“ Jungtinėse Valstijose.