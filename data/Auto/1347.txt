Siekiant spėti tinkamai įvertinti situaciją, rekomenduojama pasirinkti tokį važiavimo greitį, kad reikėtų kuo mažiau stabdyti. Jeigu matote, kad prieš jus važiuojantis automobilis ketina sukti į kairę, geriausiai būtų sumažinti greitį ir jį tiesiog apvažiuoti, kad nereikėtų sustoti. Taip saugiau ir pagerinamas transporto srautas. Vairuotojas turi būti labai atidus, kad tikėtini kelių eismo pokyčiai nenustebintų ir nepriverstų staigiai stabdyti ar keisti važiavimo kryptį. Jeigu neišvengiamai tenka sustoti, iš anksto įspėkite apie savo ketinimus iš paskos važiuojančius vairuotojus atitinkamais šviesos signalais. „Vairavimas, pirmiausiai, yra kitų eismo dalyvių elgesio nuspėjimas ir važiavimas taip, kad kiti suprastų tave. Aklas Kelių eismo taisyklių laikymasis nebūtinai yra pats geriausias sprendimas. Pavyzdžiui, nereikėtų piktnaudžiauti pirmumo teise, juk kartais geriau duoti kelią automobiliui važiuojančiam iš šalutinio kelio vien tam, kad abu išvengtumėte nemalonumų“, – teigia „Regitros“ generalinio direktoriaus pavaduotojas Saulius Šuminas. Pradedantiesiems vairuotojams ypač svarbu suvokti, kad viešajame eisme dalyvauja ne tik automobilių vairuotojai, bet taip pat ir motociklininkai, dviratininkai bei pėstieji. Jie visi yra vienas nuo kito priklausomi bei privalo paisyti ir stebėti vienas kito elgesį. Net jeigu vienas iš eismo dalyvių pasielgė netinkamai, kiti turėtų išlikti ramūs ir tiesiog prisitaikyti prie esamos situacijos taip, kad nekiltų chaoso. Moksliniai tyrimai atskleidžia, kad apie 34 proc. eismo įvykių įvyksta dėl to, jog vairuotojai, dalyvaudami eismo sraute, dar užsiima ir kitomis pašalinėmis veiklomis. Todėl, pirmiausiai, tinkamam situacijos įvertinimui eismo sraute yra būtinas maksimalus vairuotojo dėmesingumas ir susitelkimas į eismo srautą, o tai yra nesuderinama su tokiomis pašalinėmis veiklomis kaip mobilaus telefono naudojimas ar kt. „Vertinant įvairias vairavimo situacijas labai svarbu skirti laiko pavojaus suvokimui, nes tai padeda suplanuoti savo veiksmų seką vairuojant ir išvengti susidūrimo su identifikuotu pavojumi. Taip pat būtina nepamiršti, kad kiekvienas eisme dalyvaujantis vairuotojas yra atsakingas už tai, kad jo veiksmai būtų suprantami paskui jį važiuojantiems vairuotojams“, – sako VDU Psichologijos klinikos psichologė Justina Slavinskienė. Kiekvieną antradienį „Regitros“ „Youtube“ bei „Facebook“ paskyrose pasirodo po vieną vaizdo klipą apie pageidaujamą vairuotojų elgesį prie vairo. Tai tarsi nuotolinės vairavimo pamokos ne tik pradedantiesiems, tačiau ir ilgą vairavimo patirtį turintiems vairuotojams. Tai jau trečiasis siužetas, kuris skirtas eismo situacijos įvertinimui. Jį galima rasti žemiau. 