Kaip rašoma pranešime žiniasklaidai, sportininko patarimai pravers ne tik „Moterų ralio“ dalyvėms, bet ir visoms moterims bei merginoms. „Jei jau taip nutiko, kad pavasarį pasitikote „ne formoje“ – kuo skubiau sukite į sporto klubą ir dabar pat pradėkite laikytis griežtos sveikatingumo dietos“, – ragina Ž. Savickas. Visoms moterims ir merginoms jis pataria: „Valgykite 5 kartus per dieną kas 3-4 valandas, kasdien būtinai tuo pat metu ir pasirūpinkite, kad dienos racione būtų daug daržovių, pakankamai baltymų ir gerųjų riebalų. Angliavandenius valgykite tik ryte.“ Daugiau kaip tūkstančiui moterų, kurios balandžio 22 d. susirungs dėl „Moterų ralio“ nugalėtojų vardo, teks atlikti ne vieną užduotį ir nuvažiuoti kelis šimtus kilometrų. Ir nors iki renginio liko vos kelios savaitės, Ž. Savicko teigimu, norint gerai pasiruošti raliui būtina padidinti tiek jėgą, tiek ištvermę: 3 kartus per savaitę atliekant jėgos treniruotes ir 3 kartus per savaitę atliekant pratimus ištvermei didinti. Profesionalus sportininkas primena: „Nuo pasirengimo priklausys, kaip jums seksis ralyje, juk ten jėgų gali pritrūkti ir lemiamą akimirką. Pasiruošus visada yra ramiau startuoti, mažiau ims jaudulys, jausitės labiau savimi pasitikinčios. Raliui reikia gerai nusiteikti, pasitikėti savo jėgomis, dieną prieš tai gerai pailsėkite ir būtinai gerai išsimiegokite.“  „Moterų ralis“ trunka bemaž visą dieną, vairavimą keičia papildomos aktyvios užduotys, neretai pareikalaujančios šokti iš automobilio ir skubėti jas atlikti. Kaip atlaikyti visą dieną ir neprarasti jėgų? „Mityba yra svarbi bet kokiai aktyviai veiklai. Ralio metu svarbiausiai neprarasti skysčių ir gauti pakankamai maisto medžiagų. Daug laiko valgymui nebus, todėl rekomenduoju gerti izotoninius gėrimus su mineralais, BCAA amino rūgštis, kurios padės susikaupti ir neleis pavargti bei baltyminius kokteilius. Taip sutaupysite ir laiko. Žinoma, sėdint automobilyje šiek tiek sustingsite – pasistenkite visiškai neatsipalaiduoti ir būti visada pasiruošusios aktyviai užduočiai“, – sako Ž. Savickas, linkėdamas visoms „Moterų ralio“ dalyvėms pasiekti jų užsibrėžtus tikslus ir gerai praleisti ralio dieną. Dalyvių registracija sustabdyta anksčiau nei planuota Į trečią kartą organizuojamą „Moterų ralį“ jau užsiregistravo 276 ekipažai, kuriuos sudarys 1023 moterys, tad organizatoriai buvo priversti stabdyti dalyvių registraciją anksčiau nei planavo. „Susidomėjimas raliu auga kasmet, tačiau tokio kaip šiemet nesitikėjome. Siekiant užtikrinti renginio kokybę ir dalyvių saugumą esame priversti riboti ekipažų skaičių“, – sako Neringa Simson, viena „Moterų ralio“ organizatorių. 2015-aisiais pradėtas rengti „Moterų ralis“ – vienintelis tokio tipo pramoginis-orientacinis automobilių sporto renginys Lietuvoje. Ralyje, kuriame gali dalyvauti tik moterys, dalyvės varžosi ne tik dėl nugalėtojų titulo, tarp apdovanojimų yra ir „Elegantiškiausios“, „Ryškiausios“, „Azartiškiausios“, „Geriausios nuotaikos“ komandų nominacijos. Balandžio 22 d., startavusios Vilniuje, prie prekybos ir pramogų sostinės „Akropolis“, ralio dalyvės įveiks kelių šimtų kilometrų ilgio trasą, kurioje jų lauks vidutinio greičio užduotys, slalomas, taip pat kelios dešimtys papildomų pažintinių, sportinių ir netikėtų užduočių, pvz. naujame „Olybet“ sporto bare dalyvėms teks patikrinti savo sėkmę. Vakare ralio dalyvės finišuos šalia Vilniaus Rotušės aikštės. Nugalės ekipažas surinkęs mažiausiai baudų.