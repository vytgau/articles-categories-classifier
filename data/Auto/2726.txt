Kaip rašoma pranešime žiniasklaidai, šiuos testus pasaulinio lygio pilotams surengė „Samsonas Rally Rokiškis“ organizatoriai, kuriems apie tokią galimybę užsiminė kolegos iš Latvijos. „Hyundai Motorsport“ ekipą į Lietuvą pakvietęs „Samsonas Rally Rokiškis“ organizatorius Audrius Gimžauskas atskleidė, kad sunkiausia šio darbo dalis buvo įrodyti pasaulinio lygio ekipai, kad nepasikartos trejų metų senumo įvykiai. Būtent tuomet, kai Lietuva turėjo bendrą WRC etapą su Lenkija, greičiausi planetos sportininkai keikė mūsų šalį ir organizatorius dėl tragiškų greičio ruožų. Pasak A. Gimžausko, būtent greičio ruožų paieškai ir buvo skirtas didžiausias dėmesys. „Visi prisimena tas WRC varžybas Lietuvoje. „Hyundai Motorsport“ iškart paklausė, ar mes esame tie patys, kurie tuomet organizavo etapą mūsų šalyje. Patikinome juos, kad nesame susiję su praeities įvykiais ir ėmėme aiškintis, kokius reikalavimus testams Lietuvoje kelia komanda. Mūsų paprašė mūsų pateikti kelių greičio ruožų įrašus iš automobilio. Nufilmavome ir pasiūlėme jiems keturis greičio ruožus. Jie turi savo žmones, kurie analizavo mūsų įrašus, lygino su Lenkijos keliais ir galiausiai buvo patvirtinta, kad jiems viskas tinka. Komanda pasirinko tris greičio ruožus, kuriuos naudojo dvi dienas. Taip pat buvo prašoma, kad greičio ruožas ir serviso zona būtų greta, o danga būtų panaši į Lenkijos. Taip pat turėjome reikalavimų ir dėl maitinimo. Vieni valgo makaronus, kiti kiaušinienę – turėjome visų poreikius patenkinti. Šiandien, kai esame čia ir testai vyksta, galime pasidžiaugti šiuo neeiliniu įvykiu Lietuvai. Jau šiek tiek bendravome su komanda. Jiems tiek greičio ruožo vieta, tiek organizavimas padarė įspūdį, todėl manome, kad tai yra puiki gerų santykių pradžia ir galimybė pritraukti tokią techniką į Lietuvą dažniau“, – sakė A. Gimžauskas.  Komanda testams pasirinko greičio ruožą greta Dimitriškių. Čia veiksmas vyko net dvi dienas. Bandymams į Zarasų rajoną atvyko visa mechanikų brigada bei trys „Hyundai Motorsport“ pilotai: Thierry Neuville'is, Dani Sordo ir Haydenas Paddonas. Visi jie važiavo paeiliui, o mechanikai praktiškai po kiekvieno važiavimo tikrindavo, kaip dirba automobilio mazgai, keisdavo dalis ir bandydavo kitas. „Samsonas Rally Rokiškis“ žiniasklaidos komandai pavyko pakalbinti ir vieną iš trijų komandos pilotų – H. Paddonas. Pasaulinio lygio lenktynininkas teigė esąs patenkintas bandymais Lietuvoje. Anot jo, tokie greiti ir techniški greičio ruožai yra būtent jo stiliaus, todėl Zarasuose jis jaučiasi labai gerai. Sportininkas negalėjo atsakyti, ar ateityje komanda bandymams ir vėl pasirinks Lietuvą, tačiau patikino, jog bandymai surengti puikiai, todėl „Hyundai Motorsport“ sugrįžimas į mūsų šalį yra realus.  „Gera čia būti. Lietuva netoli Lenkijos, todėl čia mes ruošiamės kitą savaitę įvyksiančiam WRC etapui Lenkijoje. Reguliuojame automobilį, pakabą. Tiesiog darome visus eilinius darbus. Lenkijos ralis yra greitas, o šitos vietos yra labai panašios į tai, ką turėsime ten. Mėgstu būtent tokius greičio ruožus. Man patinka tramplinai, ir tokie greičio ruožai, kuriais važiuoti galiu maksimaliai greitai“, – sakė H. Paddonas. Šiuos testus „Hyundai Motorsport“ komandai surengę organizatoriai su užsienio sportininkais bendradarbiauja ne pirmą kartą. Jau rugpjūčio 4-5 dienomis gausus būrys užsienio lenktynininkų pasirodys „Samsonas Rally Rokiškis“ varžybose.