Dar neprasidėjęs renginys paženklintas masiškumo rekordu – tiek ekipažų šiemet nėra dalyvavę nė viename ralyje. „DHL Rally Elektrėnai“ – ne tik Lietuvos automobilių ralio bei ralio sprinto čempionatų penktųjų etapų lenktynės, bet ir įskaitinės tarptautinio „FIA Baltic Rally Trophy“ etapo, beje, irgi penktojo, varžybos. „FIA Baltic Rally Trophy“ lenktynės – tai net keturias šalis jungianti „FIA European Rally Trophy“ atšaka, suteikianti galimybes greičiausiems Baltijos šalių ralistams varžytis su profesionalais iš visos Europos finalinio etapo metu. Pasirengimo masiškiausiam šalies raliui, jo ypatybės ir specifika bei kiti klausimai pirmadienį buvo aptarti surengtoje spaudos konferencijoje. Žiūrovų pamėgtas ralis Spaudos konferenciją pradėjęs Lietuvos automobilių sporto federacijos prezidentas Romas Austinskas pasidžiaugė, jog trečią kartą rengiamas „DHL Rally Elektrėnai“ bus ne tik masiškiausias, bet ir neabejotinai taps didžiausiu žiūrovų traukos centru, nes be pajėgių užsienio šalių sportininkų lenktynėse dalyvauja ir bene visi greičiausieji šalies ralio meistrai. „Ne paslaptis, jog daugiausia besidominčių automobilių raliu yra Vilniuje ir Kaune, – kalbėjo R. Austinskas. – Ralis vyks būtent geografiniame viduryje tarp dviejų didžiausių šalies miestų, todėl ir vilniečiams, ir kauniečiams jo greičio ruožus bus labai lengva pasiekti. Tačiau ne tik patogi lokacija ar logistika lemia renginio sėkmę. Patrauklus jo formatas vilioja žiūrovus, o jie čia nestokos nei įsimenančių vaizdų, nei specialiai jiems skirtų atrakcijų.“ Pasak LASF prezidento, dar vienas ir žiūrovus, ir pačius sportininkus viliojantis renginio bruožas – atgaivinti, daugelio su nemenka nostalgija menami greičio ruožai, sumanių renginio organizatorių kūrybiškai pritaikyti didesniems išvystomiems greičiams ir kitai šiuolaikinio ralio specifikai. Ko gero, „DHL Rally Elektrėnai“ trauką dar labiau padidins ir tas faktorius, jog tai vienos iš nedaugelio šiuo metu belikusių nemokamų lenktynių.  Spaudos konferencijoje dalyvavęs renginį remiančios UAB „DHL Lietuva“ generalinis direktorius Mindaugas Pivoriūnas pabrėžė, jog šis ralis patrauklus, gerai matomas ir įdomus ne tik automobilių sporto gerbėjų plačiajai auditorijai, todėl jo vadovaujamas kolektyvas trečius metus paeiliui padeda renginio organizatoriams, teikiantiems gerą galimybę populiarinti DHL ženklą Lietuvoje. „DHL įnašas populiarinant automobilių sportą išties ženklus, – akcentavo M. Pivoriūnas. – DHL remia „Formulę 1“ ir „Formulę E“, WTTC ir „Moto GP“ lenktynes, o „DHL Lietuva“ – automobilių ralį. Ir neatsitiktinai, nes ralis neatsiejamas nuo greičio, tikslumo ir aukščiausių rezultatų siekimo, kas yra artima ir DHL veiklai bei puoselėjamoms vertybėms.“ Pasak M. Pivoriūno, nuo pat pradžių profesionalių organizatorių profesionaliai rengiamos lenktynės, geri žiūrovų bei pačių sportininkų atsiliepimai apie renginį, žiniasklaidos dėmesys paskatino jau trejus metus produktyviai bendradarbiauti su „DHL Rally Elektrėnai“ organizatoriais. Lenktynių miestelis Elektrėnuose Organizatoriai pasistengė, kad ralio ritmu dvi dienas gyventų netgi tie, kurie negalės nuvykti į greičio ruožus ir kurių didžiuma žiūrovų patogumui bus važiuojami po du kartus. Žiūrovai kviečiami į abi renginio dienas šurmuliuosiantį lenktynių miestelį, tapsiantį tikru traukos centru. Lenktynių miestelis prie ledo arenos duris atvers jau pirmosios ralio dienos, rugsėjo 8-osios, rytą. Čia bus įrengta lenktynių dalyvių serviso zona, kur po greičio ruožų mechanikai aptarnaus sportininkų bolidus, o miestelėnų lauks ir daugybė pramogų. Pirmosios ralio dienos programa baigsis koncertu žiūrovams, kuriame dalyvaus daugelio žiūrovų pamėgta, iš įvairių televizijos projektų žinoma atlikėja iš Latvijos Tina. Šeštadienio vakare čia rengiama apdovanojimų ceremonija ir Ingridos Kazlauskaitės koncertas, o visą šventinį renginį vainikuos įspūdingi fejerverkai. Abi renginio dienas besidomintys automobilių naujovėmis turės progą iš labai arti susipažinti su ralio partnerio – „Fakto Auto“ bendrovės – automobiliais „Citroen Berlingo 4x4“, „Hyundai Tucson“, „Hyundai i20 Active“, „Nissan Juke“, „Nissan Qashqai“, „Nissan X-Trail“ ir „Nissan Navara“, kuriems ralyje teks atsakingos dalyvių ir sportininkų aptarnavimo funkcijos. Žiūrovų laukia ir ypatinga, šiemet ralio organizatorių paruošta staigmena – trumpos, tačiau labai efektingos ir greitos lenktynės mieste Elektrėnų mero Kęstučio Vaitukaičio taurei laimėti. „Galime tik pasidžiaugti, kad štai jau treji metai paeiliui greičio fiesta „DHL Rally Elektrėnai“ tampa tikra švente miesto gyventojams ir svečiams, – spaudos konferencijoje kalbėjo Elektrėnų savivaldybės mero pavaduotojas Arvydas Vyšniauskas. – Miestelėnus vilioja galimybė ne tik pabūti drauge pamiršus kasdienius rūpesčius, iš labai arti pamatyti ralio ir pramogų pasaulio žvaigždes, bet ir žavėtis jų meistriškumu – greičio trasose ar lauko estrados scenoje. Džiaugiuosi, jog renginio organizatorių suteiktą progą miestelėnai išnaudoja labai noriai.“ Pasak A. Vyšniausko, šiemet ralis neabejotinai pasižymės dar didesne trauka. Vien ko vertos lenktynės miesto gatvėmis mero taurei laimėti, kurias elektrėniškiai vertina kaip galimybę pamatyti ralį ir lenktynininkus neišeinant iš namų. Intrigą kuria lenktynės ir lenktynininkai Kokios bebūtų gražios ir viliojančios atrakcijos, tačiau didžiausia lenktynių vertė ir pagrindinis jų traukos centras – ralio kokybė, jo dalyvių meistriškumas ir nuožmi kova iki pat paskutiniojo distancijos metro. „70 ekipažų, besivaržančių skirtingose įskaitose su skirtingais automobiliais – beveik garantuoja renginio kokybę, kurios kartelė šiemet iškelta kaip niekada aukštai, – spaudos konferencijoje sakė pagrindinis renginio organizatorius Ramūnas Čapkauskas. – Jei turėsime omenyje, kad ralyje dalyvauja bemaž visi pajėgiausieji šalies ralio meistrai ir pagarbos verti jų užsienio kolegos, tai ir bus atsakymas kodėl verta arba tiesiog būtina pamatyti „DHL Rally Elektrėnai 2017.“ Ralio organizatoriai džiaugiasi, kad šiemet žiūrovus vėl džiugins pernykščiai šių lenktynių nugalėtojai Giedrius Notkus ir Dalius Strižanas („Mitsubishi Lancer Evo IX“), aršiausias jų persekiotojas latvis Janis Vorobjovas, pernai važiavęs su Andriu Malnieku, o šiemet į šturmanus pasitelkęs Ivo Pūkį („Mitsubishi Mirage Space Star“), pirmieji šio ralio laimėtojai Vaidotas ir Žygimantas Žalos („Mitsubishi Lancer Evo VIII“), ralio dar nė karto nelaimėję daugkartiniai šalies čempionai Vytautas Švedas su Žilvinu Sakalausku („Mitsubishi Lancer Evo X“), ambicingas Deividas Jocius su Donatu Zvicevičiumi („Mitsubishi Lancer Evo IX“), Benediktas Vanagas su Agne Vičkačkaite-Lauciuviene („Škoda Fabia R5“) ir kiti. „Ralio batalijoms artėjant į pabaigą aplinkybės mus verčia ne tik pasistengti ginant šio ralio laimėtojų titulą, – spaudos konferencijoje prisipažino pergalę pernai iškovojęs G. Notkus. – Šalies čempionate savo klasėje kol kas pirmaujame, o bendrojoje įskaitoje esame treti, todėl viliamės, jog finišavus „DHL Rally Elektrėnai“ lenktynėms mūsų ekipažas palypės bent laipteliu aukštyn.“ „DHL Rally Elektrėnai“ trasose debiutuos ir trys lenktynininkai iš Didžiosios Britanijos. Tai iš maratoninių lenktynių Palangoje lietuviams gerai pažįstama Hollandų šeima – tėvas ir du sūnūs, pamilę Lietuvą ir joje rengiamas ilgų nuotolių lenktynes, o dabar atrandantys ir ralį. Britai startuos įvairių modifikacijų „Ford Escort“ automobiliais, o Davidui Hollandui lietuviškose trasose geriau susigaudyti padės šiemet Monte Karlo ralyje debiutavęs Karolis Raišys. Michaeliui talkins Karolis Kairys, o Drew Hollandui naviguos Aleksandras Dainys. Iš užsienio lenktynininkų gausiausia kaimynų latvių delegacija – 6 ekipažai. Tris delegavo Didžioji Britanija, po du – Lenkija ir Rusija, vieną – Vokietija. Didžiausias rūpestis – renginio saugumas Lenktynių organizatoriai daug nuveikė stengdamiesi, jog saugiai jaustųsi tiek ralio dalyviai lenktynių trasose, tiek žiūrovai jų prieigose. „Tačiau kiek besirūpintum ralio saugumu, pareigūno ar teisėjo prie kiekvieno žiūrovo nepastatysi, – spaudos konferencijoje sakė vienas renginio organizatorių Žilvinas Juršys. – Todėl mes apeliuojame į kiekvieno sąžinę ir prašome neprarasti budrumo, anksčiau atvykti į patogiausias lenktynėms stebėti vietas, besąlygiškai paklusti tvarkdariams ar sudrausminti netinkamai besielgiantį kaimyną.“ Renginio organizatoriai kartu prašo ir palaikyti pavyzdingą viešąją tvarką, paprašyti leidimo privačios valdos šeimininkų parkuoti automobilį ar pastatyti palapinę. Ir jokiu būdu nešiukšlinti aplinkos, kad praūžus renginiui nebūtų gėdos nei organizatoriams, nei ištikimais ralio fanais save laikantiems žiūrovams.