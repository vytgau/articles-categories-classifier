Kaip skaičiuojami taškai? Pradėkime nuo taisyklių 8 skyriaus – taškų lentelė, kurios pagalba preciziškai išmatuojamas kiekvienas dalyvis ir sezono gale šampano pursluose nusprendžiama, kuris buvo greičiausias. Taškai „Time Attack“ bei „Wolf Race“ rungtyse skaičiuojami vienodai: pirmos vietos nugalėtojas gauna 10 taškų, o likę 9 lenktynininkai atitinkamai po vieną mažiau. 11 ir visi lenktynininkai už jo – simboliškai gauna po vieną tašką. „Time Attack“ disciplinoje yra STR2500, STR2500+, PRO1600, PRO2500, PRO2500+ klasės, kuriose lenktynininkai gauna taškus už iškovotas pozicijas. Į finalinius „Super Lap Street“ ir „Super Lap Pro“ važiavimus patekę lenktynininkai pelno taškus ir juos kaupia kovoje dėl bendrųjų STREET ir PRO įskaitų pozicijų. „Wolf Race“ dalyviai taip pat gauna taškus ir už išvažiavimą į trasą. Visose klasėse R1600, R2000, R3000 ir R3000+ skaičiuojamos atskiros įskaitos. Kiekviena klasė turi du važiavimus, taigi maksimalus taškų skaičius per vieną etapą siekia 20 taškų. STR2500: kas greičiausias po Justo Gudavičiaus? Neabejotinai greičiausias visą sezoną „Time Attack STR2500” klasėje buvo Justas Gudavičius. Jo automobilį galima pavadinti pašėlusios nakties tarp „Mazda Miata“ ir „Hondos“ rezultatu. Po legendinio rodsterio variklio dangčiu slepiasi „Honda K-Series“ jėgainė. Toks mišrūnas jam padėjo užsitikrinti pergalę STR2500 įskaitoje su 37 taškų kraičiu. Tačiau šis faktas nei perpus neintriguoja kaip kova tarp Vyto Bilinsko, Tomo Buškevičiaus ir Igno Domeikos. Iki paskutiniojo sezono starto jie visi turėjo po 18 taškų. V. Bilinskas su „Toyota Scion FRS“ įrodė, kad svarbiausia yra patirtis ir laimėjo paskutinįjį etapą, taip sau užsitikrindamas antrąją vietą sezono įskaitoje su 28 taškais. Jam iš paskos ant nugalėtojų pakylos buvo pakviestas Tomas Buškevičius su „Honda Civic“ ir 23 taškais. STR2500+: nusileidžiantis tik „Porsche“, bet nenugalimas „Time Attack STR2500” klasė taip pat turi savo nepajudinamą lyderį Dainių Kablį su ant standartiškumo ribos balansuojančiu „Mitsubishi EVO X“. Visą sezoną jis važiavo priekyje ir tik per Jonines Estijoje nusileido dviems estams su tuo pačiu „Porsche 991 GT3 RS”. Visgi be jokios intrigos D. Kablys susižėrė 38 taškus ir tapo nugalėtojų šioje klasėje. Tuo tarpu prieš paskutines sezono lenktynes čia dėl antrosios vietos vietos susirėmė 10, o dėl trečiosios – 12 lenktynininkų. Antrosios vietos trofėjumi džiaugiasi naujokas ir tuo pačiu žudikas kūdikio veidu Simonas Urbonas su „Subaru Impreza“ ir 23 taškais. Jam iš paskos atvažiavo Algirdas Gelžinis, o tai jam ir jo „Audi TT RS“ leido užsitikrinti trečiąją vietą šioje įskaitoje su 18 taškų. „Street“ bendra įskaita: stabilumas ir jokių siurprizų STR bendrojoje įskaitoje taškus gauna tik tie lenktynininkai, kurie dalyvauja „Super Lap“ finaliniuose važiavimuose. Rokiruotės čia labai dažnos, tačiau šiame sezone stabilumas nulėmė viską. Todėl antrąkart trofėjų ant scenos lipo atsiimti nugalėtojų trijulė iš STR2500+ klasės. „PRO1600“: per plauką nuo čempiono titulo Kišeninių raketų klasėje vyko tokios intrigos, kad jų nesutalpintum net ir XXXL dydžio kelnių kišenėse. Visą sezoną tvirtai pirmoje pozicijoje laikėsi Tauras Tunyla su mažyliu „VW Lupo“, tačiau jam ant kulnų lipo Lukas Stanevičius su legendiniu „Honda CRX“. Prieš paskutinį „Autoplius.lt Fast Lap“ etapą susidėliojo tokia taškų konfiguraciją, kad T. Tunylai nestartavus ir L. Stanevičiui užėmus pirmąją vietą, jie pasidalintų čempiono titulą. Teorija virto praktika, tačiau L. Stanevičius atvažiavo antras ir sezono nugalėtojo titulas atiteko T. Tunylai su 28 taškais, o nuo jo 2 taškais atsiliko L. Stanevičius. Trečioji vieta atiteko Tomui Jatkevičiui su vintažiniu pirmosios serijos „VW Golf“. PRO 2500: „Hondos“, pirmyn! PRO 2500 klasėje „Hondų“ dominavimas metė rimtą šešėlį BMW automobiliams. Vis dėlto antroje įskaitos vietoje buvęs Julius Skirmantas su „Honda Civic“ prieš pat paskutinį etapą nepataisomai sudaužė savo bolidą ir baigė sezoną anksčiau laiko. Jis nukrito į 4 poziciją ir savo antrąją vietą užleido Kristijonui Pelaniui su „Honda Civic“ ir 25 taškais. Nepavejamas visą sezoną buvo Edvinas Mardoas su „Honda Civic“. Turėdamas 34 taškus, jis tapo šio sezono nugalėtoju. Tuo tarpu į greičiausiųjų trejetuką įsimaišė ir vienas BMW. Židrūnas Šaučiūnas su 325 gali džiaugtis trečiąja vieta. PRO 2500+: rekordų sezonas Prieš vardinant šios klasės nugalėtojus reikia paploti atsistojus. Čia tik per pirmąsias ir šalčiausias lenktynes nebuvo pagerintas rekordas. Antrajame etape Jonas Poškus savo precizišku važiavimu pagerino Nemuno žiedo rekordą. Jį vėliau pats pagerino su savo baltąja „Mitsubishi EVO VIII“ paskutiniajame etape. Tuo tarpu antrajame etape Estijoje Dainius Matijošaitis pelnė tarptautinio garso pergalę į savo sąskaitą įsirašė Pernu žiedo rekordą. Deja po greičiausio rato užsidegė jo „Mitsubishi Xtra EVO“. Apskirtai technikos gedimai jam neleido dalyvauti „Super Lap“ važiavimuose, kur dalyviai gerokai pasipildo savo taškų kraičius. Vis dėlto turimi 20 tašku jam leido pasiekti trečiąją vietą sezone. Ne pats sėkmingiausias sezonas buvo ir panevėžiečiui Antanui Vėbrai. Jo „Mazda RX-7” patyrė susidūrimų ir gedimų, tačiau jis iškovojo antrąją vietą. Dar vienus metus iš eilės, savaime suprantama, nepralenkiamas buvo Jonas Poškus. Brangiausiam trofėjui pasiekti jis surinko 36 taškus. R1600: „Time Attack“ atspindys Azartiškųjų „Wolf Race“ lenktynių R1600 klasėje T. Tunyla nubraukė bet kokias intrigas, nes nuo antrosios vietos atsiplėšė bene dvigubai. Puikūs jo važiavimai ir nuolatinis lipimas ant kulnų R2000 klasės pilotams, leido per visą sezoną jam sukaupti 73 taškus. Už jo lygiai taip pat kaip „Time Attack“ važiavimuose rikiuojasi L. Stanevičius ir T. Jatkevičius atitinkamai surinkę 42 ir 35 taškus. R2000: aukštyn kojom tiesiogine to žodžio prasme „Hondistų“ klasėje viskas pasisuko labai netikėta linkme. Čia nepavejamas buvo E. Mardosas, tačiau jis viską apvertė aukštyn kojom. Lenktynininkas per paskutiniuosius sezono „Wolf Race“ važiavimus apsivertė ir nebegalėjo dalyvauti tolimesnėje kovoje. Padėtimi pasinaudojo Aleksandras Iljinas su „Honda Civic“ ir 60 taškų. Jis tapo sezono nugalėtoju, o E. Mardosas nuo jo atsiliko 3 taškais. Trečiąją šio sezono vietą iškovojo ką tik kojas apšilęs Kristijonas Pelanis su „Honda Civic“. R3000: BMW kovos klubas Tuo tarpu R3000 klasė yra vokiečių inžinerijos pasididžiavimas. Vienoje iš gausiausių „Wolf Race“ klasių, kurią sudaro dvidešimt dalyvių, aštuoniolika iš jų vairuoja BMW automobilius. Paskutinę akimirką čia iš kovos pasitraukė Darius Najus ir trečiąją vietą užleido klaipėdiečiui Vaidotui Mitkui su senute „kregžde“ ir 42 taškais. Kryptingai nugalėtoju šioje klasėje tapo Virginijus Gelžinis su BMW E30 ir 54 taškais. Jam iš paskos ant pakylos lipo Židrūnas Šaučiūnas su BMW 325 ir 48 taškais. R3000+: nugalėtojas su stogu Didžiausią netikėtumą šioje klasėje pateikė naujokas Mantas Jančauskas su „Volkswagen Golf“ ir Indrė Senkutė taip pat su „Volkswagen Golf“. Pirmasis triuškinamai laimėjo pirmąjį sezono etapą ir užsitikrino aukštąją poziciją, o I. Senkutė tapo pirmąją prizininke moterimi. Abu jie atitinkamai užėmė antrąją ir trečiąją vietą surinkę po 44 ir 41 tašką. Vis dėlto įspūdingiausia pergalė priklauso Tomui Sveikauskui su „Toyota Supra“. Nepaisant to, kad jis buvo įsitaisęs taškų lentelės viršuje, lenktynininkas paskutiniojo etapo metu važiavo itin azartiškai ir turėjo „stogą“. Lenktynių jis nebaigė, tačiau surinktas taškų kraitis (53) jį pavertė ne tik greičiausiu tralo vairuotoju, tačiau ir greičiausiu „Wolf Race“ lenktynininku Lietuvoje, rašoma organizatorių pranešime. 