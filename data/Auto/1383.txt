Planų nustatyti šį mokestį, kuris būtų įsigaliojęs 2018 metais, buvo atsisakyta po to, kai dešiniųjų vyriausybei ir jos centro dešiniųjų sąjungininkams pavyko pasiekti kompromisą dėl biudžeto, kuris buvo pristatytas trečiadienio vakare. „Tai laiminga diena“, – pareiškė Norvegijos elektrinių transporto priemonių asociacijos generalinė sekretorė Christina Bu. Daug naftos ir dujų išgaunanti Norvegija ėmėsi įvairių priemonių, kad paskatintų vartotojus pirkti elektromobilius. Jų pirkėjai nemoka beveik jokių mokesčių, todėl elektromobilių pardavimo kaina yra labai konkurencinga. Dėl to parduodamos teršalų visai neišmetančios transporto priemonės sudaro daugiau kaip 20 proc. visų užregistruojamų naujų automobilių, o tokia rinkos dalis yra didžiausia pasaulyje. Spalio mėnesį pristatytame biudžeto projekte vyriausybė pasiūlė panaikinti vieną iš mokesčių lengvatų, taikomų daugiau kaip dvi tonas sveriantiems elektromobiliams. Pasiūlymas buvo nedelsiant pramintas „Tesla“ mokesčiu, nes jis būtų visų pirma taikomas šios JAV gamintojos pagamintiems modeliams ir dėl jo naujojo „Tesla X“ automobilio kaina būtų padidėjusi maždaug 70 tūkst. kronų (7,5 tūkst. eurų). Tačiau liberalų partija – svarbiausia mažumos vyriausybės sąjungininkė – nepritarė tokiam mokesčiui ir aiškino, kad pagal 2015 metais pasiektą susitarimą mokesčių lengvatos turėtų būti taikomos iki 2020 metų. Norvegija yra užsibrėžusi plataus užmojo tikslą jau 2025 metų nutraukti prekybą naujais automobiliais su vidaus degimo varikliais.