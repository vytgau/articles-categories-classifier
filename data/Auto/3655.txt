Pėsčiųjų perėjose įrengtos specialios kameros, fiksuojančios pėsčiuosius. Kamerų siunčiamas signalas perduodamas į gatvėje ir pėsčiųjų perėją žyminčiuose kelio ženkluose įrengtas LED sistemas. „Prie perėjos prisiartinus žmogui, atvažiuojantis vairuotojas mato geltonai žybsinčius kelio ženklus ir kelio dangą. Toks įspėjimas – efektyvi priemonė, leisianti sumažinti nelaimių tikimybę“, – teigė Kauno mero pavaduotojas Povilas Mačiulis. Pasak Kauno savivaldybės Transporto ir eismo organizavimo skyriaus vedėjo Pauliaus Kero, tokios sistemos įdiegimas kur kas pigesnis nei šviesoforo pastatymas. Vienos tokios perėjos įrengimo kaina siekia apie 8 tūkst. eurų.  „Išmaniosios perėjos bus įrengtos visose pavojingose Kovo 11-osios gatvės perėjose. Ši gatvė buvo pasirinkta, kadangi joje yra nustatytos net 8 juodosios dėmės, kuriose per pastaruosius 4 metus žuvo 1 žmogus ir sužaloti net 39 žmonės“, – sakė P. Keras. Transporto specialistai atliks išsamią analizę, kurios metu tirs, kaip saugiai jaučiasi pėstieji ir vairuotojai, taip pat matuos automobilių greitį atkarpoje ir greičio pokytį ties perėja, kai joje yra pėsčiųjų. Ekspertai vertins, kaip greitai vairuotojai sureaguoja į pėsčiuosius ir sustoja ties perėja. Jeigu įrenginiai pasiteisins, išmaniąsias perėjas ketinama rengti ir ties žiedinėmis sankryžomis, kur pėstieji yra nesaugūs, tačiau įrengti šviesoforų nėra galimybių.