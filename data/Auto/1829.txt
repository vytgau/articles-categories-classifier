Padangos įspėjančios vairuotoją „ContiSense“ technologija yra paremta padangoje esančiais elektrai laidžiais gumos elementais, kurių dėka automobilio sistemos nuolatos gauna padangų jutiklių signalus. Guminiai jutikliai įvertina protektoriaus gylį ir temperatūrą, bei, atsiradus neatitikimui, perspėja vairuotoją. Jei padanga yra pažeidžiama, jos gumos mišinyje esanti grandinė nutrūksta, akimirksniu perspėdama vairuotoją apie pavojų – ši sistema veikia kur kas greičiau, nei dabar naudojami padangų slėgio jutikliai, perspėjantys vairuotoją tik tada, kai slėgis padangose jau būna sumažėjęs. Be to, „ContiSense“ jutiklių pagalba vairuotojas informuojamas apie esamą kelio dangą, jos temperatūrą, ant paviršiaus esantį sniegą, ledą ar kitas slidžias kelio atkarpas. Ši informacija gali būti siunčiama tiek į automobilį, tiek ir į mobiliuosius įrenginius ar kitas padangų stebėjimo sistemas. Pritaiko padangos slėgį visoms eismo sąlygoms „ContiAdapt“ sistema naudoja padangoje esančius mikrokompresorius, kurie pritaiko padangų slėgį pagal esamas eismo sąlygas. Pavyzdžiui, priklausomai nuo skirtingų eismo sąlygų, šios sistemos pagalba gali būti keičiamas padangos kontakto plotas su keliu, o tai labai svarbu didesniam saugumui ir komfortui. Taip pat padangų slėgis gali būti pakeistas, kai važiuojama lyjant, nelygiu keliu, slidžia kelio danga arba įprastomis eismo sąlygomis. Pavyzdžiui, didesnis slėgis padangoje sumažina padangos kontakto su keliu plotą, ir tai, važiuojant sausa kelio danga įprastomis sąlygomis, mažina pasipriešinimą riedėjimui, taip užtikrinant mažesnes degalų sąnaudas. Arba atvirkščiai, mažesnis slėgis ir didesnis padangos kontakto plotas padidina sukibimą ant šlapios kelio dangos. Taip pat sistema leidžia važiuoti ir su padangomis, turinčiomis itin nedidelį, mažesnį kaip vienos atmosferos slėgį, taip padedant išvažiuoti iš gilaus sniego ar smėlio. Abi technologijos įdiegtos koncepcinėje padangoje, kuri atskleidžia visus šių sistemų privalumus. Padangos konstrukcija turi tris skirtingus protektoriaus paviršius, pritaikytus važiuoti esant šlapiai, slidžiai arba sausai kelio dangai. Priklausomai nuo padangos slėgio ir ratlankio pločio, aktyvuojamos skirtingos protektoriaus zonos, taip padangos savybes pritaikant prie eismo sąlygų ar vairuotojo pasirinkimo.