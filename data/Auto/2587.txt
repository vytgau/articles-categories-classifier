Liepos 2 dieną Prancūzijos Lemano trasoje vykusiose KZ2 klasės Europos čempionato antrojo etapo lenktynėse puikiai startavo mūsų šalies sportininkas Rokas Baciuška. Galingiausios europinės klasės kartą pilotavęs sportininkas finaliniame važiavime finišavo antras. Finaliniame važiavime varžėsi 34 lenktynininkai. Lemano trasoje iš viso kovojo net 97 KZ2 klasės bolidus pilotuojantys lenktynininkai. Pasak R. Baciuškos, ir kvalifikacijos, ir lenktynių eiga nebuvo pati paprasčiausia. Siekiant rezultatų Europos čempionato etape reikėjo ir įgūdžių, ir sportinio užsispyrimo, ir sėkmės. „Kvalifikacijos metu buvo trys važiavimai. Mūsų grupė važiavo ant pusiau šlapio asfalto, o kartas buvo su lietaus padangomis. Tuo tarpu kitoms grupėms buvo sausa, tačiau po kvalifikacijos buvome 12-i. Pusfinaliuose tendencijos irgi buvo geros - pirmąjį važiavimą baigiau devintas, antrąjį - ketvirtas, trečiąjį - pirmas, ketvirtąjį - trečias“, - apie lenktynių savaitgalį pasakojo R. Baciuška. „Na o finale labai gerai pasisekė startas- „įšokau“ į ketvirtąją vietą, po kelių ratų aplenkiau vieną konkurentą ir tapau trečias. Vėliau vijausi antrą konkurentą ir jį aplenkiau, bet po mano klaidos jis susigrąžino poziciją, tačiau paskutiniame rate iš lenktynių pasitraukė lyderis, o aš jau buvau įsilėkęs, poziciją išsaugojau, tad ir finišavau antras“, - sakė R. Baciuška. Kartingo lenktynininkai iš Lietuvos - greiti ir konkurencingi sportininkai. Nors Europos ar pasaulio čempionatuose lietuvių dalyvauja nedaug, tačiau konkurentai juos puikiai žino. Įspūdingas R. Baciuškos finišas nėra atsitiktinumas. Lietuva turi galingiausios KZ2 klasės Europos čempioną Simą Juodviršį, Baltijos šalyse KZ2 klasėje kol kas nėra lygių Pauliui Paškevičiui, OK ir „OK-Junior“ klasėse Europos ir pasaulio čempionatų trasose Lietuvos vardą garsina Kasparas Vaškelis ir Justas Jonušis. Beje, Lemano trasoje tą patį savaitgalį kai R. Baciuška lipo ant podiumo, K. Vaškelis lenktyniavo CIK-FIA Europos čempionato trečiojo etapo varžybose. Pernai šis jaunasis lenktynininkas triumfavo Italijoje vykusiose „Championkart“ serijos lenktynėse „Academy“ klasės važiavime. K. Vaškelis taip pat yra dalyvavęs Las Vegase vykusiose „Supernationals XVIII“ varžybose, naujos patirties jaunasis lenktynininkas įgijo ir startuodamas pasaulio čempionate Bahreine.