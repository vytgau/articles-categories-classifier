Le Mano legenda Per savo karjerą danas yra išbandęs ir „F-1” bolidus, tačiau didžiausias pergales pasiekė garsiausiose ištvermės lenktynėse. Prieš trejetą metų T. Kristensenas pasitraukė iš profesionalaus sporto. Dabar jis tapo „Audi“ ambasadoriumi. Būtent su šia komanda T. Kristensenas iškovojo skambiausias pergales. Pirmąją pergale Le Mane danas iškovojo 1997 metais su „Porsche“. Tuomet sekė 6 iš eilės pergalės 2005 metais. Dar dvi pergales T. Kristensenas pridėjo 2008 ir 2013 metais. Be to, du kartus danas su komanda liko antras, o trečias finišavo tris kartus. Išlikti ramiam Viešėdamas Kaune T. Kristensenas mielai atsakinėjo į klausimus apie Le Maną ir autosportą, tačiau kiek suklūsta išgirdęs klausimą apie vairavimą gatvėse. „Koks yra geras vairuotojas? Oi, tai labai sunkus klausimas. Kai pamatau, kaip žmogus važiuoja, galiu pasakyti, geras jis vairuotojas ar ne. Žinoma, kas yra geras vairuotojas gatvėje ir kas yra geras vairuotojas trasoje – yra du visiškai skirtingi dalykai. Svarbiausia gatvėje visais atvejais išlikti ramiam, vairuoti pastoviu ritmu, sklandžiai. Žmonės mato greitai, ant savo galimybių ribos lekiančius bolidus Le Mane, „Formulėje-1” ar ralyje. Tačiau pilotai dirba ramiai ir sklandžiai, pagal ritmą“, - DELFI teigia T. Kristensenas. Patyręs pilotas pataria vengti staigių judesių. „Mano patarimas būtų – stebėkite aplinką. Nereikia staigiai spausti akseleratoriaus ar staigiai stabdyti. Leiskite automobiliui riedėti. Juk kam lėkti, jei matote, kad prieš jus dega raudona šviesa? Nespauskite akseleratoriaus, tai ne tik padės važiuoti ramiu ir sklandžiu ritmu, bet ir padės taupyti degalus. Nereikia automobilio gatvėse draskyti“, - sako T. Kristensenas. Patyręs specialistas nevynioja žodžių į vatą. Jis teigia, jog keliuose pavojų kelia ne tik jauni ir nepatyrę, bet garbaus amžiaus vairuotojai. „Visuomet pažvelgus į statistiką, dėmesys nukreipiamas į infrastruktūrą, į automobilių parką, kokios mašinos yra keliuose. Tačiau reikia žiūrėti į žmones. Sutikite, kad jauni ir garbaus amžiaus vairuotojai keliuose kelia didesnę grėsmę. Aš dirbu FIA ir mes sprendžiame, ką galime padaryti. Modernios mašinos apginkluotos naujausia saugumo įranga, naujausiosmis technologijomis, kurios padeda vairuoti ir išvengti nelaimių. Aš manau, jog būtų puiku, jei po dienos darbų vairuotojai rastų galimybę tobulinti savo įgūdžius saugioje aplinkoje su patyrusiais specialistais. Taip galima išbandyti automobilio galimybes. Daugelis gamintojų rengia įvairius kursus vairuotojams. Tik taip žmogus gali sužinoti, kaip reaguoti ir ko tikėtis ekstremaliomis sąlygomis“, - sako T. Kristensenas. Be to, buvęs lenktynininkas sutinka, kad Lietuvoje vairuoti kur kas sunkiau, nei pietų regionuose. „Tose šalyse, kur daug lietaus, daug sniego, visuomet bus daugiau avarijų nei ten, kur oro sąlygos dažniausiai būna idealios vairuoti“, - DELFI teigė T. Kristensenas.