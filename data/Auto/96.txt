„Per žiemą buvo atlikta nemažai trasos atnaujinimo darbų, kurie padidino jos saugumo lygį. Pakeisti atitvarai, maksimaliai pagal galimybes išplėstos saugumo zonos, potencialaus slydimo zonos užbertos skalda, įrengta apie 400 metrų padangų sienelių. Motociklininkams tai ypač aktualu, nes jie, priešingai nei automobilių ekipažai, nėra saugomi saugos lankų ir kritimų pasekmės jiems gali būti kur kas rimtesnės“, –sako „Coffee Racers“ prezidentas Adomas Dautartas. Kaip ir anksčiau, A. Dautartas prie besitreniruojančių žiede aktyviai ragina prisijungti pradedančiuosius motociklininkus. „Vos tik atšilo orai, iškart išgirdome apie skaudžius motociklininkų incidentus keliuose. Ne keliuose reikia mėgautis greičiu, o tam skirtose trasose. O jei mokysitės techniško vairavimo, incidentų tikimybę smarkiai sumažinsite“, – primena „Coffee Racers“ prezidentas. Renginio metu dalyviai pagal pajėgumą bus skirstomi į keturias grupes, kad visi važiuotų patogiai. „A“ grupėje bus greičiausieji, tarp kurių bus galima išvysti ir profesionalių sportininkų, „D“ grupėje – pradedantieji arba tie, kurie nesiveržia greitai lėkti. Dalyvauti kviečiami visi motociklininkai, nepriklausomai nuo vairuojamo motociklo tipo. Vienu metu trasa galės važiuoti ne daugiau kaip 20 motociklų, pirmus ratus bus galima įveikti paskui sporto klubo instruktorius. Taip pat viso renginio metu dėl vairavimo galima pasitarti su „Coffee Racers“ atstovais. Kaip visuomet, šalia trasos budės greitosios pagalbos automobilis, veiksmą trasoje iš bokštelių stebės profesionalūs klubo „Startas“ teisėjai. Į trasą bus leidžiami tik techniškai tvarkingi motociklai, o vairuotojai turės vilkėti odinę arba tekstilinę motociklininko aprangą, šalmą, batus ir pirštines. Kol kas sekmadieniui oras žadamas be lietaus, bet jei prognozės pasikeistų, sporto klubas šiam renginiui suteikia gero oro garantiją. „Jei likus dviem dienoms iki renginio bus prognozuojamas lietus, renginį atšauksime ir dalyviams grąžinsime startinius mokesčius arba jie šiuos galės perkelti kitiems renginiams“, – sako A. Dautartas.