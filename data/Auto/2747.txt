E. Gutaravičius įsitikinęs, kad liepos 19-22 d. Palangoje vyksiančiose lenktynėse pavyks atsigriebti už kai kurias praėjusių metų nesėkmes. Pernai dar kvalifikacinėse lenktynėse sugedo komandos automobilio kompresorius. Kadangi atsarginio nebuvo, likusias lenktynes teko įveikti be jo. Automobilio greitį tai sumažino dvigubai: iš kiek daugiau nei 400 arklio galių teliko 200. Dėl to komanda net nepabaigė lenktynių. „Per šiuos metus automobilyje padarėme kelis svarbius patobulinimus: pakeitėme tuos mazgus, kurie pernai neatlaikė, o vietoje kompresoriaus nusprendėme šiemet naudoti turbiną. Aišku, visas automobilio galimybes atskleis lenktynės, tačiau siurprizų nebeturėtų būti“, – įsitikinęs E. Gutaravičius. Antrą kartą šių lenktynių trasoje važiuosiantis komandos automobilis „Lotus Exige“ yra aprūpintas „Honda“ varikliu su turbina, specialiai pagal variklį parinkta sekvencine pavarų dėže ir „AP Racing“ stabdžiais. Šis automobilis yra vienintelis Lietuvoje. Jo vertė siekia apie 100 tūkst. eurų. Didelės įtakos rezultatams, anot E. Gutaravičiaus, be abejonės, turi ir komanda, vairuojanti automobilį. „Visi komandos lenktynininkai yra patyrę vaikinai, ilgai lenktyniavę su kartais, o dabar sėdantys ir už kėbulinio automobilio vairo. Be to, šiemet komandą papildė ir naujas kolega Martynas Griška, kuris ją neabejotinai sustiprins“, – sakė jis. Pasitikėjimo komandos jėgomis nestinga ir kitam komandos lenktynininkui, daugkartiniam Lietuvos kartingo čempionui S. Juodviršiui. Anot jo, šiemet komanda itin vieninga ir stipri. „Nuo praėjusių metų lenktynių labai patobulėjome. Per žiemą ne mažai kartu treniravomės. Džiugu, kad visi gerai sutariame ir mokomės iš vieni kitų klaidų. Visi vairuotojai gali pasigirti didele patirtimi. Visi suprantame, kada reikia važiuoti greitai, o kada pasaugoti automobilį“, – sako lenktynininkas. Pasak „Gera dovana–Cargowin.eu“ narių, kaip ir bet kuriose lenktynėse, taip ir šiose svarbiausia susikaupimas ir koncentracija, kurią būtina išlaikyti visų varžybų metu. „Ne kartą teko įsitikinti, kad tikėjimas savo jėgomis yra labai svarbus faktorius. Tiek prie starto linijos, tiek treniruočių metu. Todėl geram lenktynininkui jau nuo pirmų dienų svarbu išsiugdyti pasitikėjimą savimi, kovingumą ir sveikos rizikos jausmą“, – teigia prestižinės KZ2 klasės Europos kartingo čempionas S. Juodviršis. „Gera dovana–Cargowin.eu“ komandą šiemet sudarys keturi patyrę vairuotojai: E. Gutaravičius, S. Juodviršis, Martynas Čiuželis ir šiemet prie jos prisijungęs 2013 m. Lietuvos kartingo čempionas Martynas Griška.