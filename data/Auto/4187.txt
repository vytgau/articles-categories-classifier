Kačerginės „Nemuno žiedo“ lenktynių trasoje laukiami visi automobilių sporto mėgėjai bei vairavimo ekstremaliomis sąlygomis entuziastai. Specialiai jų šėlionėms čia jau trečius metus vyksta renginys, pakrikštytas „Winter beaterių“ dienomis. Pirmąją snieguotą dieną sausio 4-osios vakarą čia pažymėjo apie pusšimtis susirinkusių entuziastų. „Tai unikali proga saugiai ir legaliai išbandyti savo vairavimo įgūdžius bei techniką uždaroje trasoje. Nereikia būti lenktynininku, kad galėtum su savo automobiliu išmėginti, ką reiškia važiavimas tikroje lenktynių trasoje. Žiemą šie pojūčiai dar įspūdingesni“, – teigia VšĮ „Nacionalinis žiedas“ vadovas Arūnas Samochinas. Norintieji pasimėgauti žiemiško vairavimo malonumais, perprasti jo ypatumus bei įgyti praktinių įgūdžių, „Nemuno žiede“ laukiami vakarais, nuo 18 val. Už 10 eurų mokestį dalyviai gali naudotis trasos paslaugomis ištisas tris valandas. „Procedūra labai paprasta – vairuotojai atvyksta pas mus, pasirašo sutartį ir lekia į specialiai paruoštą saugią trasą. Svarbu, kad automobilis būtų techniškai tvarkingas, aprūpintas žieminėmis padangomis. Aikštelėje bus taikomas „gyvos eilės“ principas, todėl gali tekti ir palūkuriuoti“, – pasakojo A. Samochinas. „Winter Beater“ dienų organizatoriai primena, kad ekstremalus bei pavojingas vairavimas bendrojo naudojimo keliuose, prekybos centrų aikštelėse ar bet kuriose kitose nuošalesnėse vietose yra draudžiamas. Už tai gresia administracinės baudos. Tuo tarpu lenktynių trasoje tai yra leistina ir nelaikoma Kelių eismo taisyklių pažeidimu. Tokie renginiai Kačerginės „Nemuno žiedo“ trasoje planuojami kiekvieną savaitę, kol tik leis oro sąlygos. Prieš atvykstant patariama susisiekti su organizatoriais, mat gausios dalyvių gretos gana greitai išvažinėja kelią padengusį sniegą. Tuomet teks palaukti kitos dienos su krituliais.