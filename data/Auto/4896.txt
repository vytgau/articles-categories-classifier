Praktiškas universalas, 160 AG galios variklis su turbina, komfortiškai įrengtas salonas – paprastai šie požymiai išduoda tipišką Vokietijos gamintojų taikymą į automobilių šeimoms segmentą. Automobilių, taip pat pritaikytų ilgesnėms kelionėms. Nors dabar daugiausiai tokios auditorijos simpatijų susižeria mažieji ir vidutiniai visureigiai, tačiau savo pyrago riekės vis dar nepaleidžia ir vienatūriai bei automobiliai universaliu kėbulu. Tad surinkome penkių žmonių kompaniją, susikrovėme visą jų savaitgalio mantą ir pabandėme „Opel Astra Sports Tourer“ ilgesnėje kelionėje, siekdami rasti atsakymą į klausimą: ar gali šis modelis pagrįstai būti vadinamas kelioniniu šeimos automobiliu? Ekonomiškas greitis Tad pradėkime gilintis į svarbiausius šiam klausimui parametrus: galia, ekonomiškumas, komfortas, praktiškumas. Naujasis 1.6 litro darbinio tūrio dyzelinis variklis išvysto 160 AG galią (pasiekiama prie 4000 tūkst. apsukų per minutę) bei maksimalų 350 Nm sukimo momentą (1500-2250 aps./min.). Du turbokompresoriai neblogai subalansuoja trauką – netgi pilnas automobilis ir startuoja ganėtinai dinamiškai, ir nepristinga „kvapo“ lenkiant greitkelyje, o 2000-3000 aps./min. intervale vairuotojui suteikia visas galimybes nesunkiai priimti teisingą sprendimą bet kokioje situacijoje. Apie 1,4 tonos sveriantis universalas nuo 0 iki 100 km/val. gali įsibėgėti per 8,9 sek. bei išvysto maksimalų 220 km/val. greitį. Tad dinaminiai parametrai kelionėms tikrai tinkami. Tačiau dar svarbiau, kad greta dinamiškumo „Astra Sports Tourer“ visiškai pateisino ekonomiškumo lūkesčius. Per bandymo metu nuvažiuotus 878 kilometrus (beveik 700 autostrada ir greitkeliu, likę – miestuose) universalas vidutiniškai degino 5,1 litro dyzelino šimtui kilometrų. Tiesa, gamintojo deklaracijoje mišriam režimui įrašytas apskritai fantastiškas skaičius 4,2 litro. Vis dėlto turėkime omeny, kad testo metu didžioji dalis buvo važiuota didesniu nei 100 km/val. greičiu, o automobilis buvo toli gražu ne tuščias. Tik gaila, kad ši „Astra“ versija mūsų šalyje bus siūloma vien su 6 laipsnių mechanine pavarų dėže. Jai jokių priekaištų nėra, tačiau galimybė rinktis automatą dyzelinio keliavimo simpatikų ratą tikrai praplėstų. Užliūliuojantis komfortas Universalo pakaba sureguliuota komfortiškumo link – gal net kiek perlenkta lazda, mat nelygiame kelyje norėtųsi mažesnio pakrauto automobilio siūbavimo. Antra vertus, nedideles duobeles „Astra Sports Tourer“ įveikia nepastebimai, o vairuotojo stuburas papildomai neapkraunamas. Be to, jį tausoja labai patogios, aštuoniomis kryptimis mechaniškai reguliuojamos ergonomiškos sėdynės, tampančios jau vos ne skiriamuoju „Opel“ ženklu (šiame modelyje, priklausomai nuo įrangos lygio, už jas teks papildomai susimokėti 529 arba 605 eurus). Nepaisant pakabos minkštumo, valdymo savybės nukenčia menkai – automobilis pakankamai stabilus posūkiuose, o vairo stiprintuvo sistema informatyvi ir adekvati situacijai. Geras apžvalgumas ir pakankamas manevringumas leidžia patogai jaustis 4,7 metro ilgio automobilyje ir raižant senamiesčio gatves. 540 litrų bagažinę su elektriniu dangčiu galima tiek atidaryti, tiek uždaryti po galiniu buferiu mostelėjus koja, ir tai buvo pirmasis mano sutiktas automobilis, kuriame šis mechanizmas veikia efektyviai, o ne iš antrojo ar trečiojo karto. Sulanksčius galines sėdynes telpančio bagažo apimtys išauga iki 1630 litrų. Ant galinių sėdynių įsitaisę keleiviai nesiskundė vietos kojoms ar galvoms stoka, tačiau ties pečiais stebuklų tikėtis vis dėlto nevertėtų – nepamirškime, kad tai yra kompaktiškas universalas. Bandytas modelis su aukštesnio lygio „Innovation“ įranga galėjo pasigirti gera salono apdaila: dominavo minkštos, lietumui malonios medžiagos, viskas surinkta, atrodo, kokybiškai. Antrosios kartos multimedijos sistema „Intellilink“ su 7 colių skersmens centriniu ekranu turi patogų ir intuityvų meniu bei tikslią navigacijos sistemą. Tik audio sistemos garsas nepalieka geresnio įspūdžio, nors ir suteikia daug reguliavimo galimybių.  Vairuotojui į pagalbą skuba elektroninė stabilumo programa, priekinio susidūrimo įspėjimo, išvažiavimo iš eismo juostos pagalbinė, avarijos prevencijos bei kelio ženklų atpažinimo sistemos. Prie elektroninių pagalbininkų taip pat priskaičiuokime adaptyvius automatinius priekinius LED žibintus ir mūsuose dar mažai žinomą, tačiau jau aktyvią „Onstar“ komunikacijos sistemą. Naudojantis ja galima susisiekti su visą parą budinčiais operatoriais, kurie padės spręsti iškilusias technines problemas ar tiesiog pagelbės surasti artimiausią degalinę, vaistinę arba viešbutį. Tačiau svarbiausia jos funkcija – automatinis susisiekimas su operatoriais iššovus nors vienai automobilio saugos oro pagalvei. Vairuotojui neatsiliepus, GPS pozicionavimu pasinaudoję operatoriai automatiškai kviečia spec. tarnybas į automobilio buvimo vietą. Tiesa, Lietuvoje nuo rugsėjo veikianti paslauga kol kas siūloma tik anglų kalba. Norint ja naudotis taip pat prireiks nuolatinės SIM kortelės. Atsakymas į iškeltą klausimą Taigi, ši „Astra“ versija mūsų bandymo metu įrodė, kad visiškai atitinka nedidelės šeimos kelionėms tinkamo automobilio koncepciją: galingas ir taupus variklis, gera salono erdvė, pakankamai talpi bagažinė, gera ergonomika, daug vairuotojo pagalbininkų ir komfortiškas važiavimas. Įspūdžiai panašūs, kaip ir išbandžius hečbeką: akivaizdu, kodėl naujos kartos „Astra“ šiemet tapo geriausiu visos Europos metų automobiliu bei triumfavo daugybėje pavienių šalių konkursų (tarp jų – ir Lietuvoje). Šiame modelyje tiesiog išties yra labai mažai dalykų, prie kurių galėtumei prikibti. Tiesa, tai atsispindi ir kainoje – „Opel Astra“ tikrai nėra pigiausias savo klasėje. Mūsų bandyto modelio „Opel Astra Sports Tourer Innovation 1.6 DTR Bi-turbo“ su „Start/Stop“ sistema kaina prasideda nuo 22 tūkst. 340 eurų. Pigiausia „Astra“ universaliu kėbulu su 1.4 litro 100 AG benzininiu varikliu ir mechanine 5 laipsnių pavarų dėže kainuoja nuo 15 tūkst. 332 eurų, o dyzelinių versijų kainos startuoja nuo 17 tūkst. 752 eurų už modelį su 1.6 litro 95 AG motoru ir 6 laipsnių „mechanika“. Papildomos pastabos: 1. „Astra“ universalo ilgis – 4702 mm, plotis – 1809 mm, aukštis – 1510 mm, o atstumas tarp ašių – 2662 mm. 2. „Astra Sports Tourer“ versiją galima rinktis su benzininiais 1.0 (105 AG), 1.4 (100, 125 arba 150 AG) bei 1.6 (200 AG) litro varikliais arba dyzeliniais 1.6 litro (95, 110, 136 arba 160 AG) motorais. Jie siūlomi su 5 arba 6 laipsnių mechaninėmis pavarų dėžėmis arba šešių laipsnių „automatu“, tačiau šis poruojamas tik su 1.4 turbobenzinine 150 AG arba 1.6 turbodyzeline 136 AG jėgainėmis. Su 1 litro trijų cilindrų turbobenzininiu varikliu galima pasirinkti ir 5 laipsnių pusiau automatinę dėžę.