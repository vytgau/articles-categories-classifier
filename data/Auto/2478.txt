Pirmauja ralio vunderkindu vadinamas suomis Kalle Rovanpera, garsiojo WRC lenktynininko Harri Rovanpera sūnus. Jis, kaip ir B. Vanagas, važiuoja R5 klasėje. B. Vanagas Rygos apylinkėse šeštadienį vykusius greičio ruožus įveikė karščiuodamas jau trečią dieną. Pirmąjį etapą finišavęs antras, „General Finacing team Pitlane“ ekipažas apie 30 sekundžių prarado antrajame. Šiame greičio ruože ant Bikerniekų žiedo asfalto pirmuose posūkiuose po starto sprogo automobilio padanga. Trečiajame greičio ruože jau ant žvyro dangos padarius klaidą ekipažas nukrito į aštuntąją absoliučios įskaitos vietą. Tačiau likusiuose greičio ruožuose „General Financing team Pitlane“ duetas spurtavo ir susigrąžino ketvirtąją poziciją. Iki trečiosios vietos, kurioje yra latviai J. Berkis ir E. Čeporjus su „Ford Fiesta R5“, Lietuvos ekipažą skiria 23 sekundės. Pasak B. Vanago, ekipažas planuoja atakuoti bei kovoti dėl trečiosios vietos absoliučioje Latvijos ralio ir Tarptautinės automobilių sporto federacijos FIA „Baltic Rally Trophy“ įskaitoje. B. Vanagas ir A. Vičkačkaitė-Lauciuvienė startavo 4-uoju numeriu. Be jų Lietuvai Latvijos ralyje atstovauja dar trys ekipažai: Linas Vaškys su Laurynu Paškevičiumi, Jonas Pipiras su Aisvydu Paliukėnu ir Vitalijus bei Vytenis Plastininai. Lenktynininkų sekmadienį laukia dar penki greičio ruožai. Pirmajame BRT etape Suomijoje B. Vanagas nedalyvavo. Rygoje ir jos apylinkėse, prie Jūrmalos lenktynininkams reikia įveikti 12 greičio ruožų asfaltu ir žvyru. Greičio ruožai driekiasi 107 kilometrus. Iš viso ralio dalyviams reikės įveikti 450 kilometrų Latvijos keliais.