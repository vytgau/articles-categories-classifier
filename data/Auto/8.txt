„Automobiliai iš JAV į Lietuvą gabenami dažniausiai todėl, kad ten kainuoja mažiau. Labai retais atvejais amerikiečiai jį perka dėl išskirtinumo: yra modelių, kurie Europoje neparduodami, o už Atlanto jų – daugybė. Bet dažniausia priežastis – ekonominė“, – teigia skelbimų portalo autogidas.lt vadovas Nerijus Paketūras. Automobiliai nėra kitokie Vienas dažniausiai pasitaikančių mitų apie amerikietiškus automobilius, neva jie yra kitokie nei europietiški, juos remontuoti brangu, o detales gauti – sudėtinga. „Daugelis automobilių, pavyzdžiui, „Volkswagen Passat“, išskyrus kelis išorinius skirtumus, techniškai yra panašūs tiek Europoje, tiek JAV. Juose kartais skiriasi varikliai, komplektacijos, tam tikros komforto ypatybės, tačiau iš principo jie yra vienodi. Gamintojams per didelė prabanga būtų kurti du visiškai kitokius modelius skirtingoms rinkoms“, – aiškina N. Paketūras. Daug automobilių techniškai yra vienodi ar labai artimi, tačiau vadinami skirtingai: „Lexus GX“ atitikmuo Europoje – „Toyota Land Cruiser“, „Acura TSX“ – „Honda Accord“, „Buick Regal“ – „Opel Insignia“, „Buick Encore“ – „Opel Mokka“, „Ford Fusion“ – „Ford Mondeo“ ir t. t. Automobilių, kurie nauji neparduodami Lietuvoje, remontas jau gali kelti rūpesčių, pavyzdžiui, „Dodge Challenger“ ar „Ford F150“ europinių atitikmenų neturi, tad tiek kėbulo, tiek kitos detalės šioms susidėvėjus gali būti brangios. Tikslas – prabanga Ne paslaptis, kad JAV – didelių automobilių tėvynė. Šeštąjį dešimtmetį Europa džiaugėsi po karo atsigaunančia ekonomika, išgyveno kūdikių bumą ir vis daugiau žmonių galėjo įpirkti „Citroen 2CV“, „Volkswagen Kafer“ bei panašius modelius, kurių vienintelis tikslas – būti iš taško A į B vežančiomis transporto priemonėmis. O tuo metu JAV džiaugėsi šešių metrų ilgio kadilakais su V8 varikliais. Net ir atėjus naftos krizei bei rinką vienam po kito užkariavus importuotiems automobiliams, Amerika liko šešių metrų ilgio katerių su ratais sostine. Dabar nei Europa, nei Amerika jau negali skųstis prabangių automobilių trūkumu. Nors požiūris į prabangą tarp žemynų yra radikaliai skirtingas, europiečiai dažnai ieško automobilių iš JAV dėl vieno elemento – važiavimo komforto. Dažnai jis pabrėžiamas kalbant apie didžiausius automobilius – visureigius. „Kiekvienas žmogus, ieškodamas visureigio, turėtų atsakyti sau, kokiam tikslui jį naudos. Amerikietiški visureigiai „Cadillac Escalade“, „Chevrolet Tahoe“ bei „Suburban“, GMC bei kiti neskirti vežioti bulvėms ar kažkam panašaus. Jie visi yra dideli ir alsuoja prabanga, bet tikrai ne bekelės visureigiai. Kas nori pajusti amerikietišką dvasią, komfortą ar tiesiog išsiskirti iš minios, tai – puikus pasirinkimas, – sako Aurimas Jurčius, Motorinių transporto priemonių iš JAV importuotojų ir pardavėjų asociacijos prezidentas. Ir priduria: – Tačiau naujausi modeliai nėra pigūs“. Darbui amerikiečiai naudoja pikapus – „Ford F150“ daugelį metų JAV yra perkamiausias automobilis. Tarp populiariausių patenka ir „Chevrolet Silverado“, „Dodge Ram“, „GMC Sierra“, „Toyota Tacoma“ bei kiti. Tai – „darbiniai arkliai“, kurie truputį patobulinti gali būti naudojami ir bekelėje. JAV taip pat vangiai parduodami automobiliai su dyzeliniais varikliais, o V8 benzininiai motorai ir degalų sąnaudos lietuvį gali nustebinti neigiama prasme. „Mūsų tautiečiai be vargo į juos montuoja taip pamėgtas dujas“, – teigia A. Jurčius. Ir tuomet kelionė su 300 AG ir daugiau pasiekiančiu benzininiu ir dujiniu visureigiu tampa ne ką brangesnė nei su 200 AG dyzeliniu. Daužti beveik visi Ne specialistui automobilį iš populiariausių JAV aukcionų įsigyti sudėtinga ne tik dėl apmokėjimo, gabenimo ir kitų niuansų. Dauguma copart.com ir panašiuose aukcionuose parduodamų automobilių – daužti. Tik patyrę mechanikai gali, remdamiesi vien nuotraukomis, įvertinti automobilio būklę, kiek apytiksliai kainuos remontas bei ar bus saugu juo važinėti. „95 procentai iš Amerikos įvežtų automobilių yra nukentėję avarijose. Norint neapsigauti, patarčiau naudotis vežėjų iš JAV paslaugomis – įmonės, turinčios ne vienerių metų patirtį, gali patarti, kurį automobilį įsigyti verta, o kurį geriau praleisti. Žinoma, kartu tarpininkauti pargabenant automobilį į Lietuvą bei jį remontuojant. Mano žiniomis, vidutiniai tarpininkų komisiniai yra apie 200 eurų“, – pasakoja A. Jurčius. Dažnai pasitaiko ir jau suremontuotų, pagražintų automobilių, kuriuos specialistai vadina lėlėmis. Tai – tuose pačiuose aukcionuose nupirkti daužti, sutvarkyti ir vėl parduodami modeliai. Dažniausiai jie tvarkomi tik dėl patrauklios išvaizdos, o važinėjant problemų gali atsirasti gana greitai. N. Paketūras priduria, kad norint įsigyti patikimą amerikietišką automobilį, galima dairytis ir į Lietuvoje jau esančius suremontuotų transporto priemonių skelbimus. Automobilių iš JAV pardavimu užsiimančios įmonės juos aukcionuose nuperka, pargabena, suremontuoja ir pirkėjui gali parodyti visą istoriją – avarijoje nukentėjusias vietas, pakeistas dalis, senas nuotraukas ir kitą aktualią informaciją. Registruoti – sunkiau nei europietišką JAV nupirktas, į Lietuvą atplukdytas automobilis turi būti ne tik suremontuotas, bet ir įregistruotas. Ši procedūra – kiek sudėtingesnė nei iš Europos importuotam modeliui, nes Amerikoje transporto priemonėms galioja kiti reikalavimai. Prieš registravimą reikia pateikti ratų geometrijos pažymą – įrodymą, kad po avarijos ji atstatyta tinkamai. Turi būti tinkamai paruošti žibintai: priekyje atsirasti papildomi gabaritiniai žibintai, ant priekinių sparnų arba veidrodėlių – papildomi posūkių indikatoriai, o galiniai posūkių žibintai – oranžinės spalvos. Taip pat gale turi būti įrengiamas rūko žibintas. Kaip teigia A. Jurčius, standartinis automobilio iš JAV „sueuropinimas“, neskaičiuojant remonto dėl avarijos, Lietuvoje kainuoja apie 200–300 Eur. Bendra automobilio iš JAV kaina, įskaičiuojant gabenimą, papildomus mokesčius (PVM bei muitą), remonto ir perdarymo procedūras, gali būti apie 10–20 proc. mažesnė nei analogiško modelio Lietuvoje. Tačiau naudą pajusti galima tik perkant naujesnius, brangesnius automobilius – jeigu jūsų pirkinio biudžetas nesiekia bent 10 tūkstančių eur, finansinė nauda bus minimali arba jos nebus išvis. Vien aukciono mokestis, automobilio gabenimas iki kelto bei jo plukdymas gali atsieiti apie 2–3 tūkst. JAV dolerių. O kur dar Lietuvoje laukiantis muitas, PVM, remontas, registracijos ir kiti mokesčiai?