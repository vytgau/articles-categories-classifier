Negana to, besiaiškinant keistos situacijos priežastis paaiškėjo dar keistesnių aplinkybių. „Visa istorija baigėsi tuo, kad paskambinau į policiją, o pareigūnas pats pasiūlė rašyti pareiškimą, nes ir jam šitas nesusipratimas primena kažkokią keistą aferą“, – DELFI teigė Egidijus. Kam mokėti už parkingą Šiauliuose? Nesusipratimas prasidėjo, kai vieną darbo dieną Egidijus važiavo pro Šiaulius ir miesto centre nusprendė sustoti papietauti. „Mačiau, kad parkuoju mokamoje zonoje, tad įsijungiau „mParking“ mobiliąją programėlę ir mėginau aktyvuoti automobilio statymą. Tik vėliau atkreipiau dėmesį, kad programėlė iškart nesuveikė, bet gavau SMS žinutę su prašymu nurodyti, kur statau automobilį, ir tuo pat metu pradėjo eiti laikas programėlėje. Žodžiu, atrodė, kad viskas veikia ir nuėjau pietauti“, – pasakojo Egidijus. Tačiau papietavus vyriškio laukė nemaloni staigmena. „Maždaug po pusantros valandos grįžau prie automobilio ir pamačiau baudos kvitą. Baudos dydis – 6 eurai. Sakyčiau, smulkmena, tačiau aš juk sumokėjau už parkavimą? Paskambinau ant kvito nurodytu telefono numeriu ir sužinojau, kad Šiauliuose programėlė „mParking“ veikia labai keistai“, – teigė Egidijus. Programėlė neveikia Egidijus pripažino, kad ant parkomato buvo parašyta, jog reikia mokėti ne per programėlę „mParking“, o per „UniParking“. Kita vertus, kodėl programėlėje „mParking“ leidžiama mokėti už parkavimą Šiauliuose, jei mokėjimo sistema neveikia? Dar vienas klausimas, kur nukeliauja pinigai už parkavimą, jei jis nepasiekia parkavimo operatorių? Klausimų kol kas daugiau, nei atsakymų. Paaiškėjo, kad su tokia problema susidūrė anaiptol ne vienintelis Egidijus. Programėlės administratoriams nepavyko rasti sutarimo su parkavimo miestuose administratoriais, todėl sistema ėmė strigti. „mParking“ valdo bendrovė „Itero IT“. DELFI susisiekė su nurodytu projekto „mParking“ vadovu Mantu Žvironu. Šis teigė, kad direktoriumi jau nebedirba, projektas restruktūrizuojamas, tačiau apie projektą kamuojančias problemas buvęs vadovas puikiai žino. M. Žvironas pripažino, kad programėlė „mParking“ be priekaištų veikia Vilniuje, nusiskundimų negauta ir dėl Klaipėdos. Tačiau sulaukiama daug skundų dėl veikimo Kaune, Šiauliuose, Trakuose. Reikia pripažinti, kad programėlė veikia gana įdomiu principu, o žmogus gali labai lengvai susipainioti. „Visuose miestuose, išskyrus Vilnių, programėle siunčia SMS. Viskas veikia SMS principu. Žmogus iš operatorių gauna patvirtinimą, kad parkavimas įvyko, pinigai nuskaičiuoti, o pačio parkavimo įmonės duomenų iš operatorių nepasiima ar negauna. Būna visokių situacijų, tai priklauso nuo miesto, tačiau žmogus lieka suklaidintas. Dar problema tame, kad miestai tų sistemų neprižiūri, neatnaujina, su operatoriais nesuderina, viskas palikta likimo valiai. Todėl tokios problemos“,– neslepia M. Žvironas. Buvusio direktoriaus teigimu, „mParking“ programėlės parsisiųsti jau nebegalima – ji pašalinta tiek iš „Google Play“, tiek iš „AppStore“. Dar viena itin svarbi, tačiau sunkiai pastebima smulkmena – veikia dar viena programėlė „m.Parking“ (su tašku po m). Šią atsiskaitymų sistemą prižiūri ir koordinuoja Vilniaus savivaldybės įmonė „Susisiekimo paslaugos“. „Su anksčiau minėtu projektu „mParking“ mes neturime nieko bendro“, – teigia SĮ „Susisiekimo paslaugos“ atstovas Tomas Šiuškus.