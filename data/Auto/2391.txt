Pastarosios apims išties platų spektrą – nuo istorinių „Volga“ ir „Volga 406“, „VAZ“ (1600 ir 1300), ir „Moskvich“ automobilių, iki Legendų ir egzotiškųjų „Formula Mondial“ ir „Formula Easter“ bei gausiomis lietuvių sportininkų pajėgomis užpildytuose BaTCC ir BEC 4 H čempionatuose. BEC 4H čempionate – nauji lyderiai Būtent BEC 4H („Baltic Endurance 4 hours Championship“ – 4 valandų Baltijos ištvermės lenktynių čempionato) įskaitoje taškus dalyviai rinkosi ir Palangoje liepos pabaigoje vykusių lenktynių metu. Po keturių valandų važiavimo, BEC 4H čempionate lyderio poziciją užsitikrino „Skuba Dream“ komanda ir jų „Porsche 911 GT3 997“: jie jau buvo įveikę 167 lenktynių ratus. Antroje vietoje liko „Nero-GSR Racing Team“, ne vieną dalyvių komandą nustebinusi ne tik savo „VW Golf GTI TCR“, bet ir puikiu komandos susidirbimu bei pasirodymu: po keturių lenktynių valandų jie buvo įveikę 161 lenktynių ratą. Trečiąją vietą absoliučioje įskaitoje užsitikrino „Rotoma Racing“ komanda ir jų „BMW M3“: šią komandą nuo antrosios vietos skyrė vos kelios šimtosios sekundės dalys. GT klasėje už „Skuba Dream“ ir „Rotoma Racing“ komandų liko „Lexus Team LT“: pastarajai lenktynių metu koją kišo techniniai nesklandumai. Po trijų įvykusių etapų, BEC 4H čempionate tiek A3000+ klasėje, tiek absoliučioje įskaitoje lyderio poziciją užima ne kas kitas, o „VW Golf GTI TCR“ ir „Nero-GSR Racing Team“, už jų – tas pats puikų rezultatą Palangoje pademonstravęs „Porsche 911 GT3 997“, atstovaujantis „Skuba Dream“ komandai, o tretieji absoliučioje čempionato suvestinėje – „Rotoma Racing“ komanda. Šioje čempionato įskaitoje dalyvaujančioms komandoms ginklų sudėti dar neverta: be „ENEOS Riga Summer Race“ jų laukia dar vienas etapas Estijoje.  „ENEOS Riga Summer Race 2017“ žiūrovams – rekordo siekimas Be ilgo čempionatų sąrašo ir dalyvių iš Baltijos šalių, Skandinavijos, Rusijos bei centrinės Europos, organizatoriai žiūrovams ruošia dar vieną staigmeną: renginio metu bus siekiama šonaslydžio greičio rekordo. Tokia misija bus patikėta sportininkui iš Latvijos Kristapui Bliušui ir jo 1000 arklio galių turinčiam automobiliui. Jų tendemas rekordo sieks važiuojant legendiniu Bikerniekų trasos „Ąžuolo“ posūkiu. Būtent čia užfiksuojamu greičio rekordu norima pradėti „Drift King of Speed“ („Šonaslydžio greičio karaliaus“) taurės kelionę. K. Bliušas žiūrovus džiugins tiek šeštadienį, tiek sekmadienį, pietų pertraukos metu. O dalyvių jau penktadienį Rygos Bikerniekų trasoje laukia treniruotės bei registracija. Šeštadienį vyks treniruotės bei kvalifikaciniai važiavimai ir BEC 4 valandų lenktynės, na, o sekmadienį laukia Baltijos šalių čempionato dalyvių (BTC), „Formula“, „Legendų“, „Volgų“ bei „VAZ“ automobilių važiavimai. Detalesnę informaciją apie renginį, dalyvius ir pilną tvarkaraštį galima rasti čempionatų organizatorių oficialiame internetiniame puslapyje http://batcc.eu/2017/07/11/eneos-riga-summer-race/.