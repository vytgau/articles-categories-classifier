Motociklų sporto klubas „Coffee Racers“ šį sezoną pradės netipiškai – žiedo motociklininkus kviesdamas susirinkti už 1200 km pietvakarių kryptimi esančioje „Slovakia Ring“ trasoje. Iš viso šį sezoną lietuvių motociklų sporto klubas motociklininkams rengia 30 dienų treniruočių aštuoniose skirtingose lenktynių trasose šešiose Europos šalyse, aštuonių etapų didžiausią Baltijos šalyse čempionatą „Baltic Rookie Cup powered by Liqui Moly“ bei didžiulius renginius motociklų mėgėjams „Nemuno žiede“ Kačerginėje. Trys Baltijos šalys Šiemet žiedo motociklininkai galės treniruotis ir varžytis trijose Baltijos šalių trasose – „Nemuno žiede“, „Bikernieki“ Latvijoje ir „auto24ring” Estijoje, dviejose Lenkijos – „Tor Pozan“ ir šios šalies pietuose esančioje „Silesia Ring“ trasoje, tolėliau esančiose Slovakijos „Slovakia Ring“ ir dviejose Vengrijos – lietuvių jau išbandytoje „Pannonia Ring“ trasoje ir šiemet mūsų motociklininkams pirmą kartą atsiversiančioje legendinėje „Formulės-1” trasoje „Hungaro Ring“. Sezono startas Slovakijoje truks dvi dienas – balandžio 7 ir 8-tą. Pasak organizatorių, šio renginio dalyviams pasiseks čia apsilankyti savaitgalį, kadangi „Slovakia Ring“ trasoje treniruotės savaitgaliais vyksta gana retai. „Be to, šiam renginiui suteikiame „gero oro“ garantiją. Paprastai tokiu metu Slovakijoje jau maloniai šiltas pavasaris, tačiau jei oras iškrėstų išdaigų, motociklininkai atgaus startinius mokesčius arba juos galės perkelti kitiems artimiausiems renginiams“, – sako „Coffee Racers“ prezidentas Adomas Dautartas. A. Dautartas pažymi, kad tokia intensyvi dviejų dienų treniruotė aukšto lygio, plačioje ir įdomioje trasoje bus labai gera galimybė atgaivinti važiavimo įgūdžius, tačiau pataria neskubėti bandyti savo galimybių ribų. „Svarbiausi patarimai motociklininkams, besiruošiantiems sezonui, yra ruoštis fiziškai, t.y. sportuoti, nes tikrai ne visi palaiko gerą sportinę formą ir tai netrukus pajunta trasoje, antra, išvažiavus į lenktynių žiedą skubėti lėtai – neprisivirkite košės, neskubėkite mušti rekordų. Trečia, verta nusistatyti sezono tikslus, pavyzdžiui, ar norite tik pasimėgauti greičiu, ar norite dalyvauti varžybose ir siekti aukštų rezultatų“, – pataria motociklininkas, kuris taip pat primena, kad verta kuo anksčiau pradėti planuotis biudžetą – startiniai mokesčiai mažiausi dar prieš sezoną – ir išvykas, kurias galima suderinti su atostogomis. Nuo Lenkijos iki Budapešto Motociklininkams apšilus Slovakijoje, toliau „Coffee Racers“ juos kiekvieną trečiadienį treniruotis kvies „Nemuno žiede“ – tokios treniruotės bus siūlomos visą sezoną. Po mėnesio nuo sezono starto – gegužės 5-6 d. – vyks treniruotės ir pirmasis „Baltic Rookie Cup powered by Liqui Moly“ čempionato etapas Lenkijos „Silesia Ring“. Gegužės 24 d. motociklininkams atsivers minėta „Formulės-1” trasa „Hungaro Ring“ Budapešte, Vengrijoje. Birželis žiedo motociklininkams bus bene intensyviausias – mėnesio pradžioje jie galės treniruotis „Silesia Ring“, birželio 11 – „Slovakia Ring“, birželio 16 – „Bikernieki“ žiede Rygoje, kitądien – Estijos „auto24ring“. Liepos 2 dieną motociklininkai rinksis Lenkijos „Tor Poznan“ žiede, o liepos 21-ąją – „Silesia Ring“. Rugpjūčio 6-tą lauks kita, lietuviams jau pažįstama Vengrijos trasa „Pannonia Ring“, o rugpjūčio 11-12 dienomis bus šturmuojama Lenkijos „Silesia Ring“ bei „Bikernieki“ trasa Latvijoje. Rugpjūčio pabaigoje ir rugsėjo pradžioje motociklininkai treniruosis ir lenktyniaus „Tor Poznan“, Estijos „auto24ring”, „Nemuno žiede“ ir „Slovakia Ring“, o sezonas pasibaigs „Silesia Ring“.