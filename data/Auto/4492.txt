„Ward's Auto“ ekspertų teigimu, tokie rezultatai atspindi automobilių pramonės siekį mažinti variklių darbo tūrį ir plačiau naudoti turbinines bei hibridines technologijas. Ir tikrai: geriausių 2017-ųjų sąraše – septyni turbininiai varikliai ir 3 hibridinės jėgainės. Ir nė vieno atmosferinio motoro (pavienio, be hibridinės sistemos). Oficiali nugalėtojų apdovanojimo ceremonija vyks sausio 11-ąją vienoje didžiausių pasaulio automobilių parodų – tarptautiniame Šiaurės Amerikos autosalone Detroite. Geriausius variklius žurnalo redaktoriai iš 40 pretendentų išrinko sausį ir lapkritį surengtų bandymų metu. Buvo vertinama motorų galia, sukimo momento charakteristikos, taršos ir triukšmo lygiai, kuro sąnaudos bei pritaikytos šiuolaikinės technologijos. Beje, buvo bandomi tik tie nauji automobiliai, kurių bazinės versijos kaina JAV rinkoje neviršija 62 tūkst. dolerių. Labiausiai „jaudinančiu“ motoru „Ward's Auto“ pripažino 2,3 l darbo tūrio 4 cilindrų agregatą, montuojamą „Ford Focus RS“ modelyje. Geriausias galios ir kuro taupumo balansas pastebėtas 2 l keturių cilindrų 212 AG „Honda Accord Hybrid“ jėgainėje. Didžiausia galia, tenkančia vienam litrui darbo tūrio, gali pasigirti po „Volvo V60 Polestar“ kapotu esantis 2 l 362 AG „ketvirtukas“ – 184 AG litrui. Geriausi 2017 metų varikliai ir modeliai, kuriuose jie montuojami (pagal „Ward's Auto“ versiją, abėcėlės tvarka): – 3.0 turbininis I6 („BMW M240i“) – 1.5 i4 ir elektros variklis („Chevrolet Volt“) – 3.6 V6 ir elektros variklis („Chrysler Pacifica Hybrid“) – 2.3 turbininis I4 („Ford Focus RS“) – 2.0 i4 ir elektros variklis („Honda Accord Hybrid“) – 1.4 turbininis I4 („Hyundai Elantra Eco“) – 3.0 turbininis V6 („Infiniti Q50“) – 2.5 turbininis I4 („Mazda CX-9“) – 2.0 turbininis I4 („Mercedes-Benz C300“) – 2.0 turbininis I4 („Volvo V60 Polestar“)