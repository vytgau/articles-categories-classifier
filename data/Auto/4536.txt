Ekipa, kuriai vadovaus daugkartinis WRC čempionas Tommi Makinenas, nesitiki, kad pirmieji metai po ilgos pertraukos čempionate bus lengvi. Tiesa, komandos nariai išlieka optimistiškai nusiteikę. „Naujasis „Yaris WRC“ – tai gerai sukurtas automobilis, turintis daug potencialo. Kalbant apie jo tobulinimą, naujosios taisyklės mums suteikia gana daug laisvės“, – kalbėjo komandos vadovas T. Makinenas. „Nors mūsų laukia daug naujų iššūkių, galime teigti, kad automobilis yra greitas ir patikimas. Nekantriai laukiu pirmųjų rezultatų.“  Antradienį Helsinkyje vykusio automobilio pristatymo metu „Toyota“ paskelbė galutinę šių metų ekipos pilotų sudėtį, kurią sudarys trys suomiai: Juho Hanninenas, šiemet WRC2 klasėje triumfavęs Esapekka Lappi ir buvęs VW komandos lenktynininkas Jari-Matti Latvala. „Savo ralio lenktynininko karjerą pradėjau 2001 metais, vairuodamas „Toyota Corolla GT“ automobilį. O 2003 metais Estijoje vykusiame ralyje pirmą kartą sėdau už WRC automobilio vairo – „Toyota Corolla WRC“, – pristatymo metu pasakojo J.-M. Latvala. „Tad dabar jausmas toks, lyg būčiau grįžęs namo. Esu patenkintas tuo, jog tapau „Toyota Gazoo WRC“ komandos nariu. Tikiuosi, kad mums kartu pavyks iškovoti ne vieną pergalę.“