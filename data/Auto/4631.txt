Nors saugos diržai autobusuose įrengti, savanoriškai, be įspėjimo juos užsisegė tik maždaug kas trečias keleivis. Kaip rašoma pranešime žiniasklaidai, patikrinimus inicijavo tarptautinių autobusų maršrutų kompanija „Lux Express“. „Saugos diržų nesegėjimo problema ne tik tarp autobusų keleivių, bet ir tarp automobilių vairuotojų bei keleivių vis dar išlieka aktuali – kasmet nustatome apie 20 tūkst. pažeidėjų. Ne visi automobilių keleiviai dar suvokia, kad ir jie privalo segėti saugos diržą, ką jau kalbėti apie autobusų keleivius. Matyt, autobusų keleiviai būtinybę užsisegti saugos diržą vertina kaip nelabai malonią pareigą. Anot policininkų, dalis diržus užsisegusių keleivių prisipažino, kad apie šią pareigą sužinojo iš autobuso vairuotojo. Kiti, neprisisegę diržo, aiškino, kad apie tokį reikalavimą nežinojo. Gaila, tačiau retas autobuso keleivis saugos diržą vertina kaip saugumo priemonę, galinčią išsaugoti sveikatą ir gyvybę“, – sako Lietuvos kelių policijos tarnybos viršininkas Vytautas Grašys. Pareigūnai lapkričio 18, 22 ir 24 dienomis patikrino 6 tarptautinių maršrutų autobusus, iš Vilniaus važiuojančius Rygos, Talino, Varšuvos, Prahos kryptimis. Patikrinimo rezultatai patvirtino anksčiau šį rudenį kompanijos „Lux Express“ atliktą keleivių tyrimą – tuomet daugiau kaip trečdalis keleivių (37 proc.) pripažino autobuse saugos diržo nesegintys. Lietuvos kelių policijos tarnybos duomenimis, per šių metų lapkričio mėn. policija šalies keliuose nustatė 228 atvejus, kuomet transporto priemonių keleiviai važiavo neužsisegę saugos diržų. Pareigūnai stebisi, kad tarp šių keleivių buvo ir 11 tokių, kurie jau anksčiau buvo nubausti už šį pažeidimą, tačiau nepasimokė ir taisyklių reikalavimus pažeidė pakartotinai. Pirminiais policijos duomenimis, šių metų lapkritį šalies keliuose įvyko 5 eismo įvykiai, kuriuose penkių žmonių sunkius sužalojimus galimai lėmė tai, kad transporto priemonių keleiviai nebuvo užsisegę saugos diržų. Taip pat policija gavo 23 pranešimus apie autobusuose nukritusius ir susižalojusius keleivius. Autobusų keleivių saugos diržų segėjimo patikrinimas buvo prevencinis, pareigūnai keleivius įspėjo kelionę tęsti užsisegus saugos diržą. Saugos diržo nesegintiems vairuotojams ir keleiviams gresia administracinė atsakomybė nuo 28 iki 57 Eur. O jeigu pažeidimas padaromas pakartotinai – nuo 57 iki 86 Eur.