Nors daugelis automobilių gamintojų išmaniuosius telefonus stengiasi kuo labiau integruoti į gaminamuose automobiliuose diegiamas įvairialypės terpės sistemas, „Nissan“ siūlo visiškai priešingą sprendimą –apskritai atsisakyti mobiliojo telefono, įdedant jį į specialią dėžę, kurioje blokuojamas ryšis, todėl vairuotojui nekyla pagunda kartkartėmis tikrinti gaunamas žinutes ir socialiniuose tinkluose skelbiamas naujienas ar atsiliepti į skambučius. „Nissan“ sukurtas atidaromas ranktūris „Signal Shield“ yra pritaikytas subkompaktinio krosoverio modeliui „Juke“. Jis blokuoja visus iš išorės gaunamus signalus, įskaitant ir „Bluetooth“ bei „Wi-Fi“, vadinasi, yra veiksmingesnis už skrydžio režimą, kurį nustačius nutraukiamas tik tinklo ryšys. Išimtį sudaro muzikinės programos, bet jomis galima naudotis tik prijungus telefoną laidu. Gali būti, kad ateityje dėtuvė „Nissan Signal Shield“, kaip priedas, bus siūloma visuose japoniškos markės automobiliuose. Atidaromo ranktūrio kūrėjai tikina, kad gaminys labai patogus. Žinoma, kaskart sėdant prie vairo mobilųjį telefoną galima tiesiog išjungti. Tačiau tokia procedūra šiek tiek užtrunka, be to, išjungiant ir įjungiant kai kuriuos telefonus atšaukiama daugelis pasirinktų nuostatų. O štai įdėjus į ryšį blokuojančią dėtuvę, telefono veikimas nepakinta, be to, prireikus, pavyzdžiui, įvykus avarijai, telefonu galima iš karto pasinaudoti – nereikia gaišti laiko jį įjungiant.