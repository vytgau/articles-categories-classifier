Stabili ekonomika ir mažiau aplinką teršiančių dyzelinių automobilių pardavimą skatinančios iniciatyvos lėmė teigiamus pokyčius automobilių registracijos suvestinėse, rašoma svetainėje europe.autonews.com. Pasak VDA analitikų, šiais metais prognozuojamas ne mažiau kaip 3 proc. kilimas, kitaip sakant, bus užregistruota 3,4–3,5 mln. naujų transporto priemonių. Galutiniai rodikliai žada būti labai artimi lig šiol rekordiniais laikomiems 3,8 mln. Būtent tiek automobilių buvo užregistruota 2009 metais, kai vyriausybė ėmėsi utilizavimo programos kaip paskatos tuo metu keblioje situacijoje atsidūrusiai automobilių pramonei. Nuolatinis ekonomikos augimas, aukštas užimtumo lygis, solidūs atlyginimai ir žemos palūkanų normos padėjo Vokietijos automobilių rinkai ketvirtą kartą iš eilės užfiksuoti apie ženklų proveržį bylojančius rezultatus, sakė VDA vadovas Matthiasas Wissmannas trečiadienį (gruodžio 6 d.) vykusioje spaudos konferencijoje. „Nuo 3,4 iki 3,5 mln. svyruojantis skaičius vertinamas kaip aukštas rezultatas, – sakė VDA vadovas. – Neatsimenu, kad kada nors anksčiau, išskyrus tuos metus, kai buvo vykdomos utilizavimo iniciatyvos, būtų tekę kalbėti apie tokią didelę paklausą.“ Vis dėlto kitais metais automobilių pardavimas gali 2 proc. sumažėti ir siekti kiek mažiau nei 3,4 mln. Tokios prognozės grindžiamos dyzelinių automobilių Vokietijos registruose sumažėjimu, kurį veikiausiai skatina viešos diskusijos apie galimus draudimus, įvedamus siekiant kuo labiau sumažinti taršą. „Diskusijos apie draudimus vairuoti konkrečius automobilius yra vienintelis klientų aktyvumą slopinantis veiksnys“, – sakė M. Wissmannas. Specialistas prognozuoja, kad dyzeliniams modeliams tenkanti rinkos dalis 2017 metais Vokietijoje nusmuks iki mažiau nei 40 proc. Galima tik priminti, kad pernai ji sudarė 45–46 proc. Vokietija patiria vis didesnį spaudimą įteisinti švarų orą užtikrinančius apribojimus, kadangi daugelyje miestų, įskaitant Miuncheną ir Štutgartą, kuriuose veikia BMW ir „Daimler“ gamyklos, gali būti pradėtos taikyti nuobaudos dėl 2010 metais Europos Sąjungoje įvestus apribojimus viršijančio azoto dioksido (NO2) lygio. Pasak M. Wissmanno, stabilus dyzelinių modelių pardavimo kritimas galėtų būti sustabdytas tik tuo atveju, jei vasario mėnesį Aukščiausiajame Vokietijos administraciniame teisme Leipcige būtų priimtas šiuo požiūriu palankus sprendimas. 2018 m. vasario 2 d. Federaliniame administraciniame teisme planuojama svarstyti žemesnės jurisdikcijos paskelbtą nutarimą, kuriame kalbama apie būtinybę uždrausti eksploatuoti dyzelines transporto priemones, nes kitaip bus pažeidžiamos Europos Sąjungoje įvestos švaraus oro taisyklės. Remiantis valstybinės institucijos „Kraftfahrt-Bundesamt“ (KBA) skelbiamais duomenimis, per pirmuosius 11 mėnesių Vokietijoje buvo užregistruota 3 proc. daugiau, t. y. 3,2 mln., automobilių. 34 proc. rinkos sudarančių dyzelinių transporto priemonių pardavimas lapkritį nukrito net 17 proc.