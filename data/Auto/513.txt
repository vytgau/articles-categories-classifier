Pranešime teigiama, kad „Volkswagen“ pajamos 2017 m. paaugo 6,2 proc., iki 230,7 mlrd. eurų, o viso koncerno pardavimai siekė 10,74 mln. automobilių. Veiklos pelnas išaugo 94,5 proc., iki 13,8 mlrd., net po to, kai „Volkswagen“ patyrė 3,2 mlrd. eurų vienkartinį nuostolį, susijusį su emisijų skandalu. Tuo tarpu 2018-aisiais kompanija tikisi, kad pajamos, palyginti su praėjusiais metais, išaugs apie 5 proc. Nepaisant puikių rezultatų pernai, „Volkswagen“ generalinis direktorius Matthiasas Muelleris pabrėžia, kad tiek jo kompanija, tiek visa automobilių pramonė susiduria su „rimtais iššūkiais ir esminiais pokyčiais“. Kaip ir kiti vokiečių automobilių gamintojai, „Volkswagen“ per artimiausius keletą metų žada didinti elektromobilių ir hibridinių automobilių gamybos apimtis.