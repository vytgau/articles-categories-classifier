„Esame vieni pirmųjų tarp automobilių dalijimosi paslaugas teikiančių bendrovių pasaulyje, vykdančių aktyvią plėtrą į miegamuosius miestų rajonus. Įprastai automobilių dalijimosi paslaugas teikiančios įmonės savo veiklą koncentruoja didmiesčių centruose, tuo tarpu Lietuvoje neapsiribojame stotelėmis už centro ribų ir žengiame naują žingsnį suteikdami galimybę patogiai keliauti „nuo durų iki durų“. – teigia Aurimas Drūtys, „CityBee“ direktorius. Jei iki šiol „CityBee“ automobilį mikrorajonuose reikėdavo pastatyti tam skirtoje stotelėje tai dabar, nurodytose zonose, jį bus galima palikti beveik prie pat savo namų, jei tik yra viešai prieinama, ir neužrakinama stovėjimo vieta, rašoma įmonės pranešime žiniasklaidai. Vilniuje atskiromis zonomis tampa Pašilaičiai, Justiniškės, Fabijoniškės, Santariškės, Baltupiai, Antakalnis, Lazdynai, Pilaitė, Žvėrynas. Kaune jomis tampa Šilainiai, Eiguliai, Kalniečiai, Dainava, Gričiupiai. Šiuose mikrorajonuose „CityBee“ automobilį bus galima pasiimti ir palikti beveik bet kurioje leistinoje stovėjimo vietoje. Nors nuo kovo 1 d. parkavimo zonose stovėjimo kainos kyla, paslaugos vartotojams, kaip ir iki šiol, mokestis taikomas nebus. Pasak A. Drūčio, ilgalaikis bendrovės plėtros planas – paversti Vilnių ir Kauną atskiromis zonomis, kuriose palikti automobilį leistinose vietose bus galima beveik bet kur. „Nuosavas automobilis iki 80 proc. laiko stovi nenaudojamas, tuo tarpu naujausiais duomenimis, vienas dalijimosi paslaugos automobilis gali atstoti iki 8 nuosavų. Mūsų tikslas prisidėti prie jų skaičiaus kiemuose mažinimo užtikrinant patogius alternatyvaus keliavimo būdus ir mobilumą mieste“, – sako A. Drūtys. Anot A. Drūčio, plėtra miegamuosiuose Vilniaus rajonuose suteiks galimybę patogiau naudotis paslauga daugiau gyventojų. Pavyzdžiui, šeimoms su mažais vaikais kelionės „CityBee“ automobiliu taps patrauklesnės: jiems nebereikės su pirkiniais ar daiktais eiti ilgus atstumus nuo aikštelės iki savo namų. Šiuo metu Vilniuje ir Kaune galima naudotis 500 „CityBee“ automobilių. Abiejuose miestuose bendrovė sėkmingai įsitvirtinusi kaip viešojo transporto dalis.