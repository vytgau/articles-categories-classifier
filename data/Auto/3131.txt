Gali būti, kad dienos, kai vairuotojams tenka įveikti milžiniškas duobes, eina į pabaigą. Ir už tai reikės dėkoti naujai medžiagai, kuri sugeba pati užsitaisyti. Ir tai dar ne viskas. Revoliucinė technologija, kuri kaip tik šiuo metu išbandoma Nyderlanduose, ateityje taip pat dar ir galėtų pakrauti ir elektra varomus automobilius. Nyderlanduose esančio Delfto universiteto mokslininkas Erikas Schlangenas atskleidė, kad planuojama atlikti bandymus. Ši naujoji technologija leistų pakrauti elektromobilius jiems sustojus prie šviesoforo. Futuristiniame kelio paviršiuje esančios plieno gijos ir bakterijos gali ne tik užtaisyti atsiradusias duobes, bet ir siųsti elektros energiją belaidžiu indukcijos būdu. Savaime susitaisanti technologija reikalauja šilumos, kurią generuoja indukcinė mašina. Aplinkui kelio dangos įtrūkimą esantis asfaltas pradeda tirpti ir savaime užsitaiso dar prieš atsiveriant didesnei, automobilius gadinančiai duobei. Automobiliuose taip pat turėtų būti įdiegtos belaidžio įkrovimo sistemos, tačiau tokių pavyzdžių toli ieškoti nereikia – keliuose privačiuose Jungtinės Karalystės automobilių parkuose ji jau išbandoma vietoj į sieną montuojamų lizdų. Aišku, ši papildoma technologija reiškia, kad tokie keliai nebus pigūs. E. Schlangenas apskaičiavo, kad savaime pasitaisančių kelių tiesimas kainuotų apie 25 procentais daugiau, tačiau ekonominė jų nauda būtų didžiulė. Nebereiktų uždaryti ilgų kelio ruožų remonto darbams, o tai leistų išvengti dėl to kylančių brangiai atsieinančių eismo spūsčių. Be to, tai apsaugotų savivaldybes nuo milijoninių išlaidų, kurios kasmet skiriamos automobilininkų ieškiniams dėl duobių kompensuoti.