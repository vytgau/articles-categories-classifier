Lenktynininkas Antanas Juknevičius dalijasi patarimais, kaip tinkamai prižiūrėti automobilį žiemą ir ko šiukštu nedaryti, norint, kad jis tarnautų ilgai. Padangos Pašnekovas visų pirma pabrėžia žieminių padangų svarbą. A. Juknevičiaus teigimu, dėl netinkamų padangų įvykęs eismo įvykis gali ne tik lemti negrįžtamą automobilio sumaitojimą, bet ir kelia pavojų aplinkiniams. „Aš tikrai nesuprasčiau žmogaus, kuris žiemą neužsideda tam laikui skirtų padangų. Tiesą sakant, nelabai suprantu ir universalių padangų. Aišku, kartais žiemos būna ir šiltesnės, tada žmonės sako, kad žieminėms padangoms išmetė pinigus. Bet į saugumą investuoti pinigai nėra išmesti, vairuotojas gali nesuprasti, kiek kartų žieminės padangos išgelbėjo gyvybę“, – sako A. Juknevičius. Variklio šildymas Nors anksčiau dažnas žiemą prieš kelionę leisdavo automobilio varikliui sušilti, šiandien šią praktiką taiko vis mažiau žmonių. Tačiau A. Juknevičius sako, kad būtina leisti sušilti ir naujiems automobiliams. Laisva pavara automobilį prieš važiuojant reikėtų palaikyti bent 5 minutes, sako A. Juknevičius. To nepadarius, anot jo, tepalai nebus pasiekę darbinės temperatūros, todėl neatliks savo pagrindinės – tepimo – funkcijos. „Tepalams yra nustatyta darbinė temperatūra. Jie turi įšilti, kad pradėtų saugoti sieneles, žiedus nuo dilimo. Jeigu nėra pasiekta temperatūra, nėra lubrikacinės savybės. Kas tada vyksta? Dyla variklis. Faktas, kad variklis tarnaus žymiai trumpiau. Po to žmonės nesupranta, kodėl sugedo tas variklis. Galbūt jis sugedo dėl to, kad žiemą netaupėte“, – sako A. Juknevičius. Pašnekovo manymu, reikia šildyti ir senus, ir naujus automobilius. „Visi tepalai turi pasiekti darbinę temperatūrą. Manau, kad šis dalykas nesikeis niekada. Žinoma, nešnekant apie elektrinius variklius – juose nėra vidaus degimo“, – sako A. Juknevičius. Kuro kiekis bake Lenktynininkas įspėja, kad artėjant nakčiai nevalia automobilio bake esant šalčiams palikti mažo kiekio degalų. „Naktį susidaro temperatūrų skirtumas bako išorėje ir viduje. Jeigu nėra daug kuro, tada bako sienelės viduje pasidengia kondensatu – susidaro vandens lašai. Galų gale jie atsiduria bake esančiuose degaluose. Šiais laikais dyzeliniai automobiliai yra labai lepūs, kure negali būti vandens. Jeigu jo yra – gali sugesti purkštukai, kurių remontas yra brangus“, – sako A. Juknevičius. Pašnekovas pataria, kad kuro bake nuolat turėtų būti trys ketvirčiai. Į benzino kolonėlę reikėtų užsukti tada, kai kuro kiekis bake nukrenta iki pusės, sako A. Juknevičius. Automobilio plovimas A. Juknevičius sako, kad pirmoji priežastis, kodėl automobilį reikia plauti ir žiemą, yra geresnis jo matomumas. „Mėlynus, žalius, kitų ryškių spalvų automobilius lengviau pamatyti iš tolo. Jeigu automobilis yra purvinas – jis bus papilkėjęs, todėl jį bus sunkiau pamatyti. Yra statistika: kuo ryškesnis automobilis, tuo rečiau jis patenka į eismo įvykius“, – kalba A. Juknevičius. Tačiau tinkamai neplaunamas automobilio kėbulas yra ir ne toks ilgaamžis – keliuose barstomos druskos ilgainiui padeda atsirasti rūdims. Stovėjimo stabdis Dažnas mitas, sklandantis tarp vairuotojų, – žiemą geriau nenaudoti stovėjimo (populiariai vadinamo rankiniu) stabdžio, nes jis gali užšalti. Tačiau lenktynininkas tikina, kad tokie atvejai itin reti ir būtina daryti priešingai – stovėjimo stabdį naudoti dar dažniau nei vasarą. „Jį reikia nuolat mankštinti, kad trosai „neužrūgtų“. Jeigu jis mankštinamas nepakankamai, galimas daiktas, kad rankinis stabdis pradės nebeveikti“, – aiškina A. Juknevičius. Akumuliatorius Taip pat pašnekovas pataria prieš šaltąjį sezoną parsinešti automobilio akumuliatorių į šiltą aplinką ir jį pilnai įkrauti. Dar geriau, anot lenktynininko, yra nunešti jį profesionalams, kurie paruoštų jį žiemai. „Kai būna minusinė temperatūra, o akumuliatorius nepilnai įkrautas – labai trumpėja jo gyvenimo laikas. Galbūt juo naudositės ne trejus ar penkerius metus, o daug trumpiau“, – sako A. Juknevičius.