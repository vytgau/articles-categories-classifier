„Šiemet mūsų rengiamos tolimų nuotolių lenktynės Palangoje bus jau aštuonioliktosios jų istorijoje, tačiau neprisimenu atvejo, kad iki starto likus net penkiems mėnesiams sportininkai būtų tokie aktyvūs,“ – sako pagrindinis šių varžybų organizatorius, „Promo Events“ direktorius Darius Jonušis. Jo nuomone, kuo anksčiau varžybų rengėjai žinos tikslų dalyvių skaičių, tuo geriau pasiruoš ne tik priimti visus lenktynininkus, bet ir sudaryti jų lūkesčius atitinkančias sąlygas ne tik pasirengti batalijoms, bet ir turiningai praleisti laisvalaikį. Organizatorius džiugina komandų sąrašuose esantys ne tik gerai pažįstami, žiūrovams jau žinomi vardai ir ekipų pavadinimai, be kurių neįsivaizduojamos šios lenktynės, bet ir būrys naujokų, kuriems šiemet teks garbė pirmą kartą sukti ratus 2682 metrų ilgio Palangos trasoje. „Galingas.lt“ – taip pasivadinusi komanda debiutantė laukia pirmojo kovinio krikšto „ENEOS 1006 km lenktynėse“. Debiutantu nepavadinsi tik komandos vadovo ir vieno jos lenktynininkų Mariaus Ruginio, kuris jau šešis sezonus neatskiriamas nuo ilgų nuotolių lenktynių, kasmet vykstančių didžiausiame vasaros kurorte. Tačiau Mariui nė karto dar nėra pavykę prasibrauti ant prizininkų pakylos kažkurio laiptelio. Kol kas aukščiausia vieta, kuria džiaugėsi M. Ruginis su ekipos draugais – ketvirtoji klasėje, iškovota 2014 metais.  Nepaisant to, debiutantų komandos vairininkas šiemet kelia itin ambicingus tikslus – iškovoti prizinę vietą A3000 klasėje, kurioje jie varžysis. „Dabar pats karštymetis UAB „Bemsista“ garažuose, kur mūsų „BMW 330“ bolidas rengiamas „ENEOS 1006 km lenktynėms, – sako M. Ruginis. – Ir aš, ir lietuviškajame maratone debiutuosiantys komandos lenktynininkai Sigitas Astratovas, Ernestas Mlinkauskas ir Arūnas Gibieža laukiame momento, kai mūsų kovinį ginklą išvairuosime į treniruočių trasą“. Nors ekipos sportininkų pavardės žinomos automobilių sporto gerbėjams, bet 1000 km lenktynėse jie dar nė karto nėra dalyvavę. Tačiau šis faktas komandos vadovui nekelia didesnių rūpesčių. „Priešingai, jie alkani kovos ir pergalių, todėl dega ryžtu sėkmingai pasirodyti ir pradžiuginti naujai susibūrusios komandos gerbėjus“, – sako M. Ruginis. 24 metų S. Astratovas yra lenktyniavęs mini žiede, kurį kasmet po savo sparnu svetingai priglaudžia „ENEOS 1006 km lenktynės“, ir kitose varžybose, dar didesnę bei įvairesnę jų patirtį turi 35-erių E. Mlinkauskas. Tačiau iš „Galingas.lt“ komandos žiūrovams bene geriausiai pažįstamas ne tik šalyje pagarsėjęs motociklų kaskadininkas, 27-erių A. Gibieža, kurį motociklai pavergė dar vaikystėje. Dešimtmetis Arūnas jau puikiai valdė motorolerį, o nuo šešiolikos metų, įsigijęs pirmąjį savo kovinį motociklą „Yamaha R6“, pradėjo dalyvauti varžybose. Lenktyniauta ne tik Baltijos šalių, bet ir didžiausiose Europos trasose. Su antruoju motociklu „Suzuki GSX600R“, A. Gibieža ėmė varžytis motociklų akrobatikos (angl. stunt riding) rungtyse. Laimėjusį daugybę tarptautinių turnyrų sportininką pastebėjo Austrijos „RedBull“ kampanija ir lietuvis tapo jos nariu. „Nors „Galingas.lt“ ekipos narių kovinė patirtis labai skirtinga, tačiau visus mus vienija vienas tikslas – prizinė vieta A3000 klasėje“, – neslepia ambicijų jos kapitonas M. Ruginis.