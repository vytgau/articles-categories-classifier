Tarnybos „aiškinasi, ar „Volkswagen“ ir „Daimler“ laikėsi savo pareigos informuoti rinkas po to, kai, kaip teigiama, pranešė apie savo veiksmus tarnyboms“, sakė Federalinės finansinės priežiūros tarnybos (BaFin) atstovas, patvirtinęs informaciją, kurią paskelbė Vokietijos verslo dienraštis „Handelsblatt“. „BaFin“ apie savo tyrimą paskelbė po to, kai Europos Komisija patvirtino pradėjusi savo atskirą tyrimą dėl to, ar Vokietijos automobilių gamintojų diskusijos buvo teisėtos. Remiantis Vokietijos žiniasklaida, „Volkswagen“ ir jos grupei priklausančios bendrovės „Audo“ ir „Porsche“ esą slapta susitarė su „Mercedes-Benz“ gaminančia „Daimler“ bei BMW dėl techninių, pardavimo ir rinkodaros detalių ir net dėl taršos lygio. Susitarimas dėl pastarojo punkto esą privedė prie dyzelinių automobilių išmetamos taršos duomenų klastojimo, vadinamojo „dyzelgeito“, kuris bendrovei „Volkswagen“ kainavo kelias dešimtis milijardų eurų baudų ir kompensacijų. Biržoje listinguojamos kompanijos privalo investuotojus informuoti apie viską, kas gali turėti įtakos kompanijos akcijų kainai. Nei „Volkswagen“, nei „Daimler“ nepatvirtino pranešimų, kad jos konkurencijos tarnybos pranešė apie slaptas derybas, rengtas nuo dešimtojo praėjusio amžiaus dešimtmečio. Neseniai Vokietijoje pakeistos taisyklės reiškia, kad „BaFin“ gali įmonėms skirti didesnių baudų, jeigu bus nustatyta, kad įmonės pažeidžia taisykles. Bauda gali siekti iki 5 proc. įmonės metinės apyvartos, o tokios kompanijos, kaip „Volkswagen“ ar „Daimler“ atveju, suma gali siekti milijardus. Visgi „BaFin“ atstovas pažymėjo, kad kol kas neaišku, ar įmonės tikrai nusižengė ir ar tokiam nusižengimui galios senosios ar naujosios taisyklės.